{"id": "961104", "url": "https://cs.wikipedia.org/wiki?curid=961104", "title": "Belo Kapolka", "text": "Belo Kapolka\n\nBelo Kapolka (22. dubna 1935, Hostie − 18. dubna 1994, Vysoké Tatry) byl slovenský spisovatel, chatař, nosič a horolezec působící ve Vysokých Tatrách.\n\nPocházel z učitelské rodiny a vzdělání získával v Brně na Vojenské akademii. Vystřídal mnoho zaměstnání. Nosič, lyžař, člen Horské služby, chatař, ale především spisovatel. Tragicky zahynul na Hrebienku, když si při dosednutí v autě prostřelil tepnu ve slabinách devítkou, kterou měl za opaskem.\n\nPrvní literární díla začal uveřejňovat již na počátku 60. let 20. století, knižně v roce 1967 sbírkou povídek \"Kanadské smrky\". Věnoval se psaní zejména krátkých prozaických útvarů (beletrizované reportáže, úvahový rysy, povídky), přičemž čerpal z prostředí Vysokých Tater, v nichž roky žil. Kromě popisů tatranské přírody se zabýval i ztvárněním života lidí, kteří se v horách pohybovali, zdůrazňoval potřebu domova a rodinné harmonie. Jeho díla měla poutavé dějové zápletky i rozuzlení a nepostrádala dramatičnost, snažil se o demolici mýtů o horských nosičích, ale také se vyjadřoval k problematice turistiky, zimních sportů a problémům tatranského regionu.\n\nNevyhýbal se ani vztahům a konfliktům mezi rodiči a dětmi, zobrazování světa dětí a mladých lidí, jejich problémům a specifikám, které na ně klade život v horském prostředí.\n\n\n"}
{"id": "961106", "url": "https://cs.wikipedia.org/wiki?curid=961106", "title": "Bilíkova chata", "text": "Bilíkova chata\n\nBilíkova chata (lidově nazývaná \"Bilička\") je vysokohorská chata ve Vysokých Tatrách. Leží na jihovýchodním úpatí Slavkovského štítu na místě zvaném \"Kancel\" blízko Hrebienku, odkud k ní vede chodník i silnice.\n\nNa místě dnešní Bilíkovy chaty stála od roku 1875 jednoduchá Růženina chata. Roku 1884 k ní přibyl o něco větší turistický hotel, který však později spolu s chatou vyhořel. Roku 1893 postavili na jejich místě dva hotely majitelé Spišskosobotské lesní společnosti. Hotely tvořily malou osadu zvanou \"Studenopotocké lázně\". Tyto hotely však roku 1927 také vyhořely. Na jejich místě byla 22. prosince 1934 otevřena \"Guhrova chata\", která byla roku 1936 ještě stavebně rozšířena. \n\nPo 2. světové válce byla k chatě přistavěna turistická ubytovna a v roce 1946 byla přejmenována na \"Bilíkovu chatu\" na počest lyžaře a závodníka Pavla Bilíka (1916 - 1944), jehož Němci jako účastníka SNP zajali u Starého Smokovce a 7. září 1944 v Kežmarku popravili.\n\nBilíkova chata je otevřena celoročně, přístupná je pěšky z Hrebienka, kam se dá dostat buď lanovkou nebo pěšky ze Starého Smokovce. Ubytovaní hosté se mohou k chatě dopravit i automobily. Na chatě je stanice Horské záchranné služby.\n\nChata je přístupná turistickým chodníkem z Hrebienku, resp. Starého Smokovce, od Rainerovy chaty (nejprve , pak ) nebo z Tatranské Lesné (k vodopádům Studeného potoka , pak ).\n\n"}
{"id": "961107", "url": "https://cs.wikipedia.org/wiki?curid=961107", "title": "Tatranská Lesná", "text": "Tatranská Lesná\n\nTatranská Lesná je osada na Slovensku a jedno z katastrálních území města Vysoké Tatry.\n\nZákladem osady, která se vyvinula nad Cestou svobody v katastru obce Stará Lesná, byl hotel \"Carpathia\". V 1. patře měl původně 10 dvoulůžkových a 18 jednolůžkových pokojů, v 2. patře dvě společné turistické noclehárny, které po vzájemné dohodě s majitelem obsazovala místní skupina Turistického spolku Přátel přírody z Matejovců. Hotel na pravém břehu Studeného potoka dal postavit hostinský z Matejovců Armin Eichner. Stavební práce provedl stavitel Július Marcsán z Popradu, zařízení dodala firma J. Hartmann a synové z Kežmarku, a nábytek truhlář Pataky z Popradu-Velké. Slavnostní otevření hotelu Carpathia za široké účasti veřejnosti se uskutečnilo 15. prosince 1928. Po znárodnění byl hotel přeměněn na odborářskou zotavovnu Karpatia, která od počátku 90. let je jako hotel opět k dispozici i volnému cestovnímu ruchu.\n\nZápadně od hotelu Carpathia byla jako třetí budova vznikající osady v roce 1931 postavena ozdravovna \"Detský raj\", jejímž majitelem byl lázeňský lékař v Tatranské Lomnici MUDr. Ladislav Jurecký. Vznikla jako reprezentační trianglová stavba, první svého druhu v Tatrách. Vyčnívající průčelí jednotlivých pokojů měla tvar trojúhelníku s okny na jihovýchod a jihozápad, takže sluneční světlo dopadalo dovnitř pokojů v průběhu celého dne. Dvoupatrová budova dlouhá 80 metrů měla v přízemí jídelnu a společenské místnosti a na dvou patrech pokoje pro dětské pacienty. Detský raj dosud patří dětem jako mezinárodní škola v přírodě. Až po jeho postavení dostalo seskupení budov západně od Studeného potoka oficiální pojmenování Tatranská Lesná.\n\nAsi dvě stě metrů západně od rozestavěného Dětského ráje převzal MUDr. Ladislav Jurecký i nedokončený Rothův penzion a po stavebních úpravách tu začátkem roku 1931 otevřel penzion \"Sanitas\" (zdraví). Stojí na vyvýšenině nad Cestou svobody. Původně měl 14 pokojů a pod odborným vedením majitele zde byl dětský chirurgický ústav pro léčení hltanu, nosních a ušních chorob. Po roce 1939 se majitelem penzionu stal Eduard Alexy a po konfiskaci v roce 1946 změnili penzion na odborářskou zotavovnu, od počátku 50. let pod názvem \"Úderník\", patřící odborářské rekreační ústředně Zdravá generace. V roce 1990 zotavovnu přejmenovali \"Marína\", podle lyrické básně Andreje Sládkoviče. Po privatizaci od roku 1996 je jako penzion \"Echo\" k dispozici volnému cestovnímu ruchu.\n\nNíže od penzionu Sanitas, bezprostředně nad Cestou svobody, vznikl v roce 1934 objekt pro rodinnou rekreaci, jehož majitelem byl Jan Kozák. Penzion nazval \"Erika\", podle jména své dcery. V objektu bylo 10 pokojů a v přízemí velká restaurace. Po znárodnění zde v roce 1950 zřídili odborářskou zotavovnu \"Bratislava\", která zakrátko dostala nové pojmenování \"Jánošík\". Po restituci vnuk původního majitele penzion v roce 1996 opět zpřístupnil veřejnosti a v roce 2002 ho zvětšil o stavbu dalšího patra. \n\nV roce 1935 postavil popradský zubní lékař MUDr. Artur Fornousek v lesním porostu na vyvýšenině nad Cestou svobody jako nejzápadnější budovu Tatranské Lesné penzion \"Bohemia\". Jeho 16 pokojů bylo určených na dlouhodobou rodinnou rekreaci. Pěkný dvoupatrový objekt na kamenném základě po znárodnění v roce 1950 převzalo Revoluční odborové hnutí a zřídilo v něm zotavovnu \"Detvan\", nazvanou podle básně A. Sládkoviče. Na průčelí budovy, stejně tak jako na dvou sousedních budovách, byly v 50. letech v nadživotní velikosti znázorněni nositelé jejich nových jmen. Po roce 1990 bývalou zotavovnu Detvan v restituci vrátili tehdy již 102letému původnímu majiteli, ale budova od té doby stojí nevyužitá.\n\nV Tatranské Lesné je zastávka TEŽ. Tramvaje jezdí směrem na Starý Smokovec nebo do Tatranské Lomnice. Je tam autobusová zastávka.\n\n"}
{"id": "961109", "url": "https://cs.wikipedia.org/wiki?curid=961109", "title": "Zamkovského chata", "text": "Zamkovského chata\n\nZamkovského chata je horská chata, která se nachází v ústí Malé Studené doliny ve Vysokých Tatrách. \n\nChatu založil horolezec a horský vůdce Štefan Zamkovský v letech 1942-1943 jako své bydliště. Během druhé světové války sloužila chata jako útočiště partyzánů, Židů a politických vězňů. Po znárodnění v roce 1948, musel Zamkovského chatu opustit kvůli obvinění komunistické vlády, že byl přisluhovačem kapitalismu. Následně chata dostala nové jméno - \"Chata kpt. Nálepku\" - byť s touto osobností neměla nic společného. V roce 1992 byla po restituci chata vrácena Zamkovského potomkům.\n\nV současnosti Zamkovského chata nabízí ubytování a občerstvení pro turisty. Zásoby se na ni dopravují podobně jako v minulosti, pomocí vysokohorských nosičů, ale pomáhá i vrtulník. Jako zdroj elektrické energie slouží malá vodní elektrárna na Malém studeném potoku.\n\nK Zamkovského chatě je nejvhodnější přístup od Hrebienka po chodníku, který pokračuje dále na Skalnaté pleso. \n\nOd chaty vede chodník do Malé studené doliny.\n\n"}
{"id": "961110", "url": "https://cs.wikipedia.org/wiki?curid=961110", "title": "Štefan Zamkovský", "text": "Štefan Zamkovský\n\nŠtefan Zamkovský (1908 – 15. května 1961) byl slovenský horolezec, horský vůdce a chatař.\n\nPocházel z Levoče, byl vyučeným fotografem. V Tatrách dělal nosiče na Téryho a Zbojnické chatě a vedle toho lezl. V meziválečném období patřil k nemnohým slovenským horolezcům, schopným sekundovat progresivním Polákům. V r. 1934 se stal horským vůdcem. Od r. 1936 byl nájemcem Téryho chaty. Pak se oženil a s manželkou Ludmilou se rozhodl postavit turistickou chatu v ústí Malé Studené doliny. Za války v ní našel dočasné útočiště nejeden uprchlík před fašismem, mimo jiných i přední polský horolezec Stanislaw Motyka. Po válce mu představitelé komunistické totality chatu zabavili a přejmenovali na chatu kpt. Nálepku.\n\nZamkovský ještě nakrátko spravoval Bilíkovu chatu, ale pak byl označen za kapitalistu a musel z Vysokých Tater úplně odejít. Dožil v Banské Štiavnici, kde vedl chatu na Sitně. Po sametové revoluci byla Zamkovského chata v restituci vrácena jeho potomkům. In memoriam dostal stříbrný odznak vůdce I. třídy Horské služby, jejíž členové mu na pohřeb přinesli věnec z kosodřeviny.\n\nProvedl kolem 30 prvovýstupů, např. JV stěna Zamarlé Turné, J stěna Ostrého štítu, V stěna Zadné Bašty, Z stěna Malého Ledového štítu, SV stěna Kupoly, Z stěna Široké veže, JZ pilíř Pyšného štítu, a spolu se S. Motykou, J. Sawickim a Z. Brullem Z stěna Lomnického štítu.\n\n\n"}
{"id": "961112", "url": "https://cs.wikipedia.org/wiki?curid=961112", "title": "Kletba vikingova hrobu", "text": "Kletba vikingova hrobu\n\nKletba vikingova hrobu (1966, Curse of the Viking Grave) je dobrodružný román pro mládež, který napsal anglicky píšící kanadský spisovatel Farley Mowat. Kniha je volným pokračováním Mowatova románu \"Stopy ve sněhu\". Odehrává se opět na kanadském severu a obsahuje mnoho informací o této oblasti a o životě v ní.\n\nV románu \"Stopy ve sněhu\" objevil bílý hoch Jamie a indiánský chlapec Awasin při své severské robinzonádě kamennou vikinskou hrobku ze 14. století. Nyní se k ní chtějí vrátit, aby v ní nalezené artefakty případně zpeněžil, čímž by si místní eskymácký kmen přece jen trochu ekonomicky pomohl. Na cestě k hrobce se k oběma chlapcům přidá ještě eskymák Peetyuk a Awasinova sestra Angelina.\nNa cestě k hrobce musí čtveřice překonat řadu obtíží, které plynou především z nepříznivého počasí. Musí rovněž překonat i odpor mnohých eskymáků, kteří si nepřejí, aby klid hrobky někdo narušoval, protože je s ní spojena stará kletba. V hrobce jsou nakonec objeveny vzácné archeologické nálezy významné pro studium dějin raných skandinávských výprav do Ameriky.\n\n\n"}
{"id": "961114", "url": "https://cs.wikipedia.org/wiki?curid=961114", "title": "Uhrovské Podhradie", "text": "Uhrovské Podhradie\n\nUhrovské Podhradie je obec na Slovensku v okrese Bánovce nad Bebravou.\n\nMalá podhorská obec leží v západní části Nitrických vrchů, v údolí Podhradského potoka. Nachází se asi 10 km severozápadně od Bánovců nad Bebravou, jižně od obce se vypíná poměrně zachovalá ruina Uhroveckého hradu.\n\nPoloha obce v lůně přírody poskytuje vhodné podmínky pro turistiku. Blízký Uhrovecký hrad láká nadšence historie; milovníci zachovalé přírody a turistiky rádi využijí turistické stezky do Nitrických vrchů. Masiv Rokoš ukrývá chráněná území NPR Rokoš a přírodní rezervaci Jedlie, relativně dostupná je i přírodní rezervace Jankov vŕšok a Čerešňová jaskyňa.\n\n"}
{"id": "961116", "url": "https://cs.wikipedia.org/wiki?curid=961116", "title": "Gerhard von Rad", "text": "Gerhard von Rad\n\nGerhard von Rad (21. října 1901 Norimberk - 31. října 1971 Heidelberg) byl německý luterský teolog, biblista, profesor univerzity v Heidelbergu. Zabýval se hlavně rozborem a výkladem Starého zákona. \n\nVystudoval teologii v Tübingen, od roku 1930 přednášel Starý zákon na univerzitě v Lipsku, od roku 1934 byl profesorem v Jeně, pak v Göttingen a od roku 1949 v Heidelbergu. Za války se podílel na činnosti Vyznavačské církve přednáškami a publikacemi proti antisemitismu.\n\nVon Rad byl zastánce metody dějin forem (\"Formgeschichte\"), kterou založil Hermann Gunkel. Zabýval se problémy Pentateuchu a jeho místa v dějinách Izraele. Napsal třídílný komentář ke knize Genesis (1949-1953) a dvoudílnou \"Teologii Starého zákona\" (1957-1967), kde rozlišuje tradici \"historickou\" a \"prorockou\". Kniha je dodnes standardním dílem pro teologický výklad Starého zákona. \n\n"}
{"id": "961117", "url": "https://cs.wikipedia.org/wiki?curid=961117", "title": "Seznam kulturních památek ve Štětí", "text": "Seznam kulturních památek ve Štětí\n\n"}
{"id": "961119", "url": "https://cs.wikipedia.org/wiki?curid=961119", "title": "Nitrické vrchy", "text": "Nitrické vrchy\n\nNitrické vrchy jsou geomorfologický podcelek Strážovských vrchů. Nacházejí se v jižní části pohoří a nejvyšším vrcholem je Suchý vrch o nadmořské výšce 1028 m.\n\nPohoří se nachází na území okresů Prievidza a Bánovce nad Bebravou a ohraničuje ho Rudnianska kotlina z východu, Městská kotlina z jihovýchodu a Bánovská kotlina z jihozápadu. Na severozápadě navazuje Trenčianska vrchovina a na severu Zliechovská hornatina.\n\nPohoří se člení na části:\n\n"}
{"id": "961120", "url": "https://cs.wikipedia.org/wiki?curid=961120", "title": "NK Zavrč", "text": "NK Zavrč\n\nNK Zavrč (celým názvem Nogometni klub Zavrč) je slovinský fotbalový klub ze Zavrče. Založen byl 12. dubna 1969 jako ŠD Bratstvo Zavrč. Domácím hřištěm je stadion NK Zavrč s kapacitou 1 000 míst (z toho 300 k sezení).\n\n\"K srpnu 2012\"\n\n"}
{"id": "961121", "url": "https://cs.wikipedia.org/wiki?curid=961121", "title": "Seznam kulturních památek v Třebenicích (okres Litoměřice)", "text": "Seznam kulturních památek v Třebenicích (okres Litoměřice)\n\n"}
{"id": "961122", "url": "https://cs.wikipedia.org/wiki?curid=961122", "title": "Suchý vrch (Nitrické vrchy)", "text": "Suchý vrch (Nitrické vrchy)\n\nSuchý vrch (1028 m n. m.) je nejvyšší hora Nitrických vrchů, geomorfologického podcelku Strážovských vrchů. Nachází se v jejich severní části, na hranici okresů Prievidza a Bánovce nad Bebravou, nad obcí Liešťany.\n\n"}
{"id": "961123", "url": "https://cs.wikipedia.org/wiki?curid=961123", "title": "Zdvih (technika)", "text": "Zdvih (technika)\n\nZdvih je technický termín označující vzdálenosti mezi horní a dolní úvratí pístového stroje s písty vykonávajícími přímočarý vratný pohyb. Zdvih tedy vymezuje maximální délku dráhy pístu. Zdvih se většinou označuje symbolem Z a nejčastěji se udává v milimetrech.\n\nSpolu s vrtáním určuje zdvih zdvihový objem pístového stroje.\n"}
{"id": "961126", "url": "https://cs.wikipedia.org/wiki?curid=961126", "title": "Severská kombinace na Zimních olympijských hrách 2014", "text": "Severská kombinace na Zimních olympijských hrách 2014\n\nZávody v severské kombinaci na Zimních olympijských hrách 2014 probíhaly od 12. do 20. února 2014 ve skokanském středisku Russkije Gorki nedaleko Krasné Poljany.\n\nNa Zimních olympijských hrách 2014 v Soči byly na programu celkem tři finálové soutěže. Muži absolvovali individuální závod sestávající ze skoků z normálního můstku a běhu na 10 km, individuální závod složený ze skoků z velkého můstku a 10km běhu a týmový závod sestávající ze skoků z velkého můstku a běhu na 5 km. Výsledky z olympijských her se započítávaly do celkového hodnocení Světového poháru v severské kombinaci 2013/2014.\n\nProgram podle oficiálních stránek.\n\nNa Zimních olympijských hrách 2014 byla stanovena kvóta 55 startujících závodníků. Každý národní olympijský výbor mohlo reprezentovat nejvýše pět závodníků. Dalším kvalifikačním kritériem byl zisk bodů ve světovém nebo kontinentálním poháru v severské kombinaci v období od července 2012 do 19. ledna 2014.\n"}
{"id": "961129", "url": "https://cs.wikipedia.org/wiki?curid=961129", "title": "Tetradrachma", "text": "Tetradrachma\n\nTetradrachma (řecky: τετράδραχμον) byla starořecká stříbrná mince. Její hodnota se rovnala čtyřem drachmám. Byla v oběhu v letech 510 – 38 př. n. l.. Tetradrachmy ražené v Athénách postupně nahradily dřívější typ měny - didrachmy.\n\nK tomuto kroku mělo dojít krátce po bitvě u Salamíny v roce 480 př. n. l. (Vysledovatelný je například na objevu velké hromady mincí z Akropolis v roce 1886.) Athénské tetradrachmy byly od té doby používány při platbě v celém starořeckém antickém světě. Stříbrné pruty na ražbu mincí získávaly Athény díky vlastnictví stříbrných dolů. Nejznámější byly stříbrné doly Laurium, které se nacházely v těsné blízkosti polis. \nAthénské tetradrachmy měly na líci vyraženou hlavu bohyně Athény. Na rubu se nacházel obraz Athéniny sovy (což bylo ikonografické znázornění polis Athény), olivová ratolest a půlměsíc. Podle Philochoruse byla tato sova nazývána \"glaux\" (γλαύξ). Aby byla měna odlišená od konkurenční mincovny na Aegině, kde razily aeginské statéry o váze 12,3 gramů, Athény razily tetradrachmy podle atických standardů, tedy 4,3 gramy za drachmu. \n\nVelké množství těchto tetradrachem bylo použito například při rekonstrukci Akropolis, stavbě Parthenonu či při financování mnoha válek. Včetně Peloponéské války. Tetradrachma se začala brzy používat v dalších městských státech starověkého Řecka, Malé Asie, Magny Graecie a dalších řeckých koloniích na pobřeží Středozemního moře. S vojsky Alexandra Makedonského se rozšířily i na území dnešního Íránu a Indie.\n"}
{"id": "961130", "url": "https://cs.wikipedia.org/wiki?curid=961130", "title": "Žizníkovský vrch", "text": "Žizníkovský vrch\n\nŽizníkovský vrch (lidově \"Malá Hůrka\", 295 m n. m.) je vrch v okrese Česká Lípa Libereckého kraje. Leží při severním okraji části \"Nový Žizníkov\" na katastrálním území vsi Žizníkov. Žizníkovský vrch leží necelých 400 metrů východně od vyšší Hůrky.\n\nGeomorfologicky vrch náleží do celku Ralská pahorkatina, podcelku Zákupská pahorkatina, okrsku Českolipská kotlina, podokrsku Dobranovská kotlina a Žizníkovské části.\n\nAutomobilem se dá nejblíže dojet do Nového Žizníkova a odtud pěšky vystoupat na vrchol, i když tam nevede žádná cesta. Novým Žizníkovem vede červená turistická značka Česká Lípa – Mimoň.\n"}
{"id": "961132", "url": "https://cs.wikipedia.org/wiki?curid=961132", "title": "Zliechov", "text": "Zliechov\n\nZliechov () je slovenská obec v okrese Ilava v Trenčínském kraji, 15 km jihovýchodně od Ilavy v CHKO Strážovské vrchy. Žije zde  obyvatel.\n\nObec se rozkládá pod nejvyšším vrchem Strážovských vrchů, Strážovem, v kotlině, která vznikla erozí méně odolných hornin. Zliechovem prochází červeně značená turistická trasa, která vede na kopec Strážov (4,1 km) a dále do Čičman (8,6 km). S dalšími místy v CHKO Strážovské vrchy obec spojují zelená a modrá turistická trasa. První písemná zmínka pochází o obci pochází z roku 1272. Každoročně se zde v srpnu koná hudební festival \"Pustohlav\".\n\n\n"}
{"id": "961134", "url": "https://cs.wikipedia.org/wiki?curid=961134", "title": "Zadné Jatky", "text": "Zadné Jatky\n\nZadné Jatky jsou skalnatý vrch v hlavním hřebeni Belianských Tater o nadmořské výšce 2019,8 m.\n\nNachází se v centrální části pohoří, mezi Hlupým a Prostredné Jatky. Jižní svahy strmě padají do doliny Přední Měďodoly, severní postupně klesají k Ždiaru.\n\nVrchol je z důvodu ochrany přírody turisticky nepřístupný.\n\n\n"}
{"id": "961135", "url": "https://cs.wikipedia.org/wiki?curid=961135", "title": "Prostredné Jatky", "text": "Prostredné Jatky\n\nProstřední Jatky jsou skalnatý vrch v hlavním hřebeni Belianských Tater o nadmořské výšce 1984 m.\n\nNacházejí se v centrální části pohoří, mezi vrcholy Zadné Jatky a Přední Jatky. Jižně se nachází dolina Predné Meďodoly, severně masiv klesá k obci Ždiar.\n\nVrch je z důvodu ochrany přírody turisticky nepřístupný.\n\n\n"}
{"id": "961136", "url": "https://cs.wikipedia.org/wiki?curid=961136", "title": "Predné Jatky", "text": "Predné Jatky\n\nPřední Jatky nebo Košiare jsou skalnatý vrch v hlavním hřebeni Belianských Tater o nadmořské výšce 2012 m.\nV literatuře je sporné, zda jde o jeden vrch, dva vrchy (Přední Jatky a Košiare) nebo více vrchů, a někdy se tento útvar dokonce zřejmě zařazuje jako součást vrchu Zadní Jatky.\n\nNacházejí se v centrální části pohoří, mezi vrcholy Holica a Prostredné Jatky. Jižně se nachází dolina Predné Meďodoly, severně masiv klesá k obci Ždiar.\n\nVrch je z důvodu ochrany přírody turisticky nepřístupný.\n\n\n"}
{"id": "961140", "url": "https://cs.wikipedia.org/wiki?curid=961140", "title": "Rasova Hůrka", "text": "Rasova Hůrka\n\nRasova hůrka (291 m n. m.) je vrch v okrese Česká Lípa Libereckého kraje. Leží při jihovýchodním okraji města Česká Lípa na příslušném katastrálním území.\n\nRasova hůrka leží asi 500 metrů jjz. od vyšší Hůrky (327 m n. m.).\n\nVrch náleží do celku Ralská pahorkatina, podcelku Zákupská pahorkatina, okrsku Českolipská kotlina, podokrsku Dobranovská kotlina a Žizníkovské části.\n\nVrch je snadno dosažitelný z jihovýchodního okraje České Lípy, z městské části Svárov. Na vrchol vede odbočka z červeně značené turistické trasy. Západně od vrchu vede modře značená trasa a jihovýchodně okruh Hubertovy naučné stezky.\n"}
{"id": "961144", "url": "https://cs.wikipedia.org/wiki?curid=961144", "title": "Vyznávající církev", "text": "Vyznávající církev\n\nVyznávající církev nebo Vyznavačská církev (německy ', BK) bylo hnutí uvnitř německé luterské církve proti tzv. Německým křesťanům ('), kteří přijali nacistickou ideologii včetně rasismu a s velkou podporou nacistického režimu omezovali samostatnost Německé evangelické církve. Řada členů Vyznávající církve se postupně dostávala do konfliktu i s nacistickým státem a někteří byli uvězněni a zavražděni. Nejznámějšími představiteli byli Martin Niemöller, Dietrich Bonhoeffer, Karl Barth a Helmuth Gollwitzer.\n\nOd státem nařízených církevních voleb v květnu 1933 byla většina zemských církví luteránské Německé evangelické církve pod vlivem „Německých křesťanů“ a přijala do svých stanov tzv. arijský paragraf, který vylučoval z církve osoby židovského původu. V září roku 1933 založilo několik berlínských pastorů pod vedením M. Niemöllera a D. Bonhoeffera „Obranný spolek farářů“, který vyhlásil, že tento paragraf je ve sporu s křesťanským vyznáním a začala organizovat pomoc postiženým.\n\nPodobné hnutí vzniklo i v reformovaných církvích a společně v květnu 1934 na synodě ve Wuppertalu založili Vyznávající církev. V tzv. „Barmenském teologickém prohlášení“ odmítli totalitní nároky státu. Na jeho základě začaly vznikat nezávislé místní církve, které odmítaly vedení Německých křesťanů. Na další synodě v Berlíně-Dahlemu v květnu 1934 si zvolili nové církevní vedení a popřeli autoritu oficiálního vedení. Koncem roku 1935 rozšířila učitelka náboženství E. Schmitzová mezi členy Vyznávající církve zprávu o koncentračních táborech se žádostí o podporu a v květnu 1936 napsalo vedení církve protestní dopis Adolfu Hitlerovi, načež následovala řada zatčení.\n\nOd roku 1937 se pronásledování stupňovalo, Vyznávající církev se ale nechtěla stát politickou opozicí vůči Hitlerovi. Po roce 1945 ji přesto spojenci za opozici uznali a členové Vyznavačské církve pak hráli významnou roli při obnovování evangelických církví.\n\nV letech 1937–1945 bylo zavražděno 17 členů Vyznávající církve pouze za svoji činnost v církvi a dalších 13 z rasových nebo politických důvodů, např. za účast v pokusu o atentát na Hitlera z 20. července 1944.\n\n"}
{"id": "961147", "url": "https://cs.wikipedia.org/wiki?curid=961147", "title": "Armáda stínů", "text": "Armáda stínů\n\nArmáda stínů (originální francouzský název \"L'Armée des ombres\") je francouzské filmové drama z roku 1969, které režíroval Jean-Pierre Melville podle vlastního scénáře na základě stejnojmenného románu Josepha Kessela. Hlavní roli temného filmu o fungování francouzského odboje během druhé světové války ztvárnil Lino Ventura.\n\n"}
{"id": "961165", "url": "https://cs.wikipedia.org/wiki?curid=961165", "title": "The Old Kit Bag", "text": "The Old Kit Bag\n\nThe Old Kit Bag je desáté sólové studiové album britského zpěváka a kytaristy Richarda Thompsona, vydané v únoru 2003 u vydavatelství Cooking Vinyl. Nahráno bylo během předchozího roku v Hollywoodu a o produkci se staral John Chelew.\n\nAutorem všech skladeb je Richard Thompson.\n"}
{"id": "961166", "url": "https://cs.wikipedia.org/wiki?curid=961166", "title": "Česko Slovenský X Factor", "text": "Česko Slovenský X Factor\n\nČesko Slovenský X Factor je interaktivní hudební soutěž s prvky reality show, kterou vytvořil Simon Cowell a v roce 2014 se poprvé objevila současně na českých a slovenských televizích. V Česku byla vysílána na Primě a na Slovensku na sesterské televizi TV JOJ. Tato soutěž vychází z původní britské verze soutěže \"The X Factor\", která se pod mnoha různými názvy vysílá po celém světě. 25. května 2014 se vítězem stal Peter Bažík ze Slovenska.\n\nTV JOJ oznámila nasazení soutěže v polovině listopadu 2013, původně jako X Factor Slovensko. V polovině prosince oznámila vstup do projektu také česká TV Prima (v roce 2008 vysílala český \"X Factor\" TV Nova).\n\nVítězem prvního Česko Slovenského X Factoru se stal Peter Bažík. Vítěznou mentorkou se stala Sisa Sklovská.\n\nFormát \"X Factoru\" pochází z britských ostrovů, kde jej poprvé představila televize ITV v roce 2004. Za pořadem stojí samotný mediální guru Simon Cowell. Ten působil v britském originále od r. 2004 do 2010, kdy následně přenesl show do Spojených států, kde se uskutečnily již 3. ročníky. Mezi nejúspěšnější mutace ve světě patří např. právě britská, nebo i verze australská. Mezi celebritami, které se již vystřídaly na místech porotců můžeme najít kromě Cowella např. jména jako Nicole Scherzinger, Gary Barlow, L.A. Reid, Paula Abdul, Demi Lovato, Sharon Osbourne, Louis Walsh, Ronan Keating, Cheryl Cole apod.\n\nX Factor je pěveckou-reality soutěží, sleduje nejen pěvecké výkony, ale zpravidla i příběhy jednotlivých soutěžících. Ti se již od začátku přihlašují do jedné ze čtyř hlavních kategorií:\nKluci (Boys), Děvčata (Girls), Starší 28 let (Over 28) a Skupiny (Groups).\n\n– jedná se o první kontakt budoucích soutěžích s produkcí, tyto castingy nejsou snímány kamerami, ani nejsou přístupné veřejnosti a jednotliví uchazeči zpívají před jednotlivými komisemi. Cílem je oddělit zrna od plev.\n\n– castingy, kde jsou již přítomni kromě moderátora také samotní porotci. Jedná se o castingy, které jsou přístupné veřejnosti a ta je také jedním z důležitých faktorů show. Obvykle bývají natáčeny ve větší hale. Zde již o postupu či nepostupu soutěžícího rozhoduje sama odborná porota složená z různých pěveckých či producentských hvězd. Soutěžící musí pro postup získat 3 porotcovské hlasy.\n\n– soutěžící, kteří postoupili z castingů čeká v této fázi opravdové „peklo“, zpravidla se natáčí během 2-3 dnů, a počet soutěžících je třeba zredukovat v každé kategorii na určitý počet. Ten se liší podle jednotlivých verzí a ročníků soutěže, zpravidla se však jedná o 8 soutěžících v každé kategorii. Během bootcampu soutěžící zpívají 2-3 písně přiřazené produkcí, na jejich nacvičení mají velmi málo času, bývají rozřazováni do různých uskupeních a jsou postupně vyřazováni, až zůstane konečný požadovaný počet.\n\nPo bootcampu se jednotliví porotci dozvědí od produkce, kdo bude mentorovat kterou kategorii. Následně jsou o těchto výsledcích informováni i jednotliví, již rozdělení, soutěžící.\n\n– tato fáze bývá jednou z nejoblíbenějších, a také v ní často dochází k neuvěřitelným pěveckým výkonům. Každý z porotců (mentorů) pozve svou skupinu soutěžících k sobě domů, v zahraničních verzích (UK, US, AUS) zpravidla soutěžící jezdí po různých koutech světa. Na těchto místech každý ze soutěžících zazpívá před svým mentorem a jeho pomocným hvězdným hostem vybranou píseň, kterou musí svého mentora přesvědčit, aby si jej vybral do živých přenosů. Každý mentor vybere ze svých zpravidla 8 soutěžících finální 3-4, se kterými bude pracovat v následující fázi, té nejdůležitější, tedy Live Show.\n\nPozn. – v některých světových verzích došlo k různé kombinaci bootcampu a judges houses, např. také přidáním nového prvku, tzv. Chairs Challenge (výzvou stoliček), tato by však v naší mutaci uplatněna být neměla.\n\n– v této fázi soutěže již přicházejí na řadu také diváci, a to smskovým hlasováním pro své favority. Jednotlivá živá kola mají určitá témata, která musí zpěvák dodržet, při „vyřazování“ také vystupují zpravidla 2 hudební hosté. Po odzpívání všech soutěžících je spuštěno hlasování, poslední 2 soutěžící, kteří obdrží za kolo nejméně hlasů zpívají ještě v ten večer v tzv. rozstřelu. Z těchto 2 zpěváků poté porota vybere 1, kdo opustí soutěž. Takto to postupuje dále, až se počet soutěžících zužuje, v dalších kolech zpívají zpravidla každý 2 nebo 3 písně, až vše vyvrcholí dvoudenním finále. V tom již porotci nemají rozhodovací pravomoc, ale vše je jich v rukou diváků, kteří svým hlasováním vyberou svého vítěze.\n\nDne 21.1.2014 bylo zveřejněno jméno oficiálního moderátora pro první česko-slovenský ročník soutěže. Stal se jím Martin \"Pyco\" Rauch. Moderátor zveřejnil tuto informaci na svém oficiálním facebook kanálu, načež informaci potvrdila i samotná televize JOJ.\n\nDne 29.1.2014 byla televizí Prima a televizí JOJ oficiálně zveřejněná porota prvního česko-slovenského ročníku. Porota X Factoru se skládala z českého herce, moderátora a zpěváka Ondřeje Brzobohatého, mladé slovenské zpěvačky Celeste Buckingham (známé z první série Česko-Slovenské SuperStar), dále slovenské zpěvačky a muzikálové pěvkyně Sisy Sklovské a textaře a zpěváka české hudební skupiny J.A.R. Oty Klempíře.\n\nProducentské castingy se konaly v tyto termíny a v těchto místech:\n\nSlovenská republika\n\nČeská republika\n\nCastingy v Česku byly plánovány na 14. a 15. prosince, ale uskutečnily se o měsíc později.\nOtevřené castingy, kde jsou již součástí jak oficiální porota, tak i divácké publikum, se začínají natáčet od 3. do 10. února v Bratislavské Incheba Expo Aréně.\n\nTato fáze soutěže se natáčela ve dnech 10.-12. února také v Bratislavské Incheba Expo Aréně. Do Bootcampu postoupilo z castingů 104 soutěžících. Během jednoho dne porota provedla další selekci. Nejprve rozdělila soutěžící do jednotlivých kategorií, poté obdržela každá z nich jednu píseň, kterou se museli během hodiny všichni naučit:\n\nDívky - If I were a boy\nKluci - Man in the mirror\nStarší nad 28 let - Just give me a reason\nSkupiny - Love me again\n\nPo předvedení těchto písní porota vyřadila polovinu soutěžících. Následovala malá vsuvka v podobě nacvičování choreografického tance. Poté přišla na řadu 3. část Bootcampu, duety. Porota rozdělila zbylé soutěžící do dvojic, každá si mohla vybrat píseň ze seznamu songů. Po odzpívání porota vybrala 20 nejlepších soutěžících, 5 v každé ze čtyř kategorií. V závěru Bootcampu se jednotliví porotci dozvěděli, které kategorie budou mentorovat:\n\nOndřej Brzobohatý- Dívky\nCeleste Buckingham- Kluci\nSisa Lelkes Sklovská- Starší nad 28 let\nOto Klempíř- Skupiny\n\n5 soutěžících z každé kategorie bylo pozváno ke svým mentorům domů, aby z nich vzešla dvojice nejlepších v každé kategorii. Tito se následně utkají v živých přenosech. V 1. epizodě věnované Domům porotců se představily týmy Celeste a Oty. Ota pozval skupiny do hudebního klubu SaSaZu v Praze a k sobě domů, Celeste natáčela s kluky v prostoru heliportu bratislavského hotelu Kempinsky River Park. Ve 2. části se představily týmy Sisy a Ondry. Sisa si své soutěžící pozvala k sobě domů, Ondra natáčel s dívkami v Obecním domě v Praze.\n\n\n\n\n\nNásledoval tzv. Deadlock, kdy nejméně hlasů od diváků obdržela Brigita.\n\n\nČást 1.\nČást 2.\n"}
{"id": "961169", "url": "https://cs.wikipedia.org/wiki?curid=961169", "title": "Sweet Warrior", "text": "Sweet Warrior\n\nSweet Warrior je dvanácté sólové studiové album britského zpěváka a kytaristy Richarda Thompsona, vydané v květnu 2007 u vydavatelství Proper Records. Nahráno bylo v říjnu a prosinci předešlého roku a o produkci se spolu s Thompsonem staral Simon Tassano.\n\nAutorem všech skladeb je Richard Thompson.\n"}
{"id": "961174", "url": "https://cs.wikipedia.org/wiki?curid=961174", "title": "Henry the Human Fly", "text": "Henry the Human Fly\n\nHenry the Human Fly je první sólové studiové album britského zpěváka a kytaristy Richarda Thompsona, vydané v dubnu 1972 u vydavatelství Island Records ve Spojeném království a u Reprise Records v USA. Nahráno bylo v únoru toho roku ve studiu Sound Techniques v Londýně a o produkci se spolu s Thompsonem staral John Wood.\n\nAutorem všech skladeb je Richard Thompson.\n"}
{"id": "961179", "url": "https://cs.wikipedia.org/wiki?curid=961179", "title": "Josef Hodek starší", "text": "Josef Hodek starší\n\nJosef Hodek (27. dubna 1856 Hořehledy – 24. srpna 1927 Hořehledy) byl rakouský a český malíř, středoškolský pedagog a politik, na počátku 20. století poslanec Českého zemského sněmu.\n\nVychodil nižší reálku v Rokycanech a pak vyšší reálku v Plzni. V období let 1874–1878 vystudoval na akademii v Praze malířství. V letech 1882–1883 byl asistentem na plzeňském reálném gymnáziu. Profiloval se jako portrétista, tvořil i žánrovou malbu z vesnického prostředí. Profesí byl pedagogem. Vyučoval kreslení na středních školách v Plzni, později po sňatku přesídlil zpět do rodné usedlosti v brdských Hořehledech, kde působil i jako rolník a hostinský. V roce 1886 se stal obecním starostou, přičemž v čele obecní samosprávy setrval až do roku 1899. Později, od roku 1888, zastával i funkci okresního starosty v Blovicích. V roce 1890 se stal předsedou okresního hospodářského spolku a od roku 1892 byl členem zemské zemědělské rady. Kromě toho byl i členem okresní školní rady v Plzni. Jako okresní starosta v Blovicích se připomíná ještě v 2. polovině 90. let 19. století.\n\nPočátkem 20. století se zapojil i do zemské politiky. Ve volbách v roce 1901 byl zvolen do Českého zemského sněmu v kurii venkovských obcí (volební obvod Rokycany). Politicky se uvádí coby člen agrární strany.\n\nJako malíř proslul i jeho syn Josef Hodek mladší (* 12. 6. 1888 Hořehledy, Spálené Poříčí, † 14. 10. 1973 Plzeň; pedagog, ilustrátor, grafik, malíř)\n\n"}
{"id": "961180", "url": "https://cs.wikipedia.org/wiki?curid=961180", "title": "Josef Hodek", "text": "Josef Hodek\n\nJméno a příjmení Josef Hodek má více nositelů:\n\n"}
{"id": "961182", "url": "https://cs.wikipedia.org/wiki?curid=961182", "title": "Vývrt", "text": "Vývrt\n\nVývrt (také vrtání) je technický termín pro průměr otvoru válce pístového stroje s písty vykonávajícími přímočarý vratný pohyb. Většina takových strojů má kruhový příčný průřez válce, který se vyrábí vrtáním - odtud pochází název. Vrtání se označuje symbolem D, podobně jako průměr a udává se nejčastěji v milimetrech.\n\nVrtání je jmenovitý rozměr, což znamená, že ve skutečném pístovém stroji je skutečný vnitřní průměr válce o něco větší a skutečný vnější průměr pístu o něco menší aby byl možný jejich vzájemný pohyb s vůlí.\n\nSpolu se zdvihem určuje vrtání zdvihový objem pístového stroje.\n"}
{"id": "961186", "url": "https://cs.wikipedia.org/wiki?curid=961186", "title": "Borský Svätý Jur", "text": "Borský Svätý Jur\n\nBorský Svätý Jur ( , ) je obec na Slovensku v okrese Senica. Mezi lety 1960 – 1992 byl název obce Borský Jur. Žije zde obyvatel.\n\nPrvní písemný zápis o obci je z roku 1394, kdy král Zikmund za poskytnuté služby daroval polskému velmoži Ctiborovi donační listinou hradní panství Ostrý Kameň, ke kterému patřila i poddanská obec, která se v té době jmenovala Svätý Jur. O vzniku obce a jejím pojmenování se nezachovala žádná pověst ani písemná památka. Název pravděpodobně pochází od jména patrona kostela nebo fary. Nejstarší pojmenování dnes pro nás znějí zvláštně - Zenthgwrt (1466) nebo Zenthgergh (1564). Za vlády císařovny Marie Terezie byla zavedena pošta. Aby poštovní zásilky mohly být správně doručeny, bylo nařízeno doplnit názvy obcí se jmény světců přídavným jménem před slovem svatý, nebo doplnit název po podstatném jménu. Proto obec v padesátých letech 18. století dostala názvy Búrsky Svatý Jur, německy Bur Sanct Georg, maďarsky Búrszentgyörgy, které se používaly ve všech třech jazycích do roku 1918. V období Československé republiky do roku 1926 byl název obce Búrsky Svätý Jur, který byl v roce 1927 změněn na Borský Svätý Jur. V roce 1960 byla obec přejmenována na Borský Jur a od 1. června 1992 má opět název Borský Svätý Jur. Patronem obce je Svatý Jiří. Jemu je zasvěcen římskokatolický kostel z roku 1677.\n\nBorský Svätý Jur si v roce 2004 připomněl 610. výročí první písemné zmínky o obci. Borský Svätý Jur je součástí Horního Záhoří, přičemž ze severu je tato oblast ohraničena Bílými Karpaty, východní hranicí je pohoří Malých Karpat. Na jihu oblasti leží Záhorská nížina a západní hranici tvoří řeka Morava.\n\nBorský Svätý Jur je zapojen do vinné cesty Záhoří. Příznivé klimatické podmínky umožnily rozvoj vinařství. Vznikla zde nejrozsáhlejší a nejsouvislejší vinařská oblast na Slovensku, která dává tomuto území osobitý ráz. Do vinné cesty je zapojeno 42 obcí, 11 vinařů a 8 firem z regionu.\n\n"}
{"id": "961187", "url": "https://cs.wikipedia.org/wiki?curid=961187", "title": "Nový vrch (Belianské Tatry)", "text": "Nový vrch (Belianské Tatry)\n\nNový vrch o nadmořské výšce 1999 m je jedním ze čtyř nejvyšších vrcholů západního hřebene Belianských Tater.\n\nJe složen z vápencových skal a má tři vrcholy, přičemž nejvyšší je severní. Nenachází se na hlavním hřebeni, ale na rameni, které z něj vybíhá severním směrem. Název hory pochází od pastvin v Nové dolině, k vrcholu přiléhajícím.\n\nNový vrch byl již odedávna známý pytlákům a pastýřům. V jeho okolí se nachází několik menších jeskyní, ve kterých byly nalezeny pozůstatky zvířat z doby ledové.\n\n"}
{"id": "961189", "url": "https://cs.wikipedia.org/wiki?curid=961189", "title": "Muráň (Belianské Tatry)", "text": "Muráň (Belianské Tatry)\n\nMuráň o nadmořské výšce 1889.6 m je nejzápadnějším výrazným vrcholem Belianských Tater.\nVýchodním sousedem v hlavním hřebeni je 2151,5 m vysoký Havran, západně se vypíná poslední vrchol hřebene Kôň o nadmořské výšce 1356 m.\n\nCelá vrcholová planina je od okolí ohraničená vápencovými skalními srázy, dosahujícími výšky až 200 m. Od impozantních stěn (\"múrov\") zřejmě odvozuje Muráň i svůj název. V okolí Muráně se nachází několik jeskyní, z nichž nejznámější je Muránska jaskyňa, dlouhá 60 m.\n\nMuráň je, podobně jako ostatní vrcholy Belianských Tater, turisticky nezpřístupněný a celkově těžko přístupný.\n\n\n"}
{"id": "961190", "url": "https://cs.wikipedia.org/wiki?curid=961190", "title": "Moravský Svätý Ján", "text": "Moravský Svätý Ján\n\nMoravský Svätý Ján je obec na Slovensku v okrese Senica. Žije zde obyvatel.\n\nObec Moravský Svätý Ján je hraniční obcí mezi Slovenskou republikou a Rakouskou republikou. Leží v jihozápadní části okresu Senica u řeky Morava. Přes obec prochází silnice I / 2 z Malacek do Kútů a železniční trať Bratislava - Břeclav.\n\nNejstarší písemná památka o obci pochází z roku 1449. V 16. století se do obce přistěhovali habáni, známí svou výrobou keramiky. K nejvýznamnějším památkám patří římskokatolický farní kostel Sv. Jana Křtitele z roku 1842, habánská kaple Narození Páně z roku 1839, kaple Navštívení Panny Marie (na Salaši) z roku 1881 a barokní zámeček.\n\nNedaleko obce se nachází státní přírodní rezervace Čeker - Čertova studna, zřízená na ochranu přírodních společenstev mrtvého ramene řeky Moravy.\n\nOblast kolem řeky Moravy nabízí značené cyklotrasy po upravených asfaltových komunikacích v rámci Moravské cyklistické cesty až do bratislavského Děvína, resp. napojení cyklostezky do Rakouska přes most. Obec je také vyhledávaným místem pro další rekreanty a turisty, především sportovní rybáře, myslivce a rekreační sportovce.\n\n"}
{"id": "961211", "url": "https://cs.wikipedia.org/wiki?curid=961211", "title": "Tomáš Šimkovič", "text": "Tomáš Šimkovič\n\nTomáš Šimkovič resp. Tomas Šimkovič (* 13. října 1990, Bratislava, Československo) je rakouský fotbalový záložník a mládežnický reprezentant slovenského původu, v současnosti působí v kazašském klubu Tobol Kostanaj.\n\nS manželkou má syna Kristiana. Jeho otcem je bývalý československý fotbalista Boris Šimkovič.\n\nJeho rodiče pocházejí ze Slovenska, on sám se narodil v Bratislavě. Když přijel ve věku 6 let s rodinou do rakouského městečka Tulln an der Donau, začal hrát fotbal za místní kluby USC Kirchberg/Wagram, SV Donau a USV Großriedenthal. Poté strávil určitou dobu v klubu SK Rapid Wien a následně v akademii Franka Stronacha v Hollabrunnu (FSA Hollabrunn - Frank Stronach Akademie Hollabrunn), která náleží klubu FK Austria Wien.\n\nRoku 2005 přešel do rezervy Austrie Vídeň (Austria Wien Amateure), kde hrál až do roku 2008. Od ledna 2008 působil v klubu SC Schwanenstadt, který se v květnu 2008 přestěhoval do Dolního Rakouska a změnil název na SC Wiener Neustadt. Hráč se stěhoval společně s klubem.\n\nOd ledna 2012 hrál za rakouský top-klub FK Austria Wien, se kterým v sezóně 2012/13 získal ligový titul.\n\nV lednu 2014 mu trenér Austrie oznámil, že s ním dále nepočítá. Šimkovič tak přijal zavděk nabídkou kazašského klubu Tobol Kostanaj.\n\nTomáš Šimkovič je bývalým mládežnickým reprezentantem Slovenska, hrál ve výběru do 16 let pod vedením trenéra Ivana Hucka. Poté na něj Rakušané tlačili, aby si vyřídil rakouské občanství a slíbili mu, že bude moci hrát na Mistrovství Evropy ve fotbale hráčů do 17 let, což nevyšlo, neboť se nestihly vyřídit veškeré formality.\n\nŠimkovič nastoupil až v rakouském týmu U19, se kterým skončil na Mistrovství Evropy ve fotbale hráčů do 19 let 2006 v Polsku v semifinále (porážka 0:5 s pozdějším vítězem Španělskem). Díky tomuto výsledku se rakouský mládežnický tým kvalifikoval na Mistrovství světa hráčů do 20 let 2007 v Kanadě, kde Šimkovič rovněž nastoupil. I tento turnaj byl pro Rakušany úspěšný, z 24 účastníků obsadili konečné 4. místo. V základní sestavě nastoupil pouze v semifinále proti České republice (porážka 0:2), jinak patřil mezi náhradníky.\n\nVyjádřil přání nastoupit v A-mužstvu Slovenska.\n\n"}
{"id": "961220", "url": "https://cs.wikipedia.org/wiki?curid=961220", "title": "Yoakum (Texas)", "text": "Yoakum (Texas)\n\nYoakum je město v okrese DeWitt County a Lavaca County ve státě Texas ve Spojených státech amerických. V roce 2000 zde žilo 5 731 obyvatel. S celkovou rozlohou 12 km² byla hustota zalidnění 485 obyvatel na km².\n\nYoakum se nachází na .\n\n"}
{"id": "961221", "url": "https://cs.wikipedia.org/wiki?curid=961221", "title": "Muzeum liptovské dědiny", "text": "Muzeum liptovské dědiny\n\nMuzeum liptovské dědiny ( \"Múzeum liptovskej dediny\") je skanzen, který se nachází v Pribylině. Vznikl v roce 1991 v souvislosti s výstavbou přehrady Liptovská Mara. Muzeum tvoří domy ze zatopené části vodního díla a z oblasti horního a dolního Liptova. V muzeu je vytvořena zoo expozice, kde se prezentuje chov domácích zvířat. Mezi atrakce muzea patří chov huculských koní a jízda na koních. Dále se zde prezentuje slovenské národní plemeno – slovenský čuvač.\n\nByly zde zatím jen budovy ze zaplavených obcí horního Liptova. V roce 2001 zde byl umístěn exteriér Považské lesní železnice, v současnosti se zde vytváří provizorní kolejiště.\n\n\n"}
{"id": "961224", "url": "https://cs.wikipedia.org/wiki?curid=961224", "title": "Václav Turek (umělec)", "text": "Václav Turek (umělec)\n\nVáclav Turek (2. července 1924, Šahy - 29. ledna 1988, Praha) byl profesionální český malíř, grafik a sochař s pohotovou schopností diferencovat žánr střídal motivy krajinářské i figurální v názorové polarizaci mezi abstrakcí a moderním realismem. Zřejmá byla také polarizace dvou odlišných směrů, abstrakcí a moderním realismem. V tvorbě Václava Turka cítíme zřejmou reflexi vrcholného období klasiků evropské i české moderní malby v osobité interpretaci podbarvené křehkou atmosférou kultivované barevnosti a světelné režie. V tvorbě Václava Turka cítíme zřejmou reflexi vrcholného období klasiků evropské i české moderní malby v osobité interpretaci podbarvené křehkou atmosférou kultivované barevnosti a světelné režie.\n\nAkad. mal. Václav Turek se narodil 2. července 1924 v Šahách (Slovensko) v rodině českého stavebního inženýra. Po jeho smrti v r. 1937 se rodina vrátila zpět do Prahy.\n\nVáclav Turek studoval na Národní grafické škole u profesorů J. Vodrážky\na K. Müllera a poté na Akademii výtvarných umění v Praze v ateliéru prof. Vlastimila Rady (1945 – 1950). Jeho generačními druhy byli Oldřich Oplt, Josef Jíra, Ladislav Čepelák, Vladimír Tesař, Bohdan Kopecký aj. V letech 1962 – 1965 absolvoval interní aspiranturu na AVU, pracoval jako asistent v ateliéru prof. V. Rady a posléze v ateliéru prof. Karla Součka. Od počátku 70. let až do své smrti v roce 1988 vedl na AVU samostatný kurz figurálního kreslení (tzv. „Večerní akt“). Jeho rukama prošly stovky posluchačů, které si z jeho nápaditě a intenzivně vedených kurzů odnesly nejenom základy této fundamentální disciplíny ale i důležité poselství do života. Jeho schopnost vyhmátnout podstatu, upozornit na chybu, jedním tahem úhlu zkorigovat ztracenou věc či povzbudit v boji na počátku zápasu byla příslovečná a obdivuhodná. Nikdy nevstoupil do komunistické strany, což mu spolu s emigrací jeho sestry znemožnilo jakýkoliv kariérní postup. Strávil celou svoji pedagogikou dráhu jako odborný asistent, snad jediný a nejdéle sloužící v dějinách pražské Akademie.\n\nOd r. 1951 byl členem Umělecké besedy a Svazu českých výtvarných umělců.\nPůsobil jako soudní znalec v oboru výtvarné umění.\n\nTvorba Václava Turka zahrnuje malbu, grafiku, kresby, artprotisy a sochy. Ve svém díle střídal motivy krajinářské i figurální, v názorové polarizaci mezi abstrakcí a moderním realismem.\n\nNikdy se vlastně netrefil do dobového vkusu společnosti. V dobách, které přály realismu, byl příliš avantgardní a neangažovaný, zatímco v dobách „avantgardních“ byl příliš realistický. V jeho tvorbě je zřejmá reflexe vrcholného období klasiků evropské i české moderní malby v osobité interpretaci podbarvené křehkou atmosférou kultivované barevnosti a světelné režie. Díla Václava Turka se integrálně vřazují do vývoje moderního českého umění.\n\nV roce 1962, u příležitosti jeho první samostatné výstavy, napsal V. Rada: „Václav Turek usiluje o vyjádření toho, co cítí a co prožil. Jsou to zážitky spíše vnitřní, než vizuální. Vidím jak jeho svět, svět jeho představ se zužuje, ale také koncentruje. Jedná se tu především o člověka, o jeho tvář, jeho osud. Vše vyjádřeno soudobými, úspornými a často i úpornými prostředky.“\n\nV pozdějších letech, kdy městské motivy a portrétní tvorbu zatlačila do pozadí krajinomalba. Na této proměně měl rozhodující podíl i jeho rodící se hluboký vztah k jižním Čechám. Hlavním motivem jeho obrazů se staly geometrizující linie vesnických štítů. Znovu a znovu v nekonečných variantách kladl do magického prostoru krajiny kvádry a trojúhelníky, ze kterých skládal venkovská stavení. Za jejich zdmi je cítit pulzující život, ale je skrytý, tajemný, často opředen melancholickým oparem. Přítomen smutné proměně tradiční vesnice v nesourodý hybrid břízolitových omítek, trojdílných oken a bytovek, snažil se ve svých obrazech zachytit scenérie kamenných zídek, barokních bran i prašných cest s hejny hus, mizejících spolu s kouzlem čistoty a pocitu pevného zakotvení ve světě dávných tradic a odvěkých jistot vycházejících z minulosti. Jeho zážitek konkrétní reality má vždy za sebou výrazně senzitivní základ.\nObrazy vyzařují velkou vnitřní sílu a ztajenou dynamiku, která se od prvotního lyrického vyjádření propracovává k osobitému úspornému výrazu, kde je záměrně potlačena barevnost.\nJeho obrazy se nerodily lehce, byl to vždy poctivý a úporný boj a dlouho trvalo, než byl ochoten obraz považovat za hotový. Do každého obrazu vložil téměř hmatatelně kus sebe, a proto jeho díla vyzařují ztajenou energii nebo pocity zmaru jak je tomu u děl vytvořených po roce 1968. Jeho tvorba se uzavřela předčasně ve druhé polovině 70. let, kdy kvůli zdravotním a postupně i psychickým problémům způsobeným bezútěšným stavem společnosti přestal aktivně tvořit.\nZemřel v roce 1988 aniž se dočkal politických a společenských změn, na které celý život čekal.\n\nportréty K. Sudka, A. Pelce, V. Rady, L. Radové, B. Němcové, J. Zrzavého, K. Makovského, V. Majakovského , J.Wericha, F. Hrubína , I. Šperlinga.\nautoportréty\nkrajiny\nsochy\nlitografie\ndrobná grafika\nkresby\n\nNárodní galerie, Alšova jihočeská galerie, Galerie hl. města Prahy, Ministerstvo kultury, Ministerstvo zahraničí, Divadelní ústav, Krajská galerie Roudnice, Středočeská galerie Nelahozeves a další\n\n1962 Nová síň Praha\n1974 tamtéž\n2004 Malostranská beseda Praha\n2008 Galerie Písek\n\nZ materiálů Vlastimila Rady, Miroslava Rataje, Jiřího Kotalíka, Jana Kotalíka a Dagmar Dreslerové sestavila Dagmar Dreslerová\n\nDreslerová, D. – Stejskal, A. – Beneš, J. 2003: Historická krajina severního Prácheňska. – The Historic Landscape of North Prácheňsko. Písek: Prácheňské nakladatelství *(Náhled online)\n\n"}
{"id": "961225", "url": "https://cs.wikipedia.org/wiki?curid=961225", "title": "Štefan Blaho", "text": "Štefan Blaho\n\nŠtefan Blaho (22. června 1985 Trenčín – 29. srpna 2006 mezi Belou a Krasňany) byl slovenský hokejový útočník. Byl synovcem reprezentačního trenéra slovenského kanoisty Pavla Blaha.\n\nByl odchovancem Dukly Trenčín. V roce 2003 si ho vybral klub NHL New York Islanders ve čtvrtém kole vstupního draftu jako 120. v pořadí. V sezónách 2003/04 až 2005/06 hrál v kanadské juniorské soutěži OHL (\"Sudbury Wolves\"), ačkoli se v poslední době zkoušel uplatnit v hlavním týmu Dukly, nepodařilo se mu to a odehrál jen dva zápasy za rezervu v Považské Bystrici, pak se vrátil do OHL (\"Sarnia Sting\"). Před následujícím ročníkem ho zkoušel tehdejší extraligový mistr MsHK Žilina. \n\nŠtefan Blaho 29. srpna 2006 zahynul při dopravní nehodě, kterou mezi Belou a Krasňany v okrese Žilina způsobil pod vlivem alkoholu hokejista Marcel Hanzal. Přejel do protisměru a následně mimo silnici, kde se jeho Mitsubishi Pajero převrátilo na střechu. Blaho nebyl připoután. Policie Hanzalovi naměřila v krvi 0,71 mg (1,5 promile) alkoholu, byl odsouzen na čtyři roky.\n\n"}
{"id": "961228", "url": "https://cs.wikipedia.org/wiki?curid=961228", "title": "Dobrovolná záchranná služba", "text": "Dobrovolná záchranná služba\n\nDobrovolná záchranná služba České republiky vznikla z iniciativy občanů s podporou Nadačního fondu Ledňáček podle modelu, který je uplatňován v mnoha západoevropských a severoamerických státech. Cílem je doplnit složky Integrovaného záchranného systému v těch místech, která státní složky nemohou svými kapacitami pokrýt. Veškerá činnost je poskytována dobrovolně, bez nároku na honorář . \n\nHlavní oblasti činnosti tvoří tyto akce:\n\n"}
{"id": "961231", "url": "https://cs.wikipedia.org/wiki?curid=961231", "title": "Vyznavač", "text": "Vyznavač\n\nVyznavač (latinsky \"confessor\") je v křesťanství světec, který sice nepoložil svůj život pro víru, avšak trpěl pro ni při pronásledování křesťanů (například podstoupil vyhnanství, mučení nebo věznění). Označení se používá teprve od 4. století, předtím byli vyznavači počítáni mezi mučedníky.\n\n"}
{"id": "961236", "url": "https://cs.wikipedia.org/wiki?curid=961236", "title": "Johann Laurenz Hofer", "text": "Johann Laurenz Hofer\n\nJohann Laurenz Hofer (19. dubna 1856 Biedermannsdorf – ???) byl rakouský a český novinář a politik německé národnosti, na počátku 20. století poslanec Českého zemského sněmu a Říšské rady.\n\nVydával v Chebu list \"Egerer Nachrichten\". Politicky patřil k nacionalistickému okruhu okolo Georga von Schönerera.\n\nV doplňovacích volbách v roce 1898 se stal místo Wenzela Geblera poslancem Říšské rady (celostátní zákonodárný sbor), za městskou kurii, obvod Falknov, Loket, Horní Slavkov atd. Poslanecké křeslo obhájil za týž obvod ve volbách roku 1901. V této době se zapojil i do zemské politiky. Ve volbách v roce 1901 byl zvolen v kurii městské (volební obvod Kraslice) do Českého zemského sněmu. Politicky patřil k všeněmcům.\n\n"}
{"id": "961237", "url": "https://cs.wikipedia.org/wiki?curid=961237", "title": "Muzeum oravské dědiny", "text": "Muzeum oravské dědiny\n\nMúzeum oravskej dediny (oficiální název \"Múzeum oravskej dediny Zuberec – Brestová\") je slovenské muzeum, které se nachází v Zuberci-Brestové. Ukazuje život v oravských vesnicích v minulosti.\n\nJe umístěno v překrásném přírodním prostředí v podhůří Roháčů. Více než 50 staveb lidové architektury je zde rozestavěno v několika celcích, které připomínají jednotlivé části Oravy - Dolnooravský rynek, Hornooravská ulice, Goralské samoty. Nechybí zde ani technické stavby jako mlýn na vodní pohon, plátenický mandl na žehlení modrotisku, lisovna, hrnčířská pec a jiné. Nad „dedinkou“ se tyčí dřevěný gotický kostel sv. Alžběty Uherské ze začátku 15. století. Kostel s pozdněgotickým malovaným stropem a s funkčními přenosnými barokními varhany je opravdovým klenotem muzea. Zařízení domů a chov domácích zvířat (v letním období i pěstování typických plodin) umožňují návštěvníkům představit si život a práci „Oravanů“ v minulosti.\n\nMuzeum oravské dědiny začalo vznikat koncem šedesátých let 20. století, založeno bylo v roce 1967, když byl 24. září položen základní kámen muzea. Zpřístupněno veřejnosti bylo v roce 1975.\n\n\n"}
{"id": "961238", "url": "https://cs.wikipedia.org/wiki?curid=961238", "title": "Jimramov (nádraží)", "text": "Jimramov (nádraží)\n\nNádraží Jimramov bylo plánované vlakové nádraží v Jimramově, které mělo být vystavěno za rybníkem v lokalitě \"Žabárna\".\n\nV 19. století docházelo na Vysočině k modernizaci silniční sítě, neboť v mnoha obcích byla přeprava závislá především na formanství. To se nevyhnulo ani Jimramovu, odkud zdejší formané jezdívali do Brna a Vídně. Díky formanství pak bohatl i městys, což vyvolalo u místních obyvatel odpor k plánované železnici. Ta byla plánována od roku 1864 i díky podpoře hraběte Richarda Belcrediho. V letech 1869-1870 pak docházelo k vyměřování nové železniční trati, která měla vést z Polné přes Žďár nad Sázavou, Nové Město na Moravě, Jimramov a Poličku na Litomyšl. Ještě se stihla vydat koncese a povolení finanční dotace zemským výborem, ovšem k realizaci již nedošlo, neboť vypukla 1. světová válka. Návrat k návrhu vybudování trati se uskutečnil až v roce 1920, ovšem tentokrát již pouze v úseku Nové Město na Moravě – Jimramov – Polička. Ve stejné době vznikl i model plánovaného jimramovského nádraží. S postupným rozvojem autobusové dopravy docházelo i k odstupování od realizace trati a nádraží, ačkoliv snahy pokračovaly i v letech 1924-1935. Poté došlo již k definitivnímu zavržení její výstavby a Jimramov se tak dostal mimo oblast rozvoje.\n\n\n"}
{"id": "961239", "url": "https://cs.wikipedia.org/wiki?curid=961239", "title": "János Kis (filozof)", "text": "János Kis (filozof)\n\nJános Kis (* 17. září 1943 Budapešť) je maďarský liberální filozof, zakládající člen strany SZDSZ a její první předseda. Je členem skupiny, která bývá v publicistickém žargonu nazývána „Lukácsova školka“, tzn. že je žákem žáků marxistického filosofa Györgye Lukácse (tzv. budapešťská škola).\n\nNejdříve navštěvoval slavnou Gorkého školu, ve které pobíhalo vyučování v maďarštině i v ruštině a do níž chodily zároveň privilegované děti komunistických funkcionářů i žáci, kteří se později stali významnými osobnostmi a často i členy protirežimní opozice, jako právě János Kis, Róbert Angelusz, Péter Halász, László Garai či Géza Komoróczy. Tato škola, která předtím obsadila budovu dřívějšího Gymnázia sv. Štěpána, byla po roce 1956 uzavřena a její žactvo bylo přeloženo do Gymnázia Miklóse Radnótiho. Tam také János Kis v roce 1962 odmaturoval. Roku 1967 získal na filosofické fakultě Univerzity Loránda Eötvöse diplom z filosofie.\n\nNa počátku své kariéry, v 60. letech, se hlásil k názorům marxismu a lukácsismu. Od 80. let je však zástupcem radikálně individualistického křídla levice, teoretikem lidskoprávního liberalismu. V době komunistické diktatury prováděl svá bádání v rámci teoretického kontextu, po změně režimu se ve svých pracích vyrovnává i s praktickými otázkami. Byl přednášejícím na tzv. létající univerzitě, resp. na Pondělní svobodné univerzitě, která fungovala okolo roku 1980.\nNa vědeckém základě kritizoval marxismus, odpověď režimu však vědecká nebyla: v tzv. procesu s filozofy byl vyloučen z MSZMP, propuštěn s Maďarské akademie věd a nemohl vystupovat ve veřejném životě. Stal se překladatelem na volné noze. Jako jedna z vůdčích postav v řadách maďarské demokratické opozice sehrál důležitou roli při takových významných iniciativách předcházejících změně režimu jako bylo založení časopisu \"Beszélő\" v roce 1981. V samizdatovém období tohoto časopisu byl jeho vedoucím redaktorem, v letech 1990–1991 pak již legálně předsedou jeho redakční rady. V roce 1985 se zúčastnil tzv. monorského setkání maďarské demokratické opozice, na kterém přednesl referát s názvem „O našich omezeních a možnostech“ (Korlátainkról és lehetőségeinkről).\n\nOd 80. let vyvíjel aktivní pedagogickou a vědeckou činnosti v zahraničí i v Maďarsku. V letech 1988–1989 působil jako hostující profesor na Nové škole sociálních věd v New Yorku. V roce 1996 byl hostujícím profesorem na Univerzitě New York. Od roku 1992 učí na Středoevropské univerzitě.\n\nV každodenní politice působil od změny režimu až do roku 2002. Roku 1988 byl zmocněncem Szabad Kezdeményezések Hálózata a do roku 1991 zmocněncem Svazu svobodných demokratů (SZDSZ). V letech 1990–1991 byl prvním předsedou SZDSZ a do roku 1999 byl členem její celostátní rady. V roce 2002 z SZDSZ vystoupil.\n\nČasto publikuje v časopisech \"Beszélő\" a \"Élet és Irodalom\".\n"}
{"id": "961241", "url": "https://cs.wikipedia.org/wiki?curid=961241", "title": "Publius Aelius Paetus", "text": "Publius Aelius Paetus\n\nPublius Aelius Paetus (okolo 240 – 174 př. n. l.) byl římský konzul. Byl to prominentní spojenec a podporovatel Scipiona Africana, se kterým byl roku 199 př. n. l. zvolen cenzorem.\n\nV Liviových \"Dějinách od založení Města\" je zmíněn pouze několikrát. V roce 202 př. n. l. se stal velitelem jízdy Magister equitum. Byl zvolen praetorem a v roce 201 př. n. l. se stal společně s Gnaem Corneliem Lentulem římským konzulem. \n\nV tomto roce sjednal dohodu s ligurským kmenem Ingaunů. Byl také jmenován jedním z deseti decemvirů, kteří měli za úkol rozdělit pozemky mezi veterány z vojska Scipiona Africana. Jednalo se o oblast Samnia a Apulie.\n\nZemřel v roce 174 př. n. l. během morové nákazy, která postihla Řím. Jeho syn Quintus Aelius Paetus se stal konzulem v roce 167 př. n. l.\n\nPublius Aelius Paetus byl zřejmě starší syn Quinta Aelia Paeta, praetora, který byl zabit v bitvě u Kann v srpnu roku 216 př. n. l. Jeho mladším bratrem byl Sexta Aelia Paeta Cata, který se stal v roce 198 př. n. l. konzulem a o čtyři roky později cenzorem. Nejlépe je známý díky Ciceronovi jako právník a komentátor Zákona dvanácti desek. \n\nMezi jejich předky mohl patřit Publius Aelius Paetus, velitel jízdy Magister equitum a od roku 337 př. n. l. římský konzul. Dalším příbuzným mohl být také Gaius Aelius Paetus – konzul zvolený v roce 286 př. n. l.\n"}
{"id": "961242", "url": "https://cs.wikipedia.org/wiki?curid=961242", "title": "Boj o první místo", "text": "Boj o první místo\n\nBoj o první místo je česká kniha pro mládež, kterou napsal Jaroslav Foglar. Děj se odehrává se dílem ve školní třídě a dílem ve skautském oddíle. Tato „dvojkolejnost“ je u Foglara zvláštní, jeho romány jsou zpravidla zasazeny do jediného prostředí. Propagace skautingu je zjevně jedním z autorských záměrů, není to však na úkor čtivosti nebo realističnosti. \n\nPozději Foglar napsal ještě několik knih odehrávajících se mezi skauty (\"Pod junáckou vlajkou\", \"Poklad Černého delfína\" aj.), zatímco na školní třídu se zaměřil už jen jednou (\"Když Duben přichází\").\n\nHrdinou knihy je Petr Solnar, kterému začíná nový školní rok. Vztahy v Petrově chlapecké třídě nejsou bezproblémové, jsou zde různé skupinky a nepsaným „kápem“ je pohledný a talentovaný Ruda Lorenc, který je ale také namyšlený, sobecký a zákeřný. Petr se potýká s určitou osobní krizí, má pocit méněcennosti, nedokáže se na nic soustředit a postrádá blízkého kamaráda a nějaké životní naplnění. Zároveň jeho čestné povaze vadí pokřivené poměry ve třídě. Postupně se stane nejvýraznějším odpůrcem Rudových (ne)pořádků a začne na svou stranu získávat další spolužáky. Nakonec se jejich třídní učitel rozhodne rozkol vyřešit volbou předsedy třídy. Ruda ve strachu z neúspěchu zfalšuje výsledky, ale podvod je odhalen a ukáže se, že ve volbě přesvědčivě zvítězil Petr. Ten si po důkladné úvaze vybere dva zástupce a začne svou nabytou autoritu využívat ku prospěchu celé třídy.\n\nZvýšené Petrovo sebevědomí a jeho úspěch ve třídě souvisí s tím, že se mu podařilo nalézt hledané zakotvení, když náhodně zareagoval na plakát zvoucí ke vstupu do skautského oddílu. V něm nalezl naplnění všech svých tužeb, včetně skutečného přátelství.\nKniha poprvé vycházela jako příběh na pokračování v časopise \"Skaut-Junák\" v letech 1933–1934. V knižní podobě vyšla poprvé v roce 1936. Do roku 1948 vyšla v pěti vydáních, poté až v letech 1968–1969 na pokračování v obnoveném časopise Skaut-Junák, následně knižně a poté až po roce 1989.\n\n"}
{"id": "961246", "url": "https://cs.wikipedia.org/wiki?curid=961246", "title": "Un certain regard", "text": "Un certain regard\n\nUn certain regard ( )\nje sekce oficiální přehlídky Filmového festivalu v Cannes. Byla založena v roce 1978. Každoročně je do přehlídky vybrána dvacítka filmů. Un certain regard finančně oceňuje jeden z těchto filmů jako pomoc při distribuci ve Francii. Jedná se o částku 30 000 €, kterou od roku 2005 uděluje nadace \"Fondation Groupama Gan pour le cinéma\". Smyslem sekce je představit více „atypickou“ kinematografii než je v hlavní soutěžní sekci a ocenit filmaře, kteří nejsou příliš známí.\n\n\n"}
{"id": "961247", "url": "https://cs.wikipedia.org/wiki?curid=961247", "title": "Snowboarding na Zimních olympijských hrách 2014", "text": "Snowboarding na Zimních olympijských hrách 2014\n\nSnowboarding na Zimních olympijských hrách 2014 představoval jeden z patnácti soutěžních sportů. Závody probíhaly od 6. do 22. února 2014 v  Parku extrémních sportů Roza Chutor nedaleko Krasné Poljany.\n\nNa Zimních olympijských hrách 2014 v Soči bylo na programu celkem 10 finálových závodů. Muži a ženy absolvovali paralelní slalom, paralelní obří slalom, snowboardcross, slopestyle a závody na U rampě. Poprvé v historii byly v olympijském programu zařazeny závody v paralelním slalomu a freestylová disciplína slopestyle.\n\nProgram podle oficiálních stránek.\nNa Zimních olympijských hrách 2014 byla stanovena kvóta 252 startujících závodníků. Každý národní olympijský výbor mohlo reprezentovat maximálně 24 závodníků, a to nejvíce 14 mužů nebo 14 žen. Dalším kvalifikačním kritériem bylo umístění do třicátého místa v závodě Světového poháru ve snowboardingu nebo na Mistrovství světa ve snowboardingu.\n\n"}
{"id": "961249", "url": "https://cs.wikipedia.org/wiki?curid=961249", "title": "LGBT práva v Německu", "text": "LGBT práva v Německu\n\nHomosexualita v Německu představuje přinejmenším od přelomu 20. a 21. století všeobecně akceptovanou součást německé společnosti, neboť od 1. srpna 2001 mají stejnopohlavní páry možnost uzavírat tzv. registrované životní partnerství, které je uznáváno v mnoha právních oblastech. Stejnopohlavní manželství je v Německu legální od roku 2017. Německo patří k relativně otevřeným společnostem, což se projevuje i v oblasti zrovnoprávnění leseb a gayů. Před tím byla homosexualita v německých zemích dlouhou dobu, především pak v období tzv. Třetí říše, ale i v období po ní, omezena zákonem (§ 175) a pronásledována. Nyní je homosexualita již všeobecně akceptována, především ve větších městech. V Německu již neexistují žádná zákonná diskriminační opatření, která by postihovala stejnopohlavní sexuální styk.\n\nPronásledování homosexuálních mužů je možné v německém jazykovém prostoru dohledat již od počátků křesťanství. Podle ojediněle zaznamenaných případů „sodomie“, „nepřirozené rozkoše“, „zneuctění chlapců“ nebo „smilstva proti přírodě“ byli muži permanentně pronásledováni nebo popravováni.\n\nBěhem Německého císařství byla homosexualita kvůli tehdejším morálním pravidlům společensky i politicky odsuzována. Od 15. května 1871 začal platit § 175 a tím byly trestány sexuální vztahy mezi osobami mužského pohlaví v celém císařství.\nDne 15. května 1897 založili Magnus Hirschfeld, Max Spohr, Eduard Oberg a Franz Joseph von Bülow Vědecko-humanitární výbor (Wissenschaftlich-humanitäre Komitee). Jednalo se o první organizaci, která usilovala o liberalizaci homosexuality. Cílem výboru bylo především odstranění § 175. V této otázce výbor úzce spolupracoval s Ústavem pro sexuální vědu (Institut für Sexualwissenschaft), který v roce 1919 založil rovněž Hirschfeld. Zde se rozvíjely vědecké teorie, které popisovaly homosexuály jako třetí biologické pohlaví mezi mužem a ženou. Homosexualita již proto neměla být trestána, neboť se jednalo o vrozenou vlastnost.\n\nV roce 1898 poukázal August Bebel, předseda SPD a signatář první petice Vědecko-humanitárního výboru na to, že berlínská policie vede jmenné seznamy homosexuálů, které byly později označovány jako tzv. Růžové seznamy (Rosa Listen).\n\nV letech 1907–1909 došlo k řadě soudních řízení proti homosexuálním vztahům, přičemž byl dotčen i prominentní člen kabinetu císaře Viléma II. Tzv. Hardenova-Eulenburgova aféra se týkala sporu mezi diplomatem a císařovým důvěrníkem Philippem zu Eulenburg a novinářem Maximilianem Hardenem a je považována za největší skandál období Německého císařství.\n\nDne 26. října 1921 se ministrem spravedlnosti stal právník Gustav Radbruch (SPD), který byl signatářem petice za zrušení § 175. Jeho snaha o dekriminalizaci homosexuality nebyla úspěšná. Paragraf byl naopak 15. ledna 1925 konzervativní vládou zpřísněn, ale v červenci 1927 jej nová vláda opět o něco zmírnila. S těsnou většinou doporučil trestněprávní výbor Říšského sněmu dne 16. října 1929 uzákonit beztrestnost homosexuálního styku mezi dospělými. Kvůli politické krizi Výmarské republiky a nárůstu hlasů národních socialistů však nemohl být tento návrh prosazen.\n\nPodle nacionálně socialistické ideologie homosexuálové nemohli přispět k dalšímu rozvoji rasy. Homosexuální muži byli převážně na základě zpřísněného § 175 posíláni do koncentračních táborů, kde byli označeni růžovým trojúhelníkem.\nErnst Röhm, homosexuální vůdce SA byl zprvu podporován Hitlerem. Později ho však Hitler pociťoval jako hrozbu a nechal jej během Noci dlouhých nožů zabít. Homosexuálové byli Hitlerem prohlášeni za nepřátele národa. Sám považoval homosexualitu za „zvrhlé chování“, které ohrožuje výkonnost státu a mužský charakter německého národa. Paragraf 175 byl roku 1935 zpřísněn mj. zvýšením doby vězení ze šesti měsíců na pět let.\n\nDne 10. července 1936 byla založena Říšská centrála k boji proti homosexualitě a potratům (Reichszentrale zur Bekämpfung der Homosexualität und Abtreibung). Jejím úkolem bylo především shromažďování údajů o homosexuálech. Seznamy obsahovaly data o zhruba 100 000 mužích odsouzených či podezřelých z homosexuality. Homosexuální muži byli ve vězeních a koncentračních táborech mučením nuceni k „dobrovolné“ kastraci.\n\nV koncentračním táboře Buchenwald prováděl v roce 1944 dánský lékař SS Carl Værnet pokusy na lidech ohledně léčení homosexuality. Implantoval obětem do třísel umělé hormonální žlázy, které měly neustálým odebíráním mužských hormonů vést k heterosexualitě.\n\nParagraf 175 týkající se smilstva byl v roce 1957 v NDR omezen pouze na sexuální vztahy s osobami mladšími 21 let. Tato věková hranice byla v roce 1968 snížena na 18 let. Toto opatření však nepřispělo k vyšší toleranci, neboť homosexualita platila v komunistickém státě za buržoazní neřest a homosexuální emancipace byla znemožněna.\n\nV roce 1989 zrušilo Lidové shromáždění veškeré zákonné omezení homosexuálního chování a věk pro legální styk byl sjednocen s heterosexuálním na 14 let. Po sjednocení Německa byla tato věková hranice platná do 9. března 1994 v nových spolkových zemích, zatímco ve starých spolkových zemích zůstával v platnosti věk 18 let podle § 175.\n\nOd vzniku Spolkové republiky byly homosexuální styky trestné a byly pronásledovány. Právní základ tvořil § 175 trestního zákoníka. Dne 10. května 1957 rozhodl Spolkový ústavní soud, že \"stejnopohlavní činnost se jednoznačně prohřešuje proti mravnímu zákonu\" (gleichgeschlechtliche Betätigung verstößt eindeutig gegen das Sittengesetz). Z tohoto důvodu se homosexuálové nemohli odvolávat na ústavou garantované právo na svobodný rozvoj osobnosti. Navíc bylo konstatováno, že § 175 trestního zákoníku není natolik \"národně socialisticky formované právo, aby jeho platnost musela být ve svobodném a demokratickém státě zapovězena\" (nationalsozialistisch geprägtes Recht, dass ihm in einem freiheitlich demokratischen Staat die Geltung versagt werden müsse). Aplikace § 175 ve Spolkové republice byla rozsáhlá, přes 50 000 mužů bylo odsouzeno a u 100 000 bylo zahájeno vyšetřování.\n\nV roce 1969 byl zlegalizován stejnopohlavní sexuální styk pro muže starší 21 let a v roce 1973 byl ochranný věk snížen na 18 let. I po dekriminalizaci byly nadále policií shromažďovány údaje o homosexuálech. Příručka kriminologie z roku 1978 uvádí vedení kartoték homosexuálů jako nezbytné opatření k zajištění bezpečnostních úkolů policie.\n\nBundestag v roce 1994 zrušením § 175 sjednotil legální věk způsobilosti k pohlavnímu styku pro homosexuální a heterosexuální na 14, potažmo 16 let v důsledku právního vyrovnání po sjednocení Německa. Tím klesla věková hranice k 10. březnu 1994 pro homosexuály v západním Německu, zatímco ve východním Německu pro homosexuály a heterosexuály v dílčích oblastech vzrostla.\n\nOd konce 90. let probíhal v Německu politický spor o státem uznané stejnopohlavní partnerství, což vedlo v únoru 2001 k uzákonění registrovaného partnerství.\n\nOnline průzkum provedený Agenturou Evropské unie pro základní práva zjistil v roce 2013 v Německu mimo jiné následující údaje: 46 % LGBT respondentů se v předchozím roce cítilo v Německu diskriminováno, 68 % svou sexuální identitu často nebo vždy během školních let skrývalo, 6 % LBGT osob bylo v předchozím roce oběťmi fyzického nebo sexuálního násilí. Pouze 4 % stejnopohlavních párů se odvažuje držet se na veřejnosti za ruce, zatímco u heterosexuálních párů je to 68 %.\n\nV prosinci 2006 provedl Angus Reid Global Monitor průzkum veřejného mínění, podle kterého 52 % Němců podporuje celoevropské stejnopohlavní manželství. Spolková republika je tedy v Evropské unii na sedmém místě a je se 44 procenty nad průměrem. Nicméně stále dochází k násilným útokům na homosexuály. Speciálně proto byla v Berlíně zřízena telefonní linka \"Maneo\", kterou provozuje organizace Man-O-Meter. Maneo nabízí vedle pomoci a poradenství pro oběti antihomosexuálního násilí také školení ve spolupráci s berlínskou policií. Podle průzkumu veřejného mínění ze září 2007 si 79 % obyvatel dokáže představit gay kancléře.\n\nPoté, co gayové a lesby dosáhli díky rozsudku Spolkového ústavního soudu v únoru 2013 možnosti osvojit dítě svého partnera, uveřejnil časopis Stern průzkum, podle kterého 74 procent Němců souhlasilo s plnohodnotným manželstvím pro osoby stejného pohlaví. 23 procent bylo proti a tři procenta dotázaných bylo nerozhodnuto. Mezi příznivci stran zastoupených v Bundestagu jsou nejsilnějšími zastánci voliči Zelených (86 procent), následovaní voliči SPD (82 procent), FDP (71 procent), Die Linke (70 procent) a posléze CDU (64 procent).\n\nHomosexuálním párům je povoleno adoptovat společně nebiologické dítě.\n\nNěmecko je jakožto signatář Amsterodamské smlouvy mj. povinno revidovat své právní předpisy týkající se diskriminace v oblastech jako je sexuální orientace v zaměstnání. Směrnice EU 2000/78 z prosince 2000 stanovila termín provedení do prosince 2003. Vzhledem k nesouhlasu v tehdejší koaliční vládě a lobbingu ze strany podnikatelských svazů a církví, byl návrh zákona předložen až na přelomu roku 2004/2005 a Bundestagem byl schválen na počátku roku 2005. Bundesrat však následně návrh nestihl projednat vzhledem k předčasným volbám. Směrnice EU proto byla naplněna až 18. srpna 2006 přijetím zákona o všeobecném rovném zacházení. Zákon přesahuje požadavky EU, protože zakazuje diskriminaci nejen v zaměstnání, ale také v oblasti občanského práva.\n\nNěkteré spolkové státy mají již delší dobu vlastní právní předpisy proti diskriminaci, případně je mají zakotvené ve svých zemských ústavách. Berlín od roku 1995, Braniborsko od roku 1992 a Durynsko od roku 1993. V Sasku-Anhaltsku je diskriminace na základě sexuální identity ve veřejné správě zakázána od roku 1997.\n\nHomosexuálové nejsou vyloučeni ze služby v Bundeswehru, ať už jako branci do června 2011 (poté vojáci vykonávající dobrovolnou vojenskou službu), nebo vojáci z povolání.\n\nAž do roku 2000 nemohli otevření homosexuálové získat důstojnickou hodnost. Pokud se velení o homosexuální orientaci branců dovědělo, nechalo je přeložit.\n\nV roce 1984 způsobila ve Spolkové republice rozruch tzv. Kießlingova aféra. Generál Bundeswehru Günter Kießling byl na základě své údajné homosexuality v roce 1983 předčasně penzionován. Vzhledem k tomu, že obvinění nebylo prokázáno, byl krátce poté rehabilitován a propuštěn do důchodu s vojenskými poctami. Nicméně u příležitosti výročí Bundeswehru v roce 1985 nebyl Kießling pozván jako jediný čtyřhvězdičkový generál.\n\nZnámým se stal případ nadporučíka Winfrieda Stechera, který byl jako důstojník Bundeswehru na základě své homosexuality přeložen na pozici, na které už nemohl vést a vzdělávat podřízené vojáky a následně podal stížnost Spolkovému ústavnímu soudu. Tehdejší ministr obrany Rudolf Scharping jeho přeložení podporoval.\n\nMinistr nicméně ustoupil tlaku koalice a četných žalob, načež od srpna 2000 již není možné v německé armádě diskriminovat její členy z důvodu jejich sexuální orientace.\n\nV zásadě převládá v německé politice jednota při uznávání homosexuálních vztahů, nicméně z konzervativní strany s výhradou, aby registrované partnerství nebylo zcela rovno manželství, což omezuje například přijetí zákona o adopci. Jak bylo dohodnuto v koaliční smlouvě druhé vlády Angely Merkelové (2009–2013), došlo k vyrovnání homosexuálních párů v oblasti daňového práva (daň z příjmu, dědická a darovací daň, daň z převodu nemovitostí).\n\nV roce 1978 se v SPD organizovala skupina homosexuálních členů strany. Stejně tak existuje organizace gayů a leseb v CDU a CSU. Zelení koordinují svou lesbickou a gay politiku v zemských a spolkových pracovních skupinách obdobně jako v jiných oblastech politiky, jako je doprava nebo vnitřní nebo právní politika.\n\nV komunálních volbách roku 1996 hnutí Rosa Liste München (Růžový seznam Mnichov) získal 1,8 procenta hlasů a jedno křeslo v mnichovské městské radě. Tím se stalo v Evropě prvním gay a lesbickou skupinou, která se dostala do místního parlamentu.\n\nMezi nejznámější otevřené homosexuální politiky patří berlínský starosta Klaus Wowereit (SPD), Volker Beck, poslanec německého Bundestagu z Kolína nad Rýnem (Svaz 90/Zelení) a Guido Westerwelle (FDP), spolkový ministr zahraničních věcí v letech 2009–2013. Starosta města Hamburku Ole von Beust (CDU) v roce 2003 nepopřel svou homosexualitu po údajném pokusu o vydírání ze strany bývalého starosty Ronalda Schilla.\n\nSexuální orientace politiků je v zásadě na okraji veřejného zájmu, protože homosexualita je široce přijímaná. Senzacechtivé titulky a outingy představují spíše zhoršení pověsti novináře a tisku než postižených jedinců.\n\nHomosexuální oběti nacistického bezpráví byly z velké části dlouhou dobu vyloučeny z veřejné paměti a odškodnění. Přehodnocení politiky paměti začalo až v roce 1985 proslovem spolkového prezidenta Richarda von Weizsäckera při 40. výročí osvobození, kdy byly poprvé připomenuty i dříve utajované skupiny obětí. Avšak až v roce 2002 byla právně prosazena rehabilitace homosexuálních obětí odsouzených podle § 175 v době nacistické éry. Krátce před tím byli homosexuálové vyloučeni z ustanovení zákona o nepromlčenlivosti nacistického bezpráví. Iniciativa \"Der homosexuellen NS-Opfer gedenken\" (Připomenutí homosexuálních obětí nacismu) a \"Lesben- und Schwulenverband\" (Německý svaz leseb a homosexuálů) společně prosadili vybudování Památníku homosexuálních obětí nacismu, který byl v květnu 2008 otevřen v Berlíně. Památník homosexuálním obětem nacismu v Kolíně nad Rýnem byl zřízen již v roce 1995 a tzv. Frankfurtský anděl, obdobný památník ve Frankfurtu nad Mohanem, v roce 1994. Do té doby existovaly v Německu pouze pamětní desky.\n\nZatímco homosexualita je ve většině politických a společenských kruzích přijímána, různé náboženské komunity otevřenou homosexualitu vyčleňují, s ohledem na konzervativní interpretaci Bible.\n\nCo se týče homosexuality u kandidátů na kněžství, většina římskokatolických diecézí v Německu se řídí pokyny Svatého stolce z roku 2005. Uchazečům není umožněna kněžská praxe, pokud \"praktikují homosexualitu, mají hluboce zakořeněné homosexuální sklony nebo podporují tzv. homosexuální kulturu\" (die Homosexualität praktizieren, tiefsitzende homosexuelle Tendenzen haben oder eine sogenannte homosexuelle Kultur unterstützen). Důvodem pro vyloučení však nejsou dočasné homosexuální tendence. Německá biskupská konference tuto instrukci schválila, aby odpovídala současné praxi.\n\nNaopak homosexuální duchovní ve starokatolické církvi, Metropolitan Community Church a Německé evangelické církvi se nemusejí obávat sankcí. Homosexualita zde není překážkou k vykonávání praxe. Kněžím je umožněno i uzavírat světské registrované partnerství.\n\nV rámci LGBT hnutí se v Německu rozvíjejí četné organizace s cílem i nadále ve společnosti prosazovat rovné zacházení se sexuálními menšinami.\n\nNerovné podmínky mezi stejnopohlavními páry a heterosexuálním manželstvím stále přetrvávají v daňovém právu, zákonu o adopci a zákonu o státní službě. Zde odmítá Bundesrat od roku 2000 návrhy na jejich odstranění. Také koaliční vláda odložila návrhy opozice, aniž by předložila vlastní koncept. LGBT organizace rovněž podporují zlepšení antidiskriminačních opatření. Existuje mnoho zaměstnaneckých důchodových fondů, které poskytují pozůstalostní dávky a jako nevládní orgány veřejného práva mají různá pravidla, která neuznávají stejnopohlavním párům stejné podmínky jako manželstvím. Dalším problémem při rovném zacházení je dominantní postavení církví a církevních organizací v mnoha sociálních profesích coby zaměstnavatelů, protože tato pracovní oblast má velké výjimky v pracovním právu a nechrání dostatečně lesbické a gay pracovníky. Problém je nejvyostřenější u římskokatolické církve.\n\nPrvní organizací novodobého LGBT hnutí se stala \"Homosexuelle Aktion Westberlin\" (HAW) založená 15. srpna 1971. Ta se angažovala za úplné odstranění § 175. V roce 1973 se organizace rozdělila na integrační křídlo ortodoxních marxistů a na radikální frakci feministek. V roce 1974 byl rovněž v Západním Berlíně založen \"Všeobecný homosexuální pracovní kolektiv\" (Allgemeine Homosexuelle Arbeitsgemeinschaft). Jednalo se o protipól levicově orientované HAW a je sdružením s nejdelší tradicí. \"Homosexuální svépomoc\" (Homosexuelle Selbsthilfe) byla založena v roce 1980. Od roku 1982 existuje \"Lesbický kruh\" (Lesbenring). V letech 1986–1997 existoval \"Spolkový svaz homosexuality\" (Bundesverband Homosexualität) jako pokus o zastřešující organizaci pro homosexuály v západním Německu.\n\nV roce 1979 byl v San Franciscu založen Mezinárodní řád sester trvalé shovívavosti () jako organizace na podporu prevence HIV/AIDS. Z něj vznikla v 90. letech v Německu společenství (1991 Heidelberg, 1993 Berlín, 1996 Hamburk a 1997 Kolín nad Rýnem).\n\n\"Svaz leseb a homosexuálů v Německu\" (Lesben- und Schwulenverband in Deutschland) je s téměř 3000 individuálními členy a 70 členskými organizacemi největší občanskoprávní a svépomocnou organizace pro gaye a lesby v Německu. Sdružení založil 18. února 1990 východoněmecký gay aktivista Eduard Stapel v Lipsku původně jako \"Homosexuální spolek v NDR\" (Schwulenverband in der DDR). Ve stejné době vznikla \"Mládežnická síť Lambda\", která původně působila jen v Berlíně a Braniborsku a posléze se změnila na celostátní mládežnickou organizaci mladých LGBT osob.\n\n\nRolf Gindorf (nar. 1939) patří k významným německým sexuologům v oblasti bádání homosexuality. V roce 2004 obdržel Medaili Magnuse Hirschfelda za zvláštní zásluhy o sexuální reformu. Známým se stal též svou žalobou ke Spolkovému ústavnímu soudu ohledně svatby se svým životním partnerem, čímž přispěl značnou mírou k následnému přijetí zákona o registrovaném partnerství.\n\nSociolog Rüdiger Lautmann (nar. 1935) byl prvním německým vysokoškolským profesorem, který se zabýval výzkumem diskriminace homosexuálů v dějinách a současnosti.\n\nV politice se v LGBT hnutí angažují především Volker Beck a Günter Dworek, kteří jsou členy Svazu 90/Zelení. Činnost Konstanze Gerhard se soustřeďuje obzvláště na situaci leseb v pracovním právu.\n\nNěkolik ocenění obdržel operní ředitel a profesor Andreas Meyer-Hanno za své záluhy při homosexuální emancipaci včetně Spolkového kříže za zásluhy. Hans-Peter Hoogen obdržel v roce 2005 od premiéra Hesenska Rolanda Kocha jako první gay aktivista Hesenský řád za zásluhy. Ve stejném roce byl Ernst-Detlef Mücke vyznamenán Křížem za zásluhy za své služby na zrovnoprávnění a respekt k homosexuálům ve škole a ve společnosti.\n\nMezi nejaktivnější umělce v zábavním průmyslu veřejně prosazující práva leseb a gayů patří Maren Kroymann, Hella von Sinnen, Georg Uecker a Hape Kerkeling.\n\nVe velkých městech, především v Berlíně a Kolíně nad Rýnem je rozsáhlá gay a lesbická scéna. Především východoberlínská čtvrť Schöneberg je známá pro svou vysokou koncentraci gayů a odpovídající infrastrukturu kolem Motzstraße, čímž patří k největší gay a lesbickým čtvrtím Berlína. Další oblastí je Nollendorfplatz v západní části města. V 70. letech se scéna více soustřeďovala kolem Kulmer Straße.\n\nV Kolíně nad Rýnem je gay centrem oblast kolem Rudolfplatz a Heumarkt a Alter Markt. \"Cologne Pride\" je po Kolínském karnevalu největší událostí ve městě. V roce 2005 byl Kolín nad Rýnem vybrán jako organizátor světových gay a lesbických olympijských her Gay Games 2010.\n\nNa internetu je největším německým seznamovacím gay portálem \"PlanetRomeo\" (dříve známý jako \"GayRomeo\") s přibližně 1,4 milionem (září 2012) registrovaných profilů z celého světa (z toho asi 380 tisíc v Německu, 29 000 v Rakousku, 39 000 ve Švýcarsku a 19 v Lichtenštejnsku). Pro lesby je největší platformou na internetu \"Lesarion\" se 179 599 členy (září 2013). Širokou chatovou platformu představuje \"Gaychat\".\n\nMezi největší gay a lesbické sportovní kluby v Evropě patří \"Vorspiel SSL\" v Berlíně, \"Sport Club Janus\" v Kolíně nad Rýnem a \"Frankfurter Volleybal Verein\" ve Frankfurtu nad Mohanem. Byl založen v roce 1985 a nyní zahrnuje 15 různých sportů.\n\nPohled do historie německého LGBT hnutí nabízí Schwules Museum v Berlíně.\n\nPrvní německé Christopher Street Day (CSD) se uskutečnily roku 1979 v Berlíně (s 400 částečně zahalenými účastníky) a v Brémách. Větší demonstrace gayů a leseb se ovšem v Německu konaly již od roku 1972 (první se odehrála 29. dubna 1972 v Münsteru). Od té doby pořádá CSD každé větší město. S přibližně jedním miliónem účastníků v roce 2002 byl největším gay průvodem v Evropě průvod v Kolíně nad Rýnem. Každoročně se průvodu v Kolíně nad Rýnem účastní 600 000-700 000 diváků a účastníků. Průvodů se často účastní i celebrity a politici, například prezident Spolkového sněmu Wolfgang Thierse, bývalá spolková ministryně Renate Künast, starosta Berlína Klaus Wowereit, starostka Frankfurtu Petra Roth, předseda hesenské vlády Roland Koch, předsedkyně Zelených Claudia Roth. V roce 2005 zde byl i německý ministr zahraničí a vicekancléř Joschka Fischer. V některých městech také místní politici přebírají nad průvody záštitu.\n\nVzhledem k rostoucí komercializaci berlínského průvodu, vznikl ve čtvrti Kreuzberg alternativní Transgeniale CSD.\n\nFilm z roku 1971 Rosy von Praunheim \"Nicht der Homosexuelle ist pervers, sondern die Situation, in der er lebt\" (Perverzní není homosexuál, ale situace, ve které žije) pojednává o životě mnoha homosexuálů na počátku 70. let. Kontroverzní film se stal katalyzátorem pro vznik moderního homosexuálního hnutí v Německu. Ve filmu \"Taxi zum Klo\" zachycuje režisér Frank Ripploh část svého vlastního života jako homosexuálního učitele. Film byl natočen s minimálním rozpočtem v roce 1980. V NDR se téma homosexuality poprvé objevilo v celovečerním filmu \"Coming Out\" v roce 1989.\n\nPro filmy s LGBT tématem existuje od roku 1987 na Berlinale cena Teddy Award. K nejúspěšnějším v německé kinematografii s ústředním tématem homosexuality patří televizní seriály \"Berlin Bohème\", \"Montagsgeschichten\", \"Montagskinder\", \"Von Mann zu Mann\" a filmy \"Letní bouře\" (2005) a \"4% muž v akci\" (1994). Druhý jmenovaný film přinesl gay téma do mainstreamu v Německu i ve střední Evropě.\n\nZnámými se staly též filmy s regionálním pohledem jako např. \"Prinz in Hölleland\" z roku 1993 zachycující alternativní gay subkulturu v Berlíně-Kreuzbergu na počátku 90. let nebo dokumentární film \"Ich kenn keinen – Allein unter Heteros\" (Neznám žádného, sám mezi heterosexuály) z roku 2003 představující gaye z venkova v Bádensku-Württembersku.\n\nZ pozdějších snímků lze uvést komedie \"Čistě věc vkusu\" (2007) a \"All You Need Is Love\" (2009) nebo dramatické filmy \"Tři\" (2010) či \"Sklizeň\" (2011), z nichž poslední dva byly uvedeny též v České republice.\n\nOd roku 2003 vysílá v Berlíně soukromá rozhlasové stanice Blu.FM. První gay a lesbickou stanicí bylo Eldoradio, které začalo vysílat rovněž v Berlíně od roku 1985.\n\nOd 1. listopadu 2008 vysílal z Berlína celoplošně kanál TIMM program pro homosexuály. Vysílání bylo nicméně zastaveno. Televizní kanál ARD vysílá od roku 1994 německou soap oper \"Verbotene Liebe\" (Zakázaná láska), ve které se vyskytoval rovněž gay pár Thomas (Kay Böger) a Ulrich (Andreas Stenschke), od roku 2006 zde vystupuje mj. též homosexuální dvojice Christian (Thore Schölermann) a Oliver (Jo Weil).\n\nPrvním (i celosvětově) časopisem s homosexuální tematikou byl \"Der Eigene\" (Jediný), který v letech 1896–1932 vydával Adolf Brand v Berlíně. Po úpravě § 175 (25. června 1969) bylo ve Spolkové republice umožněno vydávání homosexuálních časopisů. Od října 1969 stále vychází \"DU&ICH\". Dalšími byly \"Him\" (1970–1981) a \"DON\" (1970–1995). V letech 1975–1982 vycházel lesbický časopis \"Lesbenpresse\".\n\nV Německu existuje několik časopisů, např. \"Box\", \"Rik\", \"GAB\", \"Hinnerk\", \"Nürnberger Schwulenpost\", \"Blu\" nebo \"Siegessäule\". Časopis \"L-Mag\" je jediným v německém jazykovém prostředí, který je zaměřen speciálně pro lesby.\n\nNejvýznamnějším nakladatelstvím homosexuální literatury je od roku 1981 \"Bruno Gmünder Verlag\". V roce 1995 bylo založeno nakladatelství \"Querverlag\".\n\n\n"}
{"id": "961251", "url": "https://cs.wikipedia.org/wiki?curid=961251", "title": "Bettmann Archive", "text": "Bettmann Archive\n\nBettmann Archive ( ) je americký soukromý fotografický a obrazový archiv. Archiv obsahuje obrazové dokumenty, z nichž nejstarší zachycují období americké občanské války (1861-1865). Ve sbírkách jsou rovněž obsaženy snímky z Evropy i jiných oblastí.\n\nArchiv založil v roce 1936 německý muzejní kurátor Otto Bettmann (1903-1998), který emigroval do Spojených států v roce 1935, přičemž si s sebou dovezl téměř 25 000 snímků, většinou vlastních negativů. V roce 1960 se Bettmann usídlil v \"Tischman Building\" na West 57th Street v New Yorku. V roce 1981, kdy sbírku prodal Kraus-Thomsonově organizaci, se skládala z pěti miliónů fotografií, tisků, plakátů, rytin a jiných grafických materiálů mapující historii 20. století.\n\nV roce 1990 Kraus-Thomson koupil 11,5 miliónu fotografických snímků, většinou z produkce United Press International a Reuters. Mnohé z nich jsou ikonografické snímky jako Churchillovo gesto V pro vítězství, kosmonaut na Měsíci, Albert Einstein vyplazující jazyk nebo Marilyn Monroe v rozevlátých šatech nad výdechem metra.\n\nV roce 1995 archiv koupila fotobanka Corbis, kterou založil Bill Gates za účelem vybudování rozsáhlé digitální knihovny pro komerční účely.\n\nV roce 2002 s cílem zachovat fotografie a negativy, které zvláště trpí vlivem tepla, vlhkosti a manuální manipulace, Corbis přesunul archiv z Manhattanu do Boyers v Pensylvánii, kde byl ve vápencovém podloží vykopán depozitář umístěný 67 metrů pod zemí nazvaný \"Iron Mountain/National Underground Vital Records Storage Facility\". Skladovací prostory mají teplotu -20 °C a relativní vlhkost 35 %, aby byly zajištěny co nejlepší podmínky uchování. Kromě toho se Corbis zavázal zdigitalizovat veškeré dokumenty, aby byly v budoucnu k dispozici pouze digitální kopie.\n\n"}
{"id": "961252", "url": "https://cs.wikipedia.org/wiki?curid=961252", "title": "Katedrála svatého Petra a Pavla (Nantes)", "text": "Katedrála svatého Petra a Pavla (Nantes)\n\nKatedrála svatého Petra a svatého Pavla (fr. \"Cathédrale Saint-Pierre-et-Saint-Paul\") je katolická gotická katedrála ve francouzském městě Nantes. Je sídlem nanteských biskupů. Od roku 1862 je chráněná jako historická památka.\n\nNa místě současné katedrály existovaly v minulosti starší kultovní stavby. Jako první se zde nacházel chrám zasvěcený bohu Janusovi a po něm následovaly tři křesťanské svatostánky. Ve 4. století zde vznikla bazilika, kterou v 6. století nahradila katedrála. V 11. století byla postavena nová románská katedrála, kterou nahradila současná, jež částečně absorbovala některé její prvky.\n\nPodle legendy se stal ve 3. století prvním biskupem svatý Clair z Nantes, který přišel z Říma a donesl s sebou hřeb pocházejí z kříže, na kterém byl umučen svatý Petr. Nechal pro relikvii vystavět kapli zasvěcenou sv. Petrovi a Pavlovi. Historicky byla kaple lokalizována západně od města na svazích kopce Saint-Similien.\n\nVe 4. století byl na místě současné katedrály zřízen první křesťanský kostel. Tato stavba se nacházela v blízkosti gallo-římských hradeb, což určovalo její další rozvoj. Apsida kostela se nacházela velmi blízko hradeb, což se ukázalo při rozšíření budoucí katedrály jako problém. Pod touto bazilikou se nacházely tři malé krypty. Kostel se zde nacházel do 6. století, kdy bylo potřeba kvůli nárůstu věřících kostel rozšířit.\nV prostoru dnešní katedrály existoval rovněž farní kostel sv. Jana Křtitele (Saint-Jean-du-Baptistère) postavený ve 4. nebo 5. století severně od baziliky, jehož pozůstatky byly objeveny při archeologických vykopávkách v letech 1910–1913. Kostel zahrnoval baptisterium, respektive byly objeveny dvě nádrže ke křtění v hlavní lodi. První, pocházející ze 4. století byla osmiboká s průměrem 1,56 m a hloubkou asi jeden metr. Druhou, ze 6. století tvořil okrouhlý zděný blok o průměru 3,65 m a hloubce 0,70 m. Apsida kostela byla zničena na konci 9. století, zatímco loď zmizela před koncem 15. století mezi lety 1469–1486, aby uvolnila prostor pro severní boční loď katedrály.\n\nK výstavbě první katedrály dal v 6. století podnět biskup Evhemerius (527–549). Vysvětil ji jeho nástupce Felix I. (550–582) v roce 567, 568 nebo 580. Stavba měla tři lodě s odpovídajícími třemi portály v průčelí, měla čtvercovou střechu zakončenou lucernou.\n\nDne 24. června 843 byl během invaze Normanů zabit biskup Gohard i se svými farníky. Biskup Fulquerius nebo Foucher provedl obnovu v letech 897–906, ale v roce 919 byl kostel během dalšího nájezdu znovu vyrabován a vypálen. Až na konci 11. století byl kostel přestavěn z iniciativy vévody Guérecha Bretaňského. Z této doby pochází jádro středověké krypty. Ambiciózní projekt přestavby, pravděpodobně za biskupa Benedikta z Cornouaille v letech 1079–1111, byl opuštěn po výstavbě jižního transeptu.\n\nBěhem přestavbě katedrály nebyla zničena Guérechova krypta. Ta se však nenacházela pod zemí a tak musela být zvýšena základna pro postavení chóru. Hlavní loď byla pravděpodobně doplněna bočními loděmi a byla pokryta třemi kupolemi z bloků jako katedrála v Le Puy-en-Velay. Výstavba probíhala nejspíše po roce 1130. Na konci 12. století byl chór upraven při románské přestavbě kostela. V roce 1415 požár zničil hranolovou věž, v 16. a 17. století byly odstraněny náznaky nedokončeného jižního transeptu, v roce 1733 byl románský chór zmenšen a v roce 1876 zcela zbořen. Dodnes se dochovala pouze krypta pod chórem a některé hlavice sloupů uchovávané v muzeu v Dobrée.\nVýstavbu současné stavby iniciovali bretaňský vévoda Jan V. a biskup Jean de Malestroit, který položil základní kámen dne 14. dubna 1434. Střední portál na západním průčelí byl postaven v roce 1481. Jindřich IV. katedrálu navštívil v roce 1598 při své návštěvě města, kdy zde podepsal Edikt nantský.\n\nFasáda vznikla na konci 15. století, ale věže pocházejí až z roku 1508, hlavní a boční lodě pocházejí rovněž z počátku 16. století, gotická klenba lodi, jižní transept a pilíře byly dokončeny v 17. století. Projekt ze 17. století, z něhož se dochoval model, předpokládal připojení transeptu a krátkého chórového ochozu, přistavěného k hradební zdi.\n\nDne 5. září 1661 zatkl z rozhodnutí krále Ludvíka XIV. před katedrálou d'Artagnan ministra Nicolase Fouqueta.\n\nBěhem Velké francouzské revoluce byla katedrála využívána jako vojenská pozorovatelna při obléhání města v roce 1793. Na jižní věži byla vybudována dřevěná desetimetrová věž, ve které byl umístěn teleskop.\n\nV tomto období byl kostel přeměněn na zbrojnici, později na věznici a od roku 1794 sloužil k oslavě státních svátků.\n\nV roce 1796 se uvažovalo o zboření katedrály kvůli prodloužení dnešní ulice Rue du Roi-Albert. Dne 25. května 1800 výbuch v prachárně ve věži zámku bretaňských vévodů způsobil značné poškození jižního křídla katedrály.\n\nPo revoluci byla pozorovatelna zachována a sloužila astronomickému zkoumání a pro potřeby hydrografické školy, která vyučovala námořní důstojníky novým způsobům navigace. Dřevěná věž postupně zastarávala a když byla katedrála vrácena zpět náboženským účelům, nemohla zde již být prostor pro časté civilní využívání. Pozorovatelna byla proto přesunuta roku 1823 na věž v ulici Rue Molière.\nDemolice hradeb na východě města umožnila dokončení katedrály v 19. století: výstavba severního křídla transeptu a chórového ochozu byla zahájena roku 1840, starý románský chór byl zbořen v roce 1876 a stará věž nad křížením transeptu roku 1886. Katedrálu definitivně dokončenou po 457 letech vysvětil 25. prosince 1891 biskup Jules-François Le Coq.\n\nOsvětlení v lodi vytvořil kolem roku 1870 François Evellin a od roku 1994 jsou lustry chráněny jako historická památka.\n\nV noci z 10. na 11. listopadu 1940 (francouzský státní svátek) vyvěsili dva mladí odbojáři Michel Dabat a Christian de Mondragon na vrcholek katedrály francouzskou vlajku. Dabat byl posléze na základě udání zatčen a dne 22. října 1941 zastřelen ve věku 21 let.\n\nNásledky bombardování dne 15. června 1944 si vyžádaly rozsáhlé restaurační práce, které byly krátce před svým dokončením narušeny 28. ledna 1972 rozsáhlým požárem střechy, když jeden z dělníků zapomněl na půdě vypnout svářecí přístroj. Hasičům se podařilo dostat požár rychle pod kontrolu, ale konstrukce byla z velké části zničena.\n\nPo tomto incidentu byly restaurační práce obnoveny, čímž se jedná o jednu z nejvíce kompletně restaurovanou katedrálu ve Francii v interiéru i exteriéru. Rekonstrukce výzdoby západní fasády z 15. století byla dokončena v září 2008. Tím obnova nekončí, neboť bude restaurována též východní fasáda, jižní věž a poté portál severního transeptu a nakonec chórový ochoz.\n\nKatedrála má rozměry 63 m šířky, 103 m délky a výšku klenby 37,5 m. Západní průčelí je ohraničeno dvěma mohutnými věžemi zakončené terasami. Kostel má několik zajímavostí jako vnější kazatelnu pro kázání lidem shromážděným na náměstí, nebo pět bohatě zdobených portálů – tři v západní fasádě a dva boční. Portály jsou věnovány od severu k jihu mučedníkům sv. Donátovi z Nantes a sv. Rogatienovi, svatému Petrovi, Poslednímu soudu, sv. Pavlovi a svatému Yvesovi.\nZ interiérových prvků jsou vzácné především hrobka vévody Františka II. Bretaňského a jeho manželky Markéty z Foix (rodičů Anny Bretaňské) z let 1502–1507. Hrob je zdobený sochami dvou apoštolů a čtyř žen, které představují Sílu, Moudrost, Umírněnost a Spravedlnost. Do katedrály byl přenesen v roce 1817. Další pamětihodností je kenotaf Christopha Louise Léona Juchaulta de Lamoricière z roku 1878. V letech 1978–1988 byly v oknech instalovány moderní vitráže o ploše 500 m, které vytvořili Jean Le Moal a Anne Le Chevallier.\n\nKatedrála má dvě krypty. Starší, románská pochází z 11. století z doby výstavby druhé katedrály. Jsou zde vystaveny církevní předměty jako ciboria, kalichy, kadidelnice nebo biskupská berla z roku 1870 vytvořená pro Félixe Fourniera, biskupa v letech 1870–1877. V roce 1982 byla zapsána na seznam kulturních památek. Druhá krypta slouží jako pohřebiště biskupů z Nantes.\n\nStřední část velkých varhan vytvořil Jacques Girardet v roce 1619, ovšem prameny hovoří o varhanách již v 15. století. Boční části vytvořili Adrien Lépine (1768) a François-Henri Clicquot (1784). Během Francouzské revoluce zachránil varhany před prodejem či zničením varhaník Denis Joubert, když je využíval při oslavě státních svátků konaných v katedrále. V roce 1944 byly varhany poškozeny při bombardování. Restaurační práce probíhaly do roku 1971. Při požáru následujícího roku se varhany podařilo před zničením zachránit.\n\nDruhé varhany se nacházejí na kůru a slouží při běžných příležitostech. Vytvořil je v roce 1897 Louis Debierre. Byly rovněž poškozeny při bombardování v roce 1944 a požárem roku 1972, po restaurování jsou v provozu od roku 1985. Varhanní skříň je od roku 1987 zapsaná na seznamu kulturních památek.\n\n"}
{"id": "961253", "url": "https://cs.wikipedia.org/wiki?curid=961253", "title": "Miklós Vásárhelyi", "text": "Miklós Vásárhelyi\n\nMiklós Vásárhelyi (9. října 1917 Rijeka – 31. července 2001 Budapešť) maďarský novinář, v roce 1956 byl tiskovým mluvčím druhé a třetí vlády Imre Nagye.\n\nDětství strávil v Rijece, kde také započal svá studia, v letech 1936–1937 pak studoval v Římě na právnické fakultě. Roku 1939 se přestěhoval do Maďarska, kde studoval na právnické fakultě univerzity v Debrecíně. V tomto období se stal členem první Maďarské komunistické strany. Za druhé světové války se připojil k odpůrcům války, do roku 1941 byl tajemníkem organizace mladých sociálních demokratů ve Starém Budíně. Poté, co Maďarsko vstoupilo do války (26. června 1941), byl kvůli svému židovskému původu povolán na pracovní službu. Po německé okupaci Maďarska roku 1944 se stal členem ozbrojeného odboje.\n\nPo válce se stal pracovníkem listů \"Szabadság\" a \"Szabad Nép\". V této funkci se v letech 1946–1947 zúčastnil mírových jednání v Paříži. V roce 1950 byl krátce také ředitelem Maďarského rozhlasu, roku 1951 se stal odpovědným redaktorem nakladatelství Művelt Nép Könyvkiadó a mezi lety 1952–1954 šéfredaktorem listu \"Hungary–Vengrija\". V květnu roku 1954 se stal místopředsedou Tiskové kanceláře rady ministrů.\n\nByl podporovatel Imre Nagye a jeho reformních snah, proto jej i všechny další reformní komunisty v dubnu 1955 komunisté z „tvrdé linie“ odvolali z funkcí, ale ze strany vyloučen nebyl. 27. května 1955 společně s Miklósem Gimesem na jednom stranickém zasedání požadoval přezkoumání procesu s László Rajkem a také podepsal memorandum, které požadovalo zrušení kontroly kulturního života. Proto byl 24. prosince 1955 vyloučen ze strany.\n\nPo vyloučení následně pracoval jako knihovník a během revoluce, přesně 1. listopadu 1956, se stal tiskovým mluvčím druhé vlády Imre Nagye. V den sovětské okupace 4. listopadu 1956 uprchl společně s dalšími členy vlády na jugoslávské velvyslanectví, odkud byl však 23. listopadu nucen odejít. Byl deportován do Rumunska, kde byl spolu se svými společníky držen v zajetí v obci Snagov. Následně byli 10. dubna 1957 převezeni zpět do Maďarska. V Budapešti byl pak v procesu s Nagyem odsouzen na pět let do vězení.\n\nRoku 1960 byl amnestií z vězení osvobozen, poté pracoval jako lektor v nakladatelství Képzőművészeti Kiadó, ovšem kvůli své minulosti se stal pro nakladatelství přítěží, a proto byl propuštěn. Místo našel v jedné stavební firmě, kde jako zásobovač pracoval do roku 1972. Od roku 1965 se stal také spolupracovníkem vědeckého časopisu \"Élet és Tudomány\". V roce 1972 se stal pracovníkem Ústavu literární vědy Maďarské akademie věd, kde bádal v oblasti dějin žurnalistiky. Od roku 1973 byl dramaturgem u MAFILM.\n\nAktivně pomohl při dosahování změny režimu, podporoval rehabilitaci mučedníků represí po revoluci 1956. V roce 1988 se stal zakládajícím členem Új Márciusi Front a nevládní organizace Történelmi Igazságtétel Bizottság, sloužící obětem komunistického režimu. Byl jedním z řečníků při znovupohřbení Imre Nagye a jeho spolupracovníků 16. června 1989.\n\nPo změně režimu byl jedním ze zakládajících členů Svazu svobodných demokratů, mezi lety 1990–1994 byl poslancem maďarského parlamentu. V letech 1994–2001 plnil funkci předsedy Sorosovy nadace.\n"}
{"id": "961254", "url": "https://cs.wikipedia.org/wiki?curid=961254", "title": "Kostel Matky Boží (Louny)", "text": "Kostel Matky Boží (Louny)\n\nKostel Matky Boží je římskokatolický kostel ve městě Louny v okrese Louny zasvěcený Panně Marii. Je chráněn jako kulturní památka České republiky. Je filiálním kostelem děkanství Louny, mše se zde neslouží. Gotický kostel byl postaven v letech 1491–1493, věž pochází z roku 1612 a v roce 1913 kostel restauroval architekt Kamil Hilbert. Hřbitov kolem kostela sloužil svému účelu do roku 1789.\n\nKostel Matky Boží se nachází mezi ulicemi \"U Matky Boží\", kde je hlavní vstup, a ulicí \"Na Foukalce\" jižně od budovy autobusového nádraží v Lounech.\n\nKostel byl vybudován na tehdejším Pražském předměstí, které se rozkládalo jihovýchodně od hradeb města podél cesty do Prahy (dnešní ulice \"Na Foukalce\"). Po husitských válkách byl na předměstí založen nový městský hřbitov, u kterého posléze vznikl malý kostelík zasvěcený Panně Marii (Matce Boží).\n\nPlány na postavení kostela na Pražském předměstí se začala městská rada zabývat už koncem 80. let 15. století. Svědčí o tom zbožný dar měšťana Matěje Hasištejna ve výši 20 míšeňských kop pro kostel, který se má stavět na Pražském předměstí. S realizací projektu se začalo o tři roky později. V dochovaném zlomku městské účetní knihy je k březnu 1491 záznam o vyúčtování lamačům kamene pro kostel na Malém (Pražském) předměstí. Záznamy ve zlomku končí v srpnu téhož roku, přičemž se do té doby žádné další výdaje na stavbu kostela neuvádějí. Není proto jisté, zda se se stavebními pracemi skutečně začalo už v roce 1491, jak se většinou uvádí. Je pravděpodobné, že roku 1493 už kostel stál. Nasvědčuje tomu odkaz předního lounského měšťana Mikuláše z Černčic (později se stal hofrychtéřem) z roku 1493, v němž kostelu Matky Boží odkázal všechen majetek, který v Lounech měl. Kostel měl zřejmě na začátku 15. století vlastního kaplana, jak vyplývá z další nadace Mikuláše z Černčic z roku 1511.\n\nV roce 1610 odkázala místní měšťanka Anna Zákostelská z Bílejova 400 míšeňských kop na nový kostelní zvon. Ke kostelu byla proto o dva roky později přistavěna věž včetně portálu. Soudobý městská kronikář Pavel Mikšovic zachytil jméno kameníka, který stavbu řídil: Jednalo se o Mikuláše Renkvice. Částkou 50 míšeňských kop na stavbu přispěl místní erbovní měšťan Jan Rezler z Lišic. Na jižní stěnu věže byl usazen reliéf s námětem Vzkříšení Lazara od lounského kameníka Vincence Strašryby († 1582), který se původně nacházel na hřbitovní zdi u kostela sv. Petra. Kostel byl opraven po vpádu Sasů v roce 1631 během třicetileté války.\n\nNa hřbitově, který se rozprostíral kolem kostela, se pohřbívalo do roku 1789, kdy byl kostel spolu s oběma dalšími lounskými filiálními kostely, Svatým Petrem a kostelem Čtrnácti svatých pomocníků, zrušen. Inventář kostela přešel na náboženskou matici. Během 19. století kostel pustl. Roku 1874 provedl zaměření kostela Josef Mocker a nechal na jižní straně Renkvicovy věže postavit schodiště. V roce 1913 proběhla rekonstrukce kostela pro potřeby farního archivu, kterou řídil významný architekt a lounský rodák Kamil Hilbert. V té době vznikla v okolí kostela nová čtvrť rodinných domů. Poslední opravou prošla stavba po roce 1990.\n\nPozdněgotický kostel je postaven z lámané opuky, ostění oken a portálu a nároží obvodových stěn je z opukových kvádrů. Obdélníková loď o rozměrech 7 × 6 m je na severní straně opatřena polokruhově zakončeným portálem a na jižní dvoudílným oknem, kněžiště je nepravidelně pětiboké rovněž s dvoudílnými okny s jednoduchou kružbou. Presbytář je sklenutý paprsčitou žebrovou klenbou s kuželovitými konzolami. Triumfální oblouk je hrotitý. Loď je zaklenutá jedním polem křížové žebrové klenby. V interiéru je opuková kazatelna z roku 1581. Kostelní věž na západní straně má v přízemí profilovaný portál o rozměrech 2,35 × 1,72 m. Portál má tvar oslího hřbetu. Jedná se tak o pozoruhodný případ stylového anachronismu. Oslí oblouk byl charakteristickým slohovým znakem jagellonské gotiky a v architektuře se používal v první polovině 16. století. Další vchod do prvního patra je na jižní straně věže, vede k němu venkovní zastřešené schodiště. V prvním patře věže jsou malá čtvercová okna a ve druhém velká oblouková okna. Střecha kostela je opatřena sanktusníkem.\n\n"}
{"id": "961256", "url": "https://cs.wikipedia.org/wiki?curid=961256", "title": "Ursus deningeri", "text": "Ursus deningeri\n\nUrsus deningeri je druh pleistocénního medvěda z rodu Ursus žijící na území Evropy. Vyskytoval se zde přibližně 1,7 miliony let.\n\nMedvěd \"Ursus deningeri\" má kombinaci primitivních a odvozených znaků, čímž se odlišuje od všech pleistocenních druhů medvědů. Spodní čelist má štíhlou jako současný medvěd hnědý a již vyhynulý \"Ursus etruscus\". Tento znak byl pravděpodobně odvozen od medvěda jeskynního. Je považován za velmi blízkého příbuzného předků medvěda hnědého. Vážil okolo 250-350 kilogramů. V kohoutku měřil 1,5 metry a na délku dorůstal 2,7 metru.\n\nPozůstatky tohoto druhu medvěda byly nalezeny na mnoha místech České republiky. Kupříkladu v Koněpruských jeskyních , v Medvědí jeskyni na Stránské skále, či v jeskyni Za hájovnou v Javoříčském krasu.\n\nV září 2013 publikoval mezinárodní tým paleontologů a biologů zprávu, že se jim podařilo rekonstruovat genom pleistocenního jeskynního medvěda \"Ursus deningeri\". Použili k tomu novou metodu, díky které lze přečíst DNA i z malého fragmentu. Podařilo se jim tak dokázat, že aDNA může přetrvat stovky tisíců let i mimo permafrost. Vědci k výzkumu použili kost, která byla objevena v Sima de los Huesos v Atapuercu ve Španělsku. Obsahovala při tom pouze 10 až 50 párových bází. \n"}
{"id": "961257", "url": "https://cs.wikipedia.org/wiki?curid=961257", "title": "Pavel Petera", "text": "Pavel Petera\n\nPavel Petera (6. května 1942 – 23. prosince 2013) byl československý basketbalový trenér, sportovní funkcionář a sportovní novinář.\n\nPo vystudování Fakultu tělesné výchovy a sportu působil Pavel Petera nejprve jako ústřední metodik a ústřední trenér na sekci košíkové ÚV ČSTV. Poté pracoval jako trenér reprezentačního družstva juniorů Československa (1971–1974), trenér dorostenců v klubu Sparta Praha (1974–1977) a trenér reprezentačního družstva mužů Československa (1977–1987), s nímž získal na mistrovství Evropy druhé místo v roce 1985 v Německu a dvakrát třetí místo (1977 v Belgii a 1981 v Praze).\nV letech 1987–1989 byl trenérem basketbalového ligového klubu Aris Soluň (Řecko).\n\nV roce 1987 vedl jako trenér ve 3 utkáních výběr Evropy: dne 17.6.1987 (Tel Aviv, Izrael) Výběr Evropy - Maccabi Tel Aviv 108:87, dne 19.6.1987 (Soluň, Řecko) Výběr Evropy - Řecko 109:101, dne 21.6.1987 (Sofia, Bulharsko) Výběr Evropy - Bulharsko 129:82.\n\nPo skončení trenérské kariéry se věnoval zejména novinářské a publicistické činnosti, byl šéfredaktorem deníku Sport a spolupracoval s Československým rozhlasem a Československou televizí.\n\n\n\n\nčesky:\n\nanglicky - FIBA:\nanglicky - FIBA Europe:\n"}
{"id": "961267", "url": "https://cs.wikipedia.org/wiki?curid=961267", "title": "Union J", "text": "Union J\n\nUnion J je anglická čtyřčlenná chlapecká hudební skupina, jejímiž členy jsou George Shelley, Josh Cuthbert, JJ Hamblett a Jaymi Hensley. Skupina vznikla během televizní soutěže X Factor v roce 2012, kde se umístila na čtvrtém místě. Její členové následně podepsali nahrávací smlouvu se se společností RCA Records a v roce 2013 vydali své debutové studiové album \"Union J\".\n\nV dubnu 2014 opustili nahrávací společnost RCA a smlouvu podepsali s Epic Records. Jejich druhé studiové album You Got It All bylo vydáno 8. prosince 2014. \n\nV roce 2007 Blair Dreelan z Alpha Dog Management potkal čtrnáctiletého Joshe Cuthberta, který se zúčastnil konkurzu soutěže X-Factor ve čtvrté série, ale nedostal se do dalšího kola. Dreelan však věřil, že vypadá jako pop star a byl tak zaujatý jeho hlasem a začal s ním spolupracovat. V roce 2011 se seznámil s Jaymim Hensleyem na Sylvia Young Theatre School ve Westminsteru a rozhodli se založit skupinu. Bývalý žokej Jamie \"JJ\" Hamblett byl později Dreelanem přidán do skupiny a utvořili skupinu Tripe J.\n\nV květnu 2011 po osmi společných měsících se Tripe J a sólista George Shelley zúčastnili konkurzů deváté série soutěže X-Factor. Tripe J vystoupili s cover verzí písničky \"We Found Love\" od Rihanny a George s písničkou \"Toxic\" od Britney Spears. Oba akty postoupili do dalšího kola - soustředění (bootcamp). Na soustředění George vystoupil s písničkou \"Earthquake\" od Labirintha a Tripe J zpívali písničku \"Moves Like Jagger\" od skupiny Maroon 5 a později písničku \"Yeah 3x\" od Chrise Browna, když soutěžili se skupinou GMD3 (později District3) o poslední volné místo. Byli vyřazeni, ale protože skupina Rough Copy musela soutěž opustit, byl Blair Dreelan kontaktován producenty soutěže a bylo jim navržen návrat do soutěže s tím, že se k nim přidá George Shelley. Všichni souhlasili a tak vznikla nová čtyřčlenná skupina Union J. \n\nPrvní vystoupení skupiny byla akustická verze písničky \"Call Me Maybe\" od Carley Rae Jepsen v domě porotců, kde získali místo v živých show. \n\nSoutěž opustili 2. prosince a umístili se na čtvrtém místě. \n\nUnion J oznámili, že podepsali nahrávací smlouvu se Sony Music Entertainment a vystoupili 15. prosince 2012 v Cardiffu ve Walesu. Jejich debutový singl \"Carry You\" byl nahrán v lednu 2013 v Londýně, byl vydán v červnu 2013 a umístil se na šestém místě v žebříčku Spojeného království. 28. ledna bylo potvrzeno, že skupina podepsala smlouvu s RCA Records. V červnu 2013 bylo oznámeno, že skupina míří na tour po Velké Británii. Také oznámili, že jejich debutové album bude vydáno 28. října 2013.\n\nJejich druhý singl \"Beautiful Life\" byl vydán 21. října 2013 a o týden dřív bylo vydáno jejich debutové album nazvané Union J. 5. listopadu 2013 vydali třetí singl \"Loving You Is Easy\". \n\n2. ledna 2014 oznámili, že plánují vydat druhé album v roce 2014. 5. dubna Josh prostřednictvím twitteru oznámil, že opouští RCA a že podepsali smlouvu s Epic Records. Prvním singlem z druhého alba se stala písnička \"Tonight (We Live Forever)\", která byla vydána 17. srpna 2014. 24. srpna se písnička umístila na 9. místě v žebříčku.\n\n14. října bylo oznámeno, že jejich druhým singlem bude písnička \"You Got It All\", která byla poprvé hrána rádiem Caapital FM 15. října. 30. října skupina oznámila, že jejich druhé album se bude jmenovat You Got I All - The Album a bude vydáno 8. prosince 2014. \n\nJoshua Thomas John \"Josh\" Cuthbert (* 28. července 1992, Ascot, Berkshire, Velká Británie) navštěvoval Charters School v Berkshire a The Six Form College Farnborough. Je jeden z původní trojice Tripe J. Před X-Factorem pracoval v kanceláři. Ve 14 letech hrál ve West End muzikálu Chitty Chitty Bang Bang. V roce 2009 byl přizván k připojení se ke skupině The Wanted, ale jelikož měl podepsanou smlouvu se skupinou Replay, nemohl. \n\nJamie Paul \"JJ\" Hamblett (* 25. března 1988, Newmarket, Suffolk, Velká Británie) je nejstarším členem skupiny a patřil k původnímu složení Tripe J. Byl žokej a získal 24 titulů. 18. září 2013 oznámil, že se svojí přítelkyni Caterinou Lopez čekají svého prvního potomka. 28. listopadu se narodil Princeton J. Alexander.\n\nJames William \"Jaymi\" Hensley (* 24. února 1990, Luton, Bedfordshire, Velká Británie) patří k původní trojici Tripe J. Je otevřený gay. Jaymi požádal svého partnera Ollyho Marmona v roce 2010 požádal o ruku. Navštěvoval divadelní školu s Joshem. Před X-Factorem se věnoval gymnastice a baletu.\n\nGeorge Paul Shelley (* 27. července 1993, Clevedon, North Somerset, Velká Británie) je nejmladším členem kapely. Je synem Dominica Shelleyho a Toni Harris, kteří se rozvedli. Má dva bratry Toma, který žije v Austrálii a Willa, který sloužil v Afghánistánu, mladší sestru Harriet, dvě nevlastní sestry Anabelle a Louisu a tři nevlastní bratry Spencera, Archieho a Lea. Navštěvoval Weston College. Do X-Factoru se přihlásil jako sólo umělec, ale byl připojen ke skupině Triple J a společně vytvořili skupinu Union J. \n\n\n\n2013\n"}
{"id": "961268", "url": "https://cs.wikipedia.org/wiki?curid=961268", "title": "Bujačí vrch", "text": "Bujačí vrch\n\nBujačí vrch (1946,9 m nm) je horský vrchol v Belianských Tatrách na Slovensku.\nBujačí vrch je významný vyhlídkový vrchol Belianských Tater. Je součástí jediného hřebene této části Tater a jeho nejvýchodnějším vrcholem. Na východ pokračuje dále směrem k Skalním vratům, pod kterými se nachází chata Plesnivec. Na západ pokračuje hřeben přes Predné Jatky, Veľký Košiar, Zadné Jatky, Hlúpy a končí v Širokém sedle. Odtud pokračuje druhá část hlavního hřebene Belianských Tater s nejvyšším vrcholem – Havran.\n\nNa jih od Bujačího vrchu leží tzv. Komíny, skalní útvary a Rakúsky chrbát. Na sever od vrchu leží lesy nazvané Jehněčí. Po obou stranách vrcholu běží do hlubokých údolí travnaté svahy. Z Bujačího vrcholu je vidět obce ležící na severu či štíty Vysokých Tater.\n\nVrchol je výborně viditelný z Doliny Kežmarské Bílé vody a Doliny Zeleného plesa a také z obce Ždiar.\n\nBujačí vrch je podobně jako velká část Belianských Tater pro veřejnost uzavřen, ale přesto je často navštěvován. Je přístupný po kdysi značkovaném chodníku, který vede od chaty Plesnivec (zelená značka), po ujití několika desítek výškových metrů a po louce doprava odbočuje dobře vyšlapaná stezka (někdy se v serpentinách objeví i modrá značka původního značení). Stezka je udržovaná, jsou na ní ještě i původní kamenné schody, ale pohyb po ní je zakázán.\n\nOd Bujačího vrchu vede hřebenovka až po Kopské sedlo, dobře udržovaná, značená červenou značkou, avšak také zakázána. V roce 1993 byla pro veřejnost otevřena alespoň část Belianských Tater a to Monkova dolina ze Ždiaru do Kopského sedla.\n"}
{"id": "961269", "url": "https://cs.wikipedia.org/wiki?curid=961269", "title": "Ždiar", "text": "Ždiar\n\nŽdiar ( , , ) je obec na Slovensku v okrese Poprad. V obci bydlí asi 1370 obyvatel. Většina obyvatelstva mluví také goralským nářečím. Délka obce asi 5 km. Obec leží mezi Spišskou Magurou a pohořím Belianské Tatry. Obcí protéká Bílý potok.\n\nZachovalá lidová architektura v části obce Antošovský vrch (Antoszowski Wiyrch) a Blaščatská dolina (Błaszczacka Dolina), originální kroje charakteristické svou ornamentálnosti využívající motivy rostlin a živočichů z prostředí Belianských Tater a okolí obce Ždiar. Každoročně se v obci konají Goralské folklórní slavnosti, na kterých slovenské i polské taneční soubory prezentují tance, písně a zvyklosti Goralů.\n\nJe turisticky velmi atraktivní pro velmi dobré až výborné podmínky pro letní turistiku - naučná stezka Monkova dolina (Makowo Dolina) - Kopské sedlo (Kopského Siodło, Siodło pod kopat), cykloturistika, camp, odpočinek .\n\nV zimním období turisté z regionu Slovenska a jiných, nejčastěji evropských zemí s oblibou využívají služeb lyžařského střediska Ždiar - Strednica, jakož i jiné soukromé vleky situované v mírných, středních až prudkých svazích s průměrnou délkou cca 300 m.\n\nV současnosti obec nabízí množství ubytovacích kapacit v privátních domech a penzionech, výborné stravovací služby a informace. Obec spolupracuje s městem Spišská Belá, pod které spadá správa území pohoří Belianské Tatry, naučných stezek ve spolupráci se Sdružením turismu obce Ždiar a Belianské jeskyně vzdálené od Ždiaru cca 11 km v osadě Tatranská Kotlina.\n\nObec nebyla postižena větrnou smrští z 19. listopadu 2004. Jehličnaté a v menším množství i smíšeně lesy jsou proto zachovány po celém pásmu pohoří Spišská Magura i Belianských Tater.\n\n"}
{"id": "961271", "url": "https://cs.wikipedia.org/wiki?curid=961271", "title": "Batizovce", "text": "Batizovce\n\nBatizovce jsou obec na Slovensku v okrese Poprad.\n\nLeží v Popradské kotlině přímo pod Vysokými Tatrami, v nadmořské výšce cca 756 m. Obcí protéká Batizovský potok. Batizovce jsou lokalizovány na silniční spojnici Svit (1,5 km na jih) – Tatranská Polianka (6 km na sever). Obec dále sousedí s obcemi Mengusovce a Štôla na západě, Gerlachov na severu a Popradem na východě.\n\nPrvní písemná zmínka k území obce pochází z roku 1264. V tomto roce daroval král Béla IV. Batyzovi les \"Chetene\" – Cetina, ležící pod Tatrami mezi Červeným potokem a Popradem. Batyz – zakladatel Batizovců, byl členem významného šlechtického rodu z Markušů – Mariášů.\n\nDominantami této podtatranské obce jsou evangelický kostel (z roku 1791) a katolický kostel (z 13. století). Přibližně třetina obyvatelstva se hlásí k evangelické církvi a pětina jsou katolíci.\nNa jihozápadě obce se nacházejí ložiska štěrkopísků. Intenzivní těžba začala po roce 1930 a podnik Plniva funguje dodnes. Na místě těžby dnes najdete zatopená umělá jezera.\n"}
{"id": "961272", "url": "https://cs.wikipedia.org/wiki?curid=961272", "title": "Mengusovce", "text": "Mengusovce\n\nMengusovce jsou obec na Slovensku v okrese Poprad.\n\nMengusovce jsou vstupní branou do Vysokých Tater. Jsou křižovatkou silnic E50 a dálnice D1. Většina obyvatelstva se hlásí k evangelické církvi.\n\nPrvní písemná zmínka o Mengusovcích pochází z roku 1398.\nMezi nejvýznamnější kulturní památky obce patří: Evangelický kostel a zvonice, Katolický kostel sv. Tomáše a Modlitebna baptistů.\n\nV obci se nachází mnoho domácností nabízejících ubytování, penzionů, potraviny, pošta, knihovna, mateřská škola, běžkařské tratě - v zimě, fotbalový klub, jezdecké společnosti apod.\n\n"}
{"id": "961273", "url": "https://cs.wikipedia.org/wiki?curid=961273", "title": "Hôrka", "text": "Hôrka\n\nHôrka je obec na Slovensku v okrese Poprad.\n\nDělí se na části Kišovce, Primovce, Ondrej, Hôrka, Miklušovce, Huncľoh, Nová ulica a Kišovská baňa. Historické názvy místních osad byly Hurka, Svätý Ondrej, Kišovce, Primovce, Miklušovce a Komárovce.\n\nVšechny zmíněné lokality patřily v minulosti k Stolici X spišských kopiníků, kterým roce 1243 uherský král Béla IV. obnovil a potvrdil jejich privilegia. Kopinickým obcím se říkalo i \"zemianske vesnice\", protože jejich obyvatelstvo bylo privilegované podobně jako ostatní uherští zemané. Pojmenování \"kopiníci\" (Lancet od latinského Lancea = kopí) dostaly podle toho, že do královského vojska měli povinnost postavit za každou usedlost určitý počet ozbrojenců – kopiníků. Kopinické obce měly bezpochyby strážní, resp. vojenskou funkci. Původ kopiníků dosud není objasněn. Starší historici je pokládali za maďarské strážce uherských hranic směrem do Polska, novější výzkumy slovenských historiků naznačují spíše jejich slovanský původ, někteří (Javorský) je považují ještě za potomky původních strážců slovanských hradišť na Čingově a Dreveníku.\n\nFaktem je, že tyto obce (v určitém období jich bylo až 29) si udržely vlastní samosprávu až do počátku 19. století. Až v roce 1803 splynula Stolice X spišských kopiníků tzv. \"Malá župa\" se Spišskou stolicí.\n\nDo sloučení začátkem 20. století měly zmíněné obce (osady) samostatný vývoj. Ačkoliv se ve středověkých listinách objevují jejich názvy až v druhé polovině 13. století (Svätý Ondrej – 1280), ostatní až v 14. století (Miklušovce – 1311, Primovce – 1312, Kišovce – 1324, Hôrka – 1347), počátky jejich existence sahají před 13. století. Uvedené kopinické obce nepatřily k velkým vesnicím (největší z nich byly v roce 1787 Kišovce, kde v 38 domech žilo 192 lidí; v roce 1828 měly Kišovce 32 domů a 238 lidí).\n\nSvatý Ondřej měl v roce 1787 24 domů a 186 lidí, v roce 1828 20 domů a 148 lidí.\n\nPrimovce měly v roce 1787 8 domů a 47 lidí, v roce 1828 10 domů a 79 lidí.\n\nHôrka měla v roce 1787 12 domů a 78 lidí, v roce 1828 9 domů a 61 lidí.\n\nV průběhu staletí se názvy jednotlivých vesnic měnily:\nSjednocení názvu v roce 1900 pro všechny části obce respektovalo jejich příslušnost k spišským kopiníkům, protože sjednocená obec dostala pojmenování: \"Landzsásfalu\" (kopinicka obec) a v roce 1907 \"Landzsásötfalu\" (pět kopinických obcí). Po vzniku I. ČSR se ujal slovenský název Hôrka.\n\nObyvatelé těchto kopinickych obcí se vedle původní vojenské funkce věnovali většinou zemědělství a povoznictví. Od 18. století, kdy se v katastru Kišovců objevila ložiska manganové a železné rudy. Lze konstatovat, že právě těžba a zpracování těchto rud podpořily rozvoj obce. Těžbu ve větším rozsahu začal hrabě Szakmary v roce 1695, v oblasti známé jako Baniská. Nejstarší důlní oprávnění v okolí Kišovců jsou zmiňované již v roce 1857 a byly uděleny Vítkovickým železárnám. Kromě uvedeného podniku a po dodnes ne zcela ujasněných okolnostech měl báňský majetek v držení arcikníže Albrecht, kníže Coburg, železářské učňovské společnosti, bratři Szent-Istványiové a Pajerové.\nV Kišovcích byla již v roce 1556 zřízena poštovní stanice. Tato pošta byla poštou i pro Poprad, kde vznikla až v roce 1809. Ve Svatém Ondreji měl v letech 1850-1854 sídlo a fungoval okresní soud.\n\nV 13. století zde byl postaven kostel, který byl v 18. století přestavěn.\n\nV roce 1939 se zvýšila těžba manganové rudy, což mělo za následek příliv přistěhovalců za prací nejen z různých částí Slovenska, ale i z Maďarska, Polska i Rumunska. Těžba byla ukončena 1. dubna 1971.\n\n\n"}
{"id": "961274", "url": "https://cs.wikipedia.org/wiki?curid=961274", "title": "Dreveník", "text": "Dreveník\n\nDreveník je travertinová kupa tvaru stolové hory v Hornádské kotlině a národní přírodní rezervace. Nachází se na hranicích okresů Spišská Nová Ves a Levoča. Toto území o rozloze 101,8186 ha je chráněno od roku 1925. Spolu s nedalekým Spišským hradem je od roku 1993 zařazen mezi lokality světového kulturního a přírodního dědictví UNESCO. Rezervaci spravuje NP Slovenský ráj. Na kopci Dreveník se nacházela rolnická osada z mladší doby kamenné.\n\nKopa byla vytvořena z pramenů minerálních vod na tektonickém lomu. Vznikl spojením několika vápencovo-travertinových kup (Pažie, Kozie, Ostrá hura). Je nejstarším útvarem svého typu v okolí Spišského Podhradí a největším travertinovým územím na Slovensku. Mezi velký počet skalních útvarů patří roklina \"Peklo\" nebo skalní město \"Kamenný ráj\". Na jeho svazích se nacházejí rovněž 3 jeskyně.\n\nNa Dreveník se lze dostat po žlutě značené turistické trase z obcí Spišské Podhradie nebo Žehra. Dreveník je i archeologická lokalita, slovanské hradiště, našly se zde jedny z nejstarších nálezů prvotního osídlení východního Slovenska. V Spišském Podhradí se nachází vlastivědné muzeum.\n\nDreveník je národní přírodní rezervace v oblasti Slovenský ráj. Nachází se v katastrálním území obcí Žehra a Spišské Podhradie v okrese Spišská Nová Ves a okrese Levoča v Košickém kraji, Prešovském kraji. Území bylo vyhlášeno či novelizováno v letech 1925, 1930, 1982, 1993 na rozloze 101,8186 ha. Ochranné pásmo nebylo stanoveno.\n\n\n"}
{"id": "961275", "url": "https://cs.wikipedia.org/wiki?curid=961275", "title": "Kaple svatého Josefa (Velenice)", "text": "Kaple svatého Josefa (Velenice)\n\nKaple svatého Josefa je malá církevní stavba v barokního slohu ve Velenicích u silnice do Zákup, na JZ úpatí Velenického kopce.\n\nV kapličce je obraz Panny Marie. Pro veřejnost je volně přístupná a od roku 1958 chráněna jako kulturní památka České republiky. V katalogu litoměřického biskupství je uvedena jako obecní, kaple sv. Josefa.\n\nKaple je na patě Velenického kopce, patřícím geomorfologicky do Cvikovské pahorkatiny, která je součástí Zákupské pahorkatiny. Nadmořská výška kaple je 280 metrů. Je u silnice z Velenic do 5 km vzdálených Zákup u jižní části Velenic. Po silnici vede cyklotrasa 3045, pro pěší turisty zde trasa není.\n\n"}
{"id": "961276", "url": "https://cs.wikipedia.org/wiki?curid=961276", "title": "Římskokatolická farnost Kopisty u Mostu", "text": "Římskokatolická farnost Kopisty u Mostu\n\nŘímskokatolická farnost Kopisty u Mostu je zaniklé územní společenství římských katolíků v Kopistech a okolí. Organizačně spadalo do krušnohorského vikariátu, který je jedním z deseti vikariátů litoměřické diecéze.\n\nJiž roku 1384 byla v místě plebánie. Po roce 1621 došlo k spojení farností Kopisty u Mostu se Souší (původně existovala farnost Souš), přičemž Souš byla inkorporována. Matriky pro Kopisty jsou vedeny od roku 1621, pro Souš od roku 1645. Po roce 1945 sídlil farář v Kopistech.\n\nFarnost existovala do 31. prosince 2012 jako součást mosteckého farního obvodu. Od 1. ledna 2013 zanikla sloučením do farnosti – děkanství Most – in urbe.\n\n\"Začátek působnosti jmenovaného v duchovní správě farnosti od:\"\nDo farnosti náleželo území obcí:\n\nVe farnosti se nacházely také další drobné sakrální stavby a pamětihodnosti.\n\n\n"}
{"id": "961277", "url": "https://cs.wikipedia.org/wiki?curid=961277", "title": "Rotunda svatého Jiří (Nitrianska Blatnica)", "text": "Rotunda svatého Jiří (Nitrianska Blatnica)\n\nRotunda svatého Jiří, slovensky Rotunda svätého Juraja, někdy též nazývaná Rotunda Jurko je římskokatolická kaple severně od Nitrianské Blatnice. Pochází z 9. století, asi z jeho první třetiny, tedy z předvelkomoravského období. Je to jedna z nejstarších staveb na Slovensku, nejstarší rotunda na Slovensku a nejstarší stojící kostel na Slovensku.\n\nTato národní kulturní památka se nachází na malém skalním ostrohu v katastrálním území obce Nitrianska Blatnica severně od obce nad lesíkem zvaným \"Háje\" a pod úbočím Kozího chrbátu jihovýchodních svahů vrchu Marhát v Považském Inovci. V blízkosti je pramen pitné vody.\n\nNejstarší stopy osídlení pocházejí z pozdější doby kamenné. Osídlení starší doby železné souvisí s opevněným sídlištěm na Marhátu.\n\nPodle výsledků archeologického výzkumu v letech 1974-1980 nejstarší podoba rotundy s podkovovitou apsidou vznikla již v 9. století, v 11. století byla nadzákladová část kostelíka přebudována v románském slohu. V roce 2012 ale nový výzkum ukázal, že z 9. století pochází celá stavba, přesněji asi z jeho první třetiny, tedy z předvelkomoravského období.\n\nNa louce Púsť pod ostruhou s rotundou se v 9.-10. století nacházelo sídliště dvorcového typu obehnáné palisádou. Starší větší dvorec byl později nahrazen menším útvarem. V 11. století se charakter sídliště změnil. Vznikla neopevněná osada s příbytky rozptýlenými na různých částech dnešní louky. Obyvatelstvo se zaměřovalo hlavně na dolování železné rudy na svazích Marhátu. O doplňkovém zemědělství svědčí brázdy na mnoha místech v okolí. Obyvatelé byli pohřbíváni u zdí rotundy, kde bylo odkryto 130 většinou mužských hrobů. V hrobech se našly pozoruhodné nálezy ze stříbra a bronzu. Na sídlišti se našly zbytky příbytků, dehtové pece, žernov a výrobky ze železa.\n\nOsada svatého Jiří zanikla před polovinou 13. století. Její obyvatelé se postupně přesunuli do nižších poloh, tvořili součást osídlení Nitrianské Blatnice ve středověku. Rotunda se v rychle se zalesňujícím prostředí pozvolna měnila v ruiny. I tak však v roce 1530, když majitelka zdejších lesů Marie Turzová na památku svého manžela, který padl roku 1526 v bitvě u Moháče, dala kostelík upravit, byly ze starobylé rotundy zachovány stěny ještě do výšky 4 - 7 metrů. Kostelík však i po této renovaci začal brzo pustnout. V roce 1655 byl upraven prakticky do dnešní barokní podoby, na západní straně k němu byla přistavěna věž a z jižní takzvaná poustevna. Bydleli v ní poustevníci, působící ve skutečnosti až do první poloviny 19. století ve zdejší škole. Stavba školy na svahu nad kostelíkem se asi od poloviny 19. století využívala jako lovecká stanice místního panství, pak zde byla hájovna, asanovaná v roce 1962. Od 16. století se stal kostelík „Jurko“ s přilehlou loukou „Púšť“ místem tradičních jarních poutí v neděli po svátku svatého Jiří. Po roce 1990 tato tradice opět zesílila a z náboženského, kulturního a historického hlediska se obohatila o poznatek, že kostel svatého Jiří ve svých základech patří k nejstarším stavbám na Slovensku. Komplex nejnovějších archeologických zjištění má velký význam pro poznání starších slovenských dějin a vliv stavby ve slovenské kultuře a ve vědomí veřejnosti roste.\n\nKaple je součástí Stojslavovy naučné stezky, začínající v obci Nitrianska Blatnica.\n\n\n"}
{"id": "961278", "url": "https://cs.wikipedia.org/wiki?curid=961278", "title": "Marhát", "text": "Marhát\n\nMarhát o nadmořské výšce 748 m je kopec v pohoří Považský Inovec na Slovensku.\n\nNachází se severně od Nitranské Blatnice, z níž je k němu nejlehčí přístup po zelené a žluté značce. Vystupuje nad zarovnané plošiny vrcholové části jako skalnatý povrch. Je porostlý jasanově-javorovým a bukovým lesem\n\nNa vrcholu stojí 10 m vysoký kříž s nápisem \"Bože ochraňuj turistov\". Byl postaven 28. října 1947 obyvateli obce Nitrianska Blatnica. Iniciátorem stavby byl kněz Ján Laktiš.\n\nV roce 2008 byla na vrcholu vybudována 17 m vysoká dřevěná rozhledna. Autorem projektu je Ľubomír Bečka, realizaci provedli Pavol a Miloš Vančo.\n\nVrchol budují triasové gutenštejnské vápence a křemence obalové jednotky tatrika. Jihovýchodní svah v údolí potoka Hlavinka se vyznačuje menšími výskyty devonských přeměněných hornin grafitických břidlic, fylitů, amfibolitů a rul.\n"}
{"id": "961279", "url": "https://cs.wikipedia.org/wiki?curid=961279", "title": "Kostolec (hradiště)", "text": "Kostolec (hradiště)\n\nKostolec je velkomoravské hradiště a významná archeologická lokalita v pohoří Považský Inovec.\n\nNázev \"Kostolec\" nese strmý skalnatý výběžek pohoří Považský Inovec s nadmořskou výškou 240 m vypínající se nad obcí Ducové v okrese Piešťany. Svou polohou dominuje přilehlé části Pováží a poskytuje nádherný výhled na široké okolí.\n\nDíky výhodnému postavení v blízkosti důležitých dávných cest, především povážské větve tzv. velké jantarové cesty – spojující severní a jižní Evropu se ostroh stal obydleným místem ve více obdobích od pravěku.\n\nSouvislý přehled o vývoji osídlení přinesl systematický archeologický výzkum, který na webu realizoval Archeologický ústav SAV v Nitře v letech 1968–72 a 1975.\n\nStopy osídlení pocházejí již ze starší doby kamenné (22 000 př. Kr.) Respektive i pozdější doby kamenné (2 000 př. Kr.)\n\nV mladší době bronzové (1 100 př. Kr.) zde existovalo významné hradiště velaticko-baierdorfské kultury, opevněné mohutným valem a příkopem uvnitř areálu se sídlištěm a výrobními zařízeními. Pozornost si zasluhují i stopy osídlení z římské doby (2.–3. století).\n\nKlíčovou roli sehrál Kostolec ve velkomoravském období (9. století–začátek 10. století). Vzniklo zde opevněné velmožské sídlo – dvorec s obytnou zástavbou, vlastnickým kostelem s malým pohřebištěm příslušníků vládnoucí vrstvy a hospodářskými budovami. Bylo ohrazené valy a hlubokým příkopem. Šlo o mocensko-správní středisko, na které se vázaly zemědělské a řemeslnické osady v okolí. Kostolec se řadí mezi nejvýznamnější prozatím známé památníky velkomoravské kultury na Slovensku.\n\nPo zániku dvorce ve druhé polovině 10. století do 14. století se zde nacházelo pohřebiště několika okolních raněstředověkých osad. V 15. století zde vzniklo několik hospodářských staveb a plošina se příležitostně pro svou dobrou polohu využívala i pro vojenské účely.\n\nNachází se zde ohrazený areál dvorce s částečně zrekonstruovaným palisádový opevněním s bránou (směrem od obce Hubina), vnitřními palisádami, zděným půdorysem předrománské rotundy a základy obytných a několika hospodářských budov. Součástí je i model strážní věže a pohřebiště. Areál je chráněnou archeologickou lokalitou a je ve vlastnictví římskokatolické církve. Kostolec je národní kulturní památkou. Informace o lokalitě podávají informační tabule. Z plošiny je krásný kruhový výhled do okolí.\n\nPřímo z obce Ducové po vyznačené cestě nebo po odbočce modré turistické značky na začátku obce Hubina.\n\n\n"}
{"id": "961280", "url": "https://cs.wikipedia.org/wiki?curid=961280", "title": "Zlatý míč 1973", "text": "Zlatý míč 1973\n\nZlatý míč 1973, cenu pro nejlepšího fotbalistu Evropy dle mezinárodního panelu sportovních novinářů, získal nizozemský fotbalista Johan Cruijff. Šlo o osmnáctý ročník ankety, organizoval ho časopis \"France Football\" a výsledky určili sportovní publicisté z 24 zemí Evropy.\n\n"}
{"id": "961281", "url": "https://cs.wikipedia.org/wiki?curid=961281", "title": "Kravany (okres Poprad)", "text": "Kravany (okres Poprad)\n\nKravany jsou obec na Slovensku v okrese Poprad.\n\nTato obec se nachází v Podtatranském regionu, v Prešovském kraji, v okrese Poprad. Konkrétně 12 km na jihozápad od Popradu. Kravany leží na horním toku Hornádu v jeho příkopové propadlině, vyplněné ve starších třetihorách jílovcovým souvrstvím. Významné jsou i čtvrtohorní uloženiny. Severní část katastru se rozprostírá na Vikartovské hrasti, na jižních a severních svazích Nízkých Tater.\n\nMá hnědé lesní půdy, často oglejené, nebo pozolované a nivní půdy. Propadlině je odlesněná. Svahy Vikartovské hrasti pokrývají listnaté lesy a na svazích Nízkých Tater jsou jehličnaté lesy.\n\nObec vznikla na majetku cisterciackého opatství v Spišském Štiavniku. Poprvé se připomíná se v roce 1317 jako \"Villa Michaelis\". Od té doby prošla tato obec mnoha změnami názvů od \"Scenthymhal\", \"Cravant\", \"Krawen,\" \"Krawjany\", maďarského \"Kravján\" nebo \"Erzsébetháza\", či německého \"Kuhschwanz\" až po současnou podobu - Kravany.\nOd konce 18. století patřila Spišskému biskupství. Pečetí Kravany je obraz svaté Alžběty na štítě, které je obec zasvěcena.\n\n"}
{"id": "961283", "url": "https://cs.wikipedia.org/wiki?curid=961283", "title": "Akrobatické lyžování na Zimních olympijských hrách 2014", "text": "Akrobatické lyžování na Zimních olympijských hrách 2014\n\nZávody v akrobatickém lyžování na Zimních olympijských hrách 2014 probíhaly od 6. do 21. února 2014 v lyžařském středisku Parku extrémních sportů Roza Chutor nedaleko Krasné Poljany.\n\nNa Zimních olympijských hrách 2014 v Soči bylo na programu celkem 10 finálových závodů. Muži a ženy absolvovali závody v akrobatických skocích (aerials), jízdu v boulích (moguly), skikros, závody na U rampě a slopestyle. \n\nProgram podle oficiálních stránek.\n\nNa Zimních olympijských hrách 2014 byla stanovena kvóta 282 startujících závodníků. Každý národní olympijský výbor mohl reprezentovat maximálně 26 závodníků, a to nejvíce 14 mužů nebo 14 žen. Dalším kvalifikačním kritériem bylo umístění do třicátého místa v závodě Světového poháru v akrobatickém lyžování nebo na Mistrovství světa v akrobatickém lyžování.\n"}
{"id": "961292", "url": "https://cs.wikipedia.org/wiki?curid=961292", "title": "Bratislavské hudební slavnosti", "text": "Bratislavské hudební slavnosti\n\nBratislavské hudobné slávnosti jsou nejvýznamnějším mezinárodním hudebním festivalem na Slovensku, který se koná od roku 1964. Od roku 1973 jsou jediným slovenským reprezentantem v Evropské asociaci festivalů EFA, který sídlí v Bruselu.\n\nOrganizuje ho především Slovenská filharmonie, čestnou prezidentkou BHS je Edita Gruberová. Konají se každoročně, dva týdny na přelomu září a října, během nichž zaznívají desítky symfonických a komorních koncertů.\n\n"}
{"id": "961294", "url": "https://cs.wikipedia.org/wiki?curid=961294", "title": "Short track na Zimních olympijských hrách 2014", "text": "Short track na Zimních olympijských hrách 2014\n\nZávody v short tracku na Zimních olympijských hrách 2014 probíhaly od 10. do 21. února 2014 ve sportovní hale Ajsberg v Soči.\n\nNa Zimních olympijských hrách 2014 v Soči bylo na programu celkem osm finálových závodů. Muži a ženy absolvovali individuální závody na 500 m, 1000 m, 1500 m a štafetové závody. Ženy absolvovali štafetový závod v délce 3000 m, muži v délce 5000 m.\n\nProgram podle oficiálních stránek.\n\nNa Zimních olympijských hrách 2014 byla stanovena kvóta 120 startujících závodníků, a to 60 v mužské a 60 v ženské kategorii. Každý národní olympijský výbor mohlo reprezentovat maximálně 10 závodníků, a to nejvíce pět mužů nebo pět žen. Mezinárodní bruslařská unie oznámila kvóty 22. listopadu 2013.\n"}
{"id": "961298", "url": "https://cs.wikipedia.org/wiki?curid=961298", "title": "Into Something", "text": "Into Something\n\nInto Something je studiové album amerického jazzového hudebníka Yusefa Lateefa, vydané v roce 1962 u vydavatelství New Jazz Records. Nahráno bylo dne 29. prosince 1961 ve studiu Van Gelder Studio v Englewood Cliffs v New Jersey a jeho producentem byl Esmond Edwards (zvukovým inženýrem byl Rudy Van Gelder). V roce 1992 vyšlo album v reedici na CD v rámci série Original Jazz Classics. Autorem fotografie na obalu je Don Schlitten a o remastering se v roce 1991 postaral Phil De Lancie.\n\n"}
{"id": "961305", "url": "https://cs.wikipedia.org/wiki?curid=961305", "title": "Ernie Farrow", "text": "Ernie Farrow\n\nErnie Farrow (13. listopadu 1928 − 14. července 1969) byl americký jazzový kontrabasista. Jeho nevlastní sestrou byla klavíristka Alice Coltrane. V dětství hrál na klavír. V padesátých a šedesátých letech byl členem kapely Yusefa Lateefa a nahrál s ním řadu alb. Během své kariéry spolupracoval i s dalšími hudebníky, mezi které patří Stan Getz, Red Garland nebo Barry Harris.\n"}
{"id": "961306", "url": "https://cs.wikipedia.org/wiki?curid=961306", "title": "Course of Empire", "text": "Course of Empire\n\nCourse of Empire byla americká rocková skupina, založená v roce 1988 v Dallasu. Její původní sestavu tvořil zpěvák Vaughn Stevenson, kytarista Mike Graff, baskytarista Paul Semrad a bubeník Anthony Headley. O rok později se ke skupině připojil ještě druhý bubeník Chad Lovell. Roku 1991 Headley odešel a skupina nadále působila s jedním bubeníkem v sestavě až do roku 1994, kdy přišel Michael Jerome. Skupina se rozpadla v roce 1998.\n\nSvé první album nazvané \"Course of Empire\" skupina vydala v roce 1990; následovala alba \"Initiation\" (1994) a \"Telepathic Last Words\" (1998).\n\n"}
{"id": "961308", "url": "https://cs.wikipedia.org/wiki?curid=961308", "title": "Alfreð Finnbogason", "text": "Alfreð Finnbogason\n\nAlfreð Finnbogason (* 1. února 1989, Reykjavík) je islandský fotbalový útočník, v současnosti hráč klubu FC Augsburg. Je známý i přepisem svého jména jako Alfred Finnbogason. Je také islandským reprezentantem. S 29 góly nejlepší střelec Eredivisie sezony 2013/14.\n\nV profi fotbale hrál za islandský Breiðablik UBK, belgický KSC Lokeren a švédský Helsingborgs IF (zde v roce 2012 hostoval z Lokerenu).\n\nDo parádní formy se dostal během svého angažmá v nizozemském klubu SC Heerenveen, kam přestoupil v srpnu 2012 (podepsal tříletý kontrakt). Ve své první sezóně 2012/13 se stal s 24 brankami třetím nejlepším střelcem Eredivisie (za vítězným Wilfriedem Bonym z Vitesse zaostal o 7 gólů). Zároveň Alfreð překonal rekord v počtu gólů nastřílených islandským fotbalistou v průběhu ligové sezóny některé z nejvyšších ligových soutěží (o gól překonal Pétura Péturssona, který za nizozemský Feyenoord nastřílel v sezóně 1979/80 23 gólů ve 33 zápasech).\n\nVe své gólové produkci pokračoval i v ročníku 2013/14, kde se v prosinci 2013 vyšvihl do čela kanonýrů po výhře 5:1 nad domácím AZ Alkmaar. Sezonu 2013/14 zakončil ziskem koruny krále střelců Eredivisie, nastřílel celkem 29 branek, o 6 více než druhý Graziano Pellè z Feyenoordu.\n\nPo úspěšné sezoně 2013/14 se stěhoval do Španělska do klubu Real Sociedad.\n\nV letech 2009–2011 hrál v islandském reprezentačním výběru do 21 let. Odehrál 11 zápasů a vstřelil 5 gólů.\nZúčastnil se Mistrovství Evropy hráčů do 21 let 2011 v Dánsku, kde Island obsadil nepostupové třetí místo v základní skupině A.\n\nV A-mužstvu Islandu debutoval 21. března 2010 proti reprezentaci Faerských ostrovů (výhra Islandu 2:0). Zúčastnil se kvalifikace na Mistrovství světa ve fotbale 2014 v Brazílii, v níž se Island střetl v baráži s Chorvatskem a podlehl mu v dvojzápase 0:0 a 0:2.\n\nDvojice trenérů islandského národního týmu Lars Lagerbäck a Heimir Hallgrímsson jej zařadila do závěrečné 23členné nominace na EURO 2016 ve Francii, kam se Island probojoval z kvalifikační skupiny A (byl to zároveň premiérový postup Islandu na Mistrovství Evropy). Na evropském šampionátu se islandské mužstvo probojovalo až do čtvrtfinále, kde podlehlo Francii 2:5 a na turnaji skončilo.\n\n"}
{"id": "961309", "url": "https://cs.wikipedia.org/wiki?curid=961309", "title": "Borský Mikuláš", "text": "Borský Mikuláš\n\nBorský Mikuláš ( , ) je obec na Slovensku v okrese Senica. Obec vznikla sloučením dvou původních obcí Borského Mikuláše a Borského Petra v roce 1975.\n\nPrvní zmínka o ní pochází ze 14. století. V pozdější době se sem přistěhovali habáni, jež připomíná část obce zvaná \"Habány\". Tehdy v 14. století je Borský Mikuláš zmiňován jako Zenthmiklos; r. 1773 se vyskytují názvy Búr Swatý Mikuláš, Bur Sancti Nicolai, Bur Sancti Petri, Bur-Sankt-Nicklasz, Bur-Sankt-Peter, Bur-Szent-Miklós, Bur-Szent-Péter; r. 1920 se obec jmenovala Burský Svätý Mikuláš, Burský Svätý Peter; od roku 1960 pak Borský Mikuláš a Borský Peter.\n\nNicméně nálezy z doby římské dokazují, že katastr obce byl obydlen již v prvních stoletích našeho letopočtu.\n\nPrvní písemná zmínka o obci pochází z roku 1394, ze záznamů nově zřízované zeměpanské správy, která doplňovala již fungující církevní správu.\n\nNejstarší název Zenthmiklos a Zenthpeter je na listině Bratislavské kapituly z 3. července 1394. Jde o panskou dražbu ve prospěch Stibora ze Stibořic, kterou se mu dává do držby panství Ostriež (Ostrý kameň). Podle této listiny a dalších dokumentů patřil Borský Mikuláš jako poddanská obec hradu Ostrý Kameň. Později obec patřila holíčskému panství a jeho vládnoucímu rodu Czoborů, kteří ji prodali Habsburkům.\n\nPatronem obce byl svatý Mikuláš, který se v 18. století dostal i do znaku obce. Starším symbolem obce byla běžící liška pod borovicí. Pečetidlo s tímto znakem se datuje již od roku 1597 a tento motiv byl použit i pro současný znak obce. Bývalá obec Borský Peter měla ve znaku sv. Petra.\n\n\n\nNa území obce se nachází málo vodních toků. Jeho severní částí protéká řeka Myjava a její přítoky Ságelský potok a Kalaštavský potok.\n\nV jižní části jsou mírné vršky – Lakšárské kopce, nejvyšším z nich je Marie Magdaléna 297 m, další jsou: Dubník 289 m (je na něm 70 m vysoký stožár televizního vysílače), Ruženica 281 m, Vinohrádky 257 m a Kravia hora 254 m. Značná část území je zalesněná převážně borovým lesem, zejména v katastrálním území Borský Peter.\n\nV obci je římskokatolický Kostel svatého Mikuláše z roku 1753, kaple svaté Máří Magdaleny a v části obce Borský Peter je středověký kostel svatého Petra a Pavla.\n\nRodný dům básníka Jána Hollého svým zařízením dokumentuje prostředí, v němž se básník narodil, prožíval své dětství a kam se také v pozdějších obdobích vracel jako student a kněz. Objekt je kulturní památkou.\n\n"}
{"id": "961311", "url": "https://cs.wikipedia.org/wiki?curid=961311", "title": "Bartoňové z Dobenína", "text": "Bartoňové z Dobenína\n\nBartoňové z Dobenína je jeden z nejmladších českých šlechtických rodů původem z východních Čech.\n\nBartoňové byli potomky Václava Bartoně, který se do Žďárek přiženil v roce 1762.\nRodina textilních průmyslníků získala přídomek \"z Dobenína\" v roce 1912 s udělením rytířského stavu. V ženském rodě odpovídá ekvivalent dáma. Titul používali jen několik let, než bylo zákonem z roku 1918 zakázáno užívat šlechtické tituly. Od té doby rodina používá příjmení Bartoň-Dobenín.\n\nPůsobili především ve Starém Městě nad Metují, v Náchodě a v Praze. Koupí získali zchátralý zámek v nedalekém Novém Městě nad Metují, který dali přestavět od architektů Dušana Jurkoviče a Pavla Janáka. Podobně koupili i prelaturu zrušeného Zbraslavského kláštera, sloužící tehdy jako průmyslový objekt Na její adaptaci na zámek se Jurkovič také podílel. Věnovali se mecenátu umění a podporovali dostavbu katedrály svatého Víta, ve které po nich byla pojmenovaná jedna nově dostavěná kaple, nyní zasvěcená sv. Anežce České.\nV Praze v Celetné ulici 40 byla textilní firma Eduarda Bartoně zaprotokolována od roku 1863.\n\n\n\n"}
{"id": "961315", "url": "https://cs.wikipedia.org/wiki?curid=961315", "title": "Bílkove Humence", "text": "Bílkove Humence\n\nBílkove Humence jsou obec na Slovensku v okrese Senica. Žije zde obyvatel.\n\nPůvodní název osady vznikl podle nejrozšířenějšího příjmení jejích obyvatel – (Bilka). Jako samostatná obec vznikla až v roce 1914 oddělením od Borského sv. Mikuláše.\n\n"}
{"id": "961319", "url": "https://cs.wikipedia.org/wiki?curid=961319", "title": "Cerová (okres Senica)", "text": "Cerová (okres Senica)\n\nCerová je obec na Slovensku v okrese Senica.\n\nV obci je římskokatolický kostel Svatých andělů strážných z roku 1878. V Lieskovém je zvonice, která byla několikrát opravována. Znak obce se skládá ze stromu cer, dvou lísek a nebeských těles. Obec se rozděluje na Cerovou, Lieskové, Rozbehy a lidově pak ještě na Prídavky, Mexiko a Brezinu, ty ale nejsou uznávány jako oficiální části.\n\nCerovou vyznačuje strom cer. Lieskové znázorňují dvě malé lísky a Rozbehy znázorňuje půlměsíc a hvězda.\n\nV Rozbehách se nalézá první větrný park v SR a nedaleko je zřícenina hradu Korlátka který sloužil jako opevnění Jantarové cesty.\n\nV dolní části vesnice se nachází i vojenský areál a bývalé rašeliniště kam se chodí místní v létě koupat.\n\nVe větrném parku se stala tragická nehoda malého vrtulového letadla které v mlze nabouralo do vrtule větrné elektrárny. Z vyšetřování vyplývá, že za nehodu mohla špatná viditelnost a chyba pilota který nepřizpůsobil výšku letadla. Pilot okolí znal a věděl že se zde nachází větrný park. Ovšem místní vědí, že jsou elektrárny špatně označeny. Nejsou označeny na lopatkách ale na ,hlavě, elektrárny. K zabránění katasrofy by stačilo dát výstražné zařízení na kovovou tyč která by byla výše, nežli lopatky.\n\n\n"}
{"id": "961321", "url": "https://cs.wikipedia.org/wiki?curid=961321", "title": "Čáry", "text": "Čáry\n\nČáry jsou obec na Slovensku v okrese Senica, v Trnavském kraji.\n\n\n\n\n\n\n\n\n\n\n\n\n\n"}
{"id": "961322", "url": "https://cs.wikipedia.org/wiki?curid=961322", "title": "Častkov", "text": "Častkov\n\nČastkov je obec na Slovensku v okrese Senica.\n\nPrvní písemná zmínka pochází z roku 1394 ve tvaru \"Chatzow\".\nV obci je novorománský evangelický kostel z let 1876 – 1877 a římskokatolický kostel sv. Cyrila a Metoděje z roku 1939.\n\n"}
{"id": "961329", "url": "https://cs.wikipedia.org/wiki?curid=961329", "title": "Zlatý míč 1974", "text": "Zlatý míč 1974\n\nZlatý míč, cenu pro nejlepšího fotbalistu Evropy dle mezinárodního panelu sportovních novinářů, v roce 1974 získal nizozemský fotbalista Johan Cruijff. Šlo o devatenáctý ročník ankety, organizoval ho časopis \"France Football\" a výsledky určili sportovní publicisté z 26 zemí Evropy.\n\n"}
{"id": "961330", "url": "https://cs.wikipedia.org/wiki?curid=961330", "title": "The Blue Yusef Lateef", "text": "The Blue Yusef Lateef\n\nThe Blue Yusef Lateef je studiové album amerického jazzového hudebníka Yusefa Lateefa, vydané v roce 1968 u vydavatelství Atlantic Records. Nahráno bylo ve dnech 23. a 24. dubna 1968 ve studiu RCA Studios v New Yorku a jeho producentem byl Joel Dorn.\n\n"}
{"id": "961331", "url": "https://cs.wikipedia.org/wiki?curid=961331", "title": "Plazivky", "text": "Plazivky\n\nPlazivky mohou být:\n\n"}
{"id": "961332", "url": "https://cs.wikipedia.org/wiki?curid=961332", "title": "Seznam kulturních památek v Česticích (okres Strakonice)", "text": "Seznam kulturních památek v Česticích (okres Strakonice)\n\n"}
{"id": "961335", "url": "https://cs.wikipedia.org/wiki?curid=961335", "title": "Josef Hofmann (politik)", "text": "Josef Hofmann (politik)\n\nJosef Hofmann (20. března 1858 Karlovy Vary – 21. června 1943 Karlovy Vary) byl rakouský a český pedagog, etnograf a politik německé národnosti, na počátku 20. století poslanec Českého zemského sněmu.\n\nDo roku 1919 působil profesně jako pedagog, nejdříve na obecné škole, od roku 1893 na měšťanské škole, později jako ředitel měšťanské školy a ředitel odborné živnostenské školy v Karlových Varech. Zabýval se výzkumem lidové sudetoněmecké kultury, psal v místním nářečí. Byl veřejně aktivní. V období let 1890–1919 zasedal v karlovarském obecním zastupitelstvu.\n\nPočátkem 20. století se zapojil i do zemské politiky. Ve volbách v roce 1901 byl zvolen v kurii městské (volební obvod Karlovy Vary) do Českého zemského sněmu. Politicky patřil k všeněmcům. Na poslanecký mandát rezignoval roku 1904.\n"}
{"id": "961341", "url": "https://cs.wikipedia.org/wiki?curid=961341", "title": "Krasobruslení na Zimních olympijských hrách 2014", "text": "Krasobruslení na Zimních olympijských hrách 2014\n\nSoutěže v krasobruslení na Zimních olympijských hrách 2014 probíhaly od 6. do 22. února 2014 ve sportovní hale Ajsberg v Soči.\n\nNa Zimních olympijských hrách 2014 v Soči bylo na programu celkem pět finálových závodů. Muži a ženy absolvovali individuální soutěže jednotlivců, v dalším programu jsou dále závody tanečních párů, sportovních dvojic a týmová soutěž. Poprvé v historii byla v olympijském programu zařazena také týmová soutěž. Z tohoto důvodu byl začátek krasobruslařského programu naplánován na 6. února, tedy den před oficiálním zahajovacím ceremoniálem Zimních olympijských her 2014.\n\nProgram podle oficiálních stránek.\n\nNa Zimních olympijských hrách 2014 byla stanovena kvóta 148 startujících závodníků, a to 74 v mužské a 74 v ženské kategorii. Každý národní olympijský výbor mohl reprezentovat maximálně 18 závodníků, a to nejvíce devět mužů nebo devět žen.\n\nZimních olympijských her se zúčastnilo 149 krasobruslařů z 30 zemí, respektive národních olympijských výborů. Brazílie a Filipíny zaznamenaly v krasobruslení olympijský debut.\n"}
{"id": "961343", "url": "https://cs.wikipedia.org/wiki?curid=961343", "title": "Vojtěch Holanský", "text": "Vojtěch Holanský\n\nVojtěch Holanský, uváděn též jako Vojta Holanský (20. září 1859 České Budějovice – 26. května 1931 České Budějovice), byl rakouský a český podnikatel a politik, na počátku 20. století poslanec Českého zemského sněmu a Říšské rady.\n\nVystudoval německojazyčnou normální školu, pak reálku v Českých Budějovicích a v Praze. Následně se vyučil. Působil jako podnikatel. V Budějovicích mu od roku 1895 patřil hostinec \"U Holanských\" (tradičně \"U Černého vola\") v Kněžské ulici. Podnik roku 1903 předal pro své politické zaneprázdnění restauratérovi Martinu Caplovi. Rodina Holanských kromě toho vlastnila hostinec \"V Alžíru\" v Jírovcově ulici a usedlost ve Staroměstské ulici. V letech 1893–1910 byl členem českobudějovické obchodní a živnostenské komory. Byl rovněž delegátem zemědělské rady za okres České Budějovice. Napsal politický spis \"Co by opraveno mělo být v novele živnostenské\".\n\nVe volbách roku 1897 se stal poslancem Říšské rady (celostátní zákonodárný sbor), za všeobecnou kurii, 15. volební obvod: Tábor, Pelhřimov, Milevsko atd. Mandát obhájil ve volbách roku 1901 za stejný obvod.\n\nPočátkem 20. století se zapojil i do zemské politiky. Ve volbách v roce 1901 byl zvolen v kurii venkovských obcí (volební obvod České Budějovice) do Českého zemského sněmu. Politicky patřil k mladočeské straně. V roce 1904 se uvádí, že na Říšské radě opustil mladočeskou stranu a že uvažuje o založení vlastní strany, respektive o spojení z nezařazeným poslancem Vojtěchem Václavem Sternbergem.\n\nPovahou je v posmrtné vzpomínce v Národních listech popisován jako \"bouřlivák, ale poctivý, přímý charakter\". Politická činnost ho prý připravila o značnou část jmění. Po roce 1918 opustil politický život a byl nadále činný jako podnikatel v pohostinství. Roku 1922 převzal nádražní restauraci v Jihlavě. Zemřel po dlouhé nemoci v českobudějovické nemocnici v květnu 1931, \"v úplné chudobě\". Je pohřben na hřbitově svaté Otýlie (odd. VIII, řada 5, č. 24) v Českých Budějovicích. Uživatelem hrobu je již jiná rodina, která si pořídila vlastní náhrobek a skutečnost, že je zde pohřben poslanec Holanský není na něm připomenuta.\n"}
{"id": "961345", "url": "https://cs.wikipedia.org/wiki?curid=961345", "title": "Hlaváček letní", "text": "Hlaváček letní\n\nHlaváček letní (\"Adonis aestivalis\") je druh rostliny z čeledi pryskyřníkovitých. Někdy byl též nazýván jako ohníček letní nebo hlaváčkovec letní. \n\nJedná se o jednoletou rostlinu dorůstající nejčastěji výšky 20–60 cm. Lodyha je přímá, jen v horní části chudě větvená, dole roztroušeně chlupatá, jinak lysá. Listy jsou střídavé, vícenásobně zpeřené, dolní jsou řapíkaté, horní listy jsou pak přisedlé. Čepele je rozčleněná ve velmi úzké úkrojky, cca 0,5–1 mm široké, prostřední úkrojek je často na špičce trojzubý. Květy jsou jednotlivé a mají asi 2–3,5. Kališních lístků je 5, jsou přitisklé ke koruně, široce vejčité a lysé. Korunních lístků bývá 5–6, řidčeji až 8, jsou cihlově červené (výjimečně citrónově žluté), na bázi často s tmavou skvrnou, jsou úzce vejčité, nejčastěji 10–15 mm dlouhé. Kvete v květnu až v červenci. Plodem je nažka, která je asi 4,5–6 mm dlouhá, s dolíčkatými prohlubeninami, bez tmavé skvrny na špičce, na vrcholu zakončená krátkým přímým zobánkem, cca 1 mm dlouhým. Nažky jsou uspořádány do souplodí. Počet chromozómů je 2n=32.\n\nHlaváček letní roste přirozeně v jižní až střední Evropě, přesahuje do severní Afriky, dále roste v Malé Asii, v Írán, na východ po západní Himálaj. Člověkem byl s obilím zavlečen i do Severní Ameriky. V České republice roste zvláště jako polní plevel hlavně v teplých oblastech od nížin po pahorkatiny. Dříve celkem běžně, dnes už jen roztroušeně, je řazen k silně ohroženým druhům flóry ČR, kategorie C2.\n\nPodobným druhem je hlaváček plamenný (\"Adonis flammea\"), který však má na rozdíl od hlaváčku letního chlupaté kališní lístky a má také jiný odstín barvy korunních lístků, jsou spíš ohnivě červené, nikoliv cihlově červené. Hlaváček roční (\"Adonis annua\") má širší korunní lístky, kališní lístky odstálé od korunních a kratší zobánek nažky (cca 0,5 mm).\n\n \n"}
{"id": "961347", "url": "https://cs.wikipedia.org/wiki?curid=961347", "title": "Jindřich Křeček", "text": "Jindřich Křeček\n\nJindřich Křeček-Jituš (7. března 1909 Červený Kostelec – 4. února 1979 Praha) byl český malíř, grafik, krajinář, portrétista, karikaturista a publicista, účastník zahraničního odboje.\n\nVe třicátých letech 20. století ilustroval vlastivědný časopis Od kladského pomezí. Svůj vztah k památkám a pozoruhodným místům rodného kraje vyjádřil ve dvou sbírkách kreseb: \"Z Kraje Mistra Aloise Jiráska\" s textem Josefa Hurdálka z roku 1935 a \"Krajem Podkrkonoší\" s textem Otakara Pospíšila z roku 1936.\n\nObavy o národ a odpor k těm, kteří ho ohrožovali v letech 1938–1939, vyjádřil jinotajnými pohlednicemi. Za druhé světové války prošel jako zahraniční voják Polskem, Sovětským svazem, Středním východem, Egyptem, bojoval v obloženém Tobruku, sloužil v československých vojenských táborech v Anglii a ve Skotsku a na sklonku války se zúčastnil i obléhání Dunkerque.\n\nPo návratu do vlasti v roce 1945 vystavoval v Pardubicích, Praze a v roce 1947 při jubilejních jiřinkových slavnostech v České Skalici. Karikaturami přispíval do zahraničních časopisů a portrétoval řadu význačných účastníků československého odboje.\n\nV padesátých letech se mu jako frontovému malíři a grafikovi nevyhnula izolace ze strany totalitní moci. Na sklonku života, který trávil převážně ve svém rodišti, spolupracoval s tehdejším vlastivědným zpravodajem Červenokostelecka.\n\n\n"}
{"id": "961353", "url": "https://cs.wikipedia.org/wiki?curid=961353", "title": "Marcus Malone", "text": "Marcus Malone\n\nMarcus Malone je americký perkusionista. V roce 1967 byl jedním ze zakládajících členů skupiny Santana Blues Band, kterou vedl kytarista Carlos Santana. Malone ze skupiny však počátkem roku 1969 odešel, neboť byl odsouzen za trestný čin a poslán do věznice San Quentin. Přestože se skupinou nenahrál žádné album, je například spoluautorem skladby „Soul Sacrifice“ z prvního alba skupiny nazvaného \"Santana\". Když se z vězení vrátil, již nikdy nesehnal seriozní práci a na dlouhá léta se stal bezdomovcem. V roce 2013 se s ním Santana setkal a později řekl, že s ním chce opět začít spolupracovat.\n"}
{"id": "961356", "url": "https://cs.wikipedia.org/wiki?curid=961356", "title": "Seznam kulturních památek ve Vlastiboři (okres Tábor)", "text": "Seznam kulturních památek ve Vlastiboři (okres Tábor)\n\n"}
{"id": "961357", "url": "https://cs.wikipedia.org/wiki?curid=961357", "title": "Seznam kulturních památek v Zálší (okres Tábor)", "text": "Seznam kulturních památek v Zálší (okres Tábor)\n\n\n"}
{"id": "961358", "url": "https://cs.wikipedia.org/wiki?curid=961358", "title": "Hand of Kindness", "text": "Hand of Kindness\n\nHand of Kindness je druhé sólové studiové album britského hudebníka Richarda Thompsona, vydané v červnu 1983 u vydavatelství Hannibal Records. Nahráno bylo v roce 1983 a o produkci se staral Joe Boyd. Jde o Thompsonovo první řadové album od roku 1972, kdy vyšlo \"Henry the Human Fly\". Mezitím však vydal několik alb se svou manželkou Lindou a různá speciální alba, jako například instrumentální \"Strict Tempo!\" z roku 1981.\n\nAutorem všech skladeb je Richard Thompson.\n"}
{"id": "961360", "url": "https://cs.wikipedia.org/wiki?curid=961360", "title": "Lúčnica", "text": "Lúčnica\n\nLúčnica je umělecký soubor. Založen byl v roce 1948. Má tři složky: taneční soubor, pěvecký soubor a Orchestr Zlaté housle.\n\nZakladatelskou osobností Lúčnice byla choreografka Oľga Chodáková. Lúčnica vznikla jako \"skupina nadšených mladých lidí, sdružená v Národopisné skupině Živeny\". V roce 1948 se představili na Slovanské zemědělské výstavě v Praze. Během 65 let existence se v souboru vystřídalo více než 2 000 lidí. U příležitosti 60. výročí založení byl v Bratislavě od 21. listopadu do 1. prosince 2008 představen slavnostní program. Program byl uveden i v Janáčkově divadle v Brně (součást Národního divadla Brno) a v Divadle Hybernia v Praze. Od roku 1951 soubor umělecky vede Štefan Nosáľ, který byl dříve v Lúčnici sólistou.\n\nOficiální webová stránka\n"}
{"id": "961363", "url": "https://cs.wikipedia.org/wiki?curid=961363", "title": "Samuel Czambel", "text": "Samuel Czambel\n\nSamuel Czambel (24. srpna 1856, Slovenská Ľupča – 18. prosince 1909, Csillaghegy - dnes součást Budapešti) byl slovenský jazykovědec a překladatel. Působil také pod pseudonymy: Ján Vlkolinský, J. I. Tatranovič, Herman Poliaček, Anna Technovská, Ján Stranský, Nikita Matejevič, Ján Ferienčík.\n\nStudoval na gymnáziích v Banské Štiavnici, Rimavské Sobotě a Kežmaroku. V roce 1876 začal studovat právo v Budapešti, odkud o rok později přešel na filozofickou fakultu studovat slavistiku. V tomto studiu pokračoval na univerzitě ve Vídni u profesora Franja Miklošiče a v Praze u profesora Martina Hattaly. Od roku 1879 působil na překladatelském oddělení předsednictva vlády v Budapešti, kde překládal zákony do slovenštiny. V letech 1887–1896 pracoval jako redaktor vládních Slovenských novin. Roku 1899 se stal tajemníkem na ministerstvu. Od roku 1906 pracoval na ministerstvu vnitra jako vedoucí překladatelského střediska. Je pochován na Národním hřbitově v Martině.\n\nVědeckým bádáním v oblasti jazykovědy se přičinil o ustálení pravopisné normy spisovné slovenštiny. Mezi jeho základní jazykovědná díla patří \"Príspevky k dejinám jazyka slovenského\" (1887), \"Slovenský pravopis\" (1890), \"K reči o slovenskom pravopise\" (1891) a především kodifikační \"Rukoväť spisovnej reči slovenskej\" (1902), která byla založena na středoslovenském nářečí a korigovala nedůslednost hodžovsko-hattalovské kodifikace. Třetí vydání jeho Rukoväti - redigované a upravené na základě tzv. martinského úzu Jozefem Škultétym po autorově smrti (vyšlo 1919) – se stalo základem současné spisovné slovenštiny a do vydaní \"Pravidiel slovenského pravopisu\" roku 1931 bylo de facto normou spisovného jazyka.\n\nByl autorem teorie o jihoslovanském původu Slováků a slovenštiny, kterou publikoval v díle \"Slováci a ich reč\" (1903). V publikaci \"Slovenská reč a jej miesto v rodine slovanských jazykov\" (1906) chtěl přezkoumat jazykový materiál z celého Slovenska. Stačil však zpracovat pouze část o východoslovenských nářečích.\n\nMimo jiné psal také básně (\"Z cestovného denníka\", 1922), besednice, humoresek a národně-politickou publicistiku. Sbíral materiály v nářečí. Především pak lidovou prózu a pohádky, které vyšly po jeho smrti ve vícero edicích.\n\n\n"}
{"id": "961364", "url": "https://cs.wikipedia.org/wiki?curid=961364", "title": "Rovensko (okres Senica)", "text": "Rovensko (okres Senica)\n\nRovensko ( \"Rabenskahof\"; ) je obec na Slovensku v okrese Senica. Rovensko se nachází 4,5 km od Senice. Leží v západní části Myjavské pahorkatiny, která patří k bělokarpatské podsoustavě vnějšího pásma Karpat. Žije zde obyvatel.\n\nPovrch oblasti je rovinný až pahorkatý. Střed obce je v nadmořské výšce 216 m, okolní oblasti dosahují nadmořské výšky 203 až 320 m. V širším orografickém rámci se severně od Myjavské pahorkatiny táhnou Bílé Karpaty, východně Malé Karpaty a jižně Záhorská nížina. Z hlediska geologických poměrů povrch území tvoří horniny mladších třetihor – pískovce, slepence, štěrky a na povrchu čtvrtohor spraše.\n\nOkolí obce odvodňuje Rovenský potok, který v obci pramení. Východní část území odvodňuje Vinohradnický kanál, západní část Rybnický kanál. Rovenský potok ústí v Senici do Teplice. Všechny potoky jsou chudé na vodu. Hlavním zdrojem vody jsou dešťové a sněhové srážky.\n\nÚzemí obce je chudé na podzemní vodu, protože se zde nacházejí nepropustné sedimenty. Výjimku tvoří severní část, kde jsou slepence a štěrky, které dobře odvádějí vodu. Nejčastějším druhem půdy je hnědozem. V současnosti je rostlinstvo v okolí obce velmi chudé, protože bylo soustavně využíváno mnoho staletí.\n\nZeměpisná poloha a nadmořská výška obce a jejího okolí určují, že klimaticky toto území leží v teplé oblasti. V rámci ní v okruhu teplém, mírně vlhkém, s mírnou zimou. Průměrná roční teplota vzduchu je 9,5° C. Nejchladnější měsíc bývá leden s průměrnou teplotou -2° C. Nejteplejší červenec, jehož průměrná teplota je 19° C. Letních dnů, s maximální teplotou 25° C, bývá asi 50 až 60 v roce. Průměrné množství srážek je ročně asi 700 mm, nejčastěji v červenci.\n\n"}
{"id": "961366", "url": "https://cs.wikipedia.org/wiki?curid=961366", "title": "Hlaváček plamenný", "text": "Hlaváček plamenný\n\nHlaváček plamenný (\"Adonis flammea\") je druh rostliny z čeledi pryskyřníkovitých. Někdy byl též nazýván jako ohníček plamenný nebo hlaváčkovec plamenný.\n\nJedná se o jednoletou rostlinu dorůstající nejčastěji výšky 15–50 cm. Lodyha je přímá, jen v horní části chudě větvená, dole chlupatá, jinak roztroušeně chlupatá až lysá. Listy jsou střídavé, vícenásobně zpeřené, dolní jsou řapíkaté, horní listy jsou pak přisedlé. Čepele je rozčleněná ve velmi úzké úkrojky, cca 0,2–0,6 mm široké. Květy jsou jednotlivé a mají asi 1,5–3,5 cm v průměru. Kališních lístků je 5, jsou přitisklé ke koruně, vejčité až úzce vejčité, na vnější straně bělavě vlnatě chlupaté. Korunních lístků bývá 5–8, jsou ohnivě červené (výjimečně slámově žluté), na bázi často s tmavou skvrnou, jsou úzce vejčité a ž úzce eliptické, nejčastěji 8–10 (zřídka až 15) mm dlouhé. Kvete v květnu až v červenci. Plodem je nažka, která je asi 2,5–3,5 mm dlouhá, s dolíčkatými prohlubeninami, s tmavou skvrnou na špičce, na vrcholu zakončená krátkým přímým zobánkem, cca 0,5 mm dlouhým. Nažky jsou uspořádány do souplodí. Počet chromozómů je 2n=32.\n\nHlaváček plamenný roste přirozeně v jižní až střední Evropě, ve východním Středomoří, dále roste v Malé Asii, v oblasti Kavkazu, na východ až po Írán. V České republice rostl v minulosti dosti běžně v teplých oblastech středních až severozápadních Čech a na jižní Moravě jako polní plevel na polích a úhorech. Ve 20. století ale začal rychle ubývat a zhruba od poloviny 20. století z ČR zcela vymizel a byl veden jako vyhynulý druh flóry ČR. V posledních letech byl však opět nalezen na několika málo lokalitách na jižní Moravě, je řazen ke kriticky ohroženým druhům flóry ČR, kategorie C1.\n\nPodobným druhem je hlaváček letní (\"Adonis aestivalis\"), který však má na rozdíl od hlaváčku plamenného lysé kališní lístky a má také jiný odstín barvy korunních lístků, jsou spíš cihlově červené, nikoliv ohnivě červené. Hlaváček roční (\"Adonis annua\") má širší korunní lístky, kališní lístky odstálé od korunních.\n\n \n"}
{"id": "961370", "url": "https://cs.wikipedia.org/wiki?curid=961370", "title": "Měrný výkon", "text": "Měrný výkon\n\nMěrný výkon nebo objemový výkon (kW.dm) či litrový výkon je výkon motoru vztažený k velikosti jeho pracovního prostoru. V případě pístových motorů k objemu válce. Slouží jako porovnávací veličina.\n\nZnačí se P a používá se pro něj jednotka W.dm nebo W.l.\n"}
{"id": "961384", "url": "https://cs.wikipedia.org/wiki?curid=961384", "title": "Hakim Ziyech", "text": "Hakim Ziyech\n\nHakim Ziyech ( , * 19. března 1993, Dronten, Nizozemsko) je nizozemsko-marocký fotbalový záložník. Na mládežnické úrovni reprezentoval Nizozemsko, v seniorské kategorii nastupuje za Maroko. Nyní hraje za nizozemský klub Ajax Amsterdam, ale od léta 2020 bude nastupovat v dresu anglické Chelsea.\n\nZiyech nastoupil do akademie Heereneenu v roce 2004. V roce 2012 se dostal do A-týmu. Debutoval 2. srpna 2012 v zápase 3. předkola Evropské ligy proti rumunskému celku FC Rapid București (výhra 4:0).\n\nZiyech byl členem nizozemského reprezentačního výběru do 21 let (Jong Oranje). Debutoval v přátelském zápase 14. srpna 2013 pod trenérem Stuivenbergem proti domácí České republice, kde nastoupil do druhého poločasu. Mladí Nizozemci podlehli na stadionu Viktorie Žižkov v Praze ČR 0:1.\n\nZiyech byl způsobilým pro reprezentaci Maroka. V A-mužstvu Maroka debutoval v roce 2015.\n\n"}
{"id": "961389", "url": "https://cs.wikipedia.org/wiki?curid=961389", "title": "Abarema", "text": "Abarema\n\nAbarema je rod rostlin z čeledi bobovité. Jsou to stromy s dvakrát zpeřenými listy a květy s dlouhými, vyčnívajícími tyčinkami, uspořádanými v kulovitých nebo klasovitých květenstvích. Rod zahrnuje 46 druhů a je rozšířen v tropické Americe.\n\nZástupci rodu \"Abarema\" jsou beztrnné, obvykle stálezelené stromy nebo keřovité stromky. Listy jsou dvakrát zpeřené, složené z 1 až 6 párů postranních žeber nesoucích 1 až 13 párů poměrně velkých lístků. Na řapíku listu je miskovité nebo bradavčité nektárium. Palisty jsou drobné a opadavé. Květy jsou přisedlé nebo krátce stopkaté, uspořádané v kulovitých hlávkách nebo řidčeji v klasech. Květenství jsou jednotlivá nebo po dvou v úžlabí listů. Vrcholový květ v hlávce je obvykle delší a širší než postranní květy. Kalich je zvonkovitý. Koruna je trubkovitá nebo úzce nálevkovitá. Tyčinek je mnoho a dlouze vyčnívají z květů. Nitky tyčinek jsou srostlé do trubičky. Lusky jsou dlouhé a úzké, nápadně stočené do kruhu, srpovité nebo i přímé, u některých druhů mezi semeny zaškrcované. Pukají 2 tenkými, kožovitými nebo dřevnatými chlopněmi. Uvnitř jsou lusky oranžovočerveně zbarvené. Semena jsou bez míšku.\n\nRod \"Abarema\" zahrnuje asi 46 druhů. Je rozšířen v tropické Americe od Mexika a karibských ostrovů po jihovýchodní Brazílii. Nejvíc druhů se vyskytuje v Guayanské vysočině a v Amazonii. Abaremy se vyskytují na celé škále tropických biotopů, jen výjimečně však rostou na zaplavovaných půdách.\n\n\"Abarema\" připomíná rod albízie (\"Albizia\"), od nějž se odlišuje zejména pukavými plody a znaky na semenech. Na rozdíl od dalšího podobného rodu, \"Pithecellobium\", nemá semena s míškem ani palisty přeměněné v trny.\n\nKůra \"Abarema barbouriana\" obsahuje pěnivé saponiny a je místně používána při praní prádla.\n\n"}
{"id": "961395", "url": "https://cs.wikipedia.org/wiki?curid=961395", "title": "Strážný vrch (Zákupská pahorkatina)", "text": "Strážný vrch (Zákupská pahorkatina)\n\nStrážný vrch (305 m n. m.) je vrch v okrese Česká Lípa Libereckého kraje, v CHKO České středohoří. Leží při východním okraji obce Horní Libchava na jejím katastrálním území.\n\nJe to suk ve tvaru nesouměrné kupy se třemi vrcholy tvořený subvulkanickou bazaltoidní brekcií a štěrkopískovou pokrývkou v širším obalu zpevněných svrchnokřídových sedimentů, převážně křemenných pískovců. Vrch leží na levém břehu potoka Libchavy v místě menšího průlomového údolí a soutoku s bezejmenným tokem od severovýchodu. U jihovýchodního úpatí leží na drobném přítoku \"Ptačí rybník\". Vrch pokrývá listnatý a smíšený les.\n\nVrch náleží do celku Ralská pahorkatina, podcelku Zákupská pahorkatina, okrsku Českolipská kotlina, podokrsku Dobranovská kotlina a Manušické části.\n\nVrch je snadno dostupný z Horní Libchavy. Na vrchol nevede žádná cesta. Lesní cesty vedou jen k úpatí ze severovýchodu. Jižně od vrchu, z bodu \"Horní Libchava – bus\", vede žlutá  turistická stezka) do směrů Manušice a Dolní Libchava.\n"}
{"id": "961405", "url": "https://cs.wikipedia.org/wiki?curid=961405", "title": "Turbomeca Arrius", "text": "Turbomeca Arrius\n\nTurbomeca Arrius je řada turbohřídelových motorů vyráběných společností Turbomeca pro použití ve vrtulnících; poprvé byl vyroben v roce 1981. K roku 2012 bylo prodáno cca 2 700 kusů. Výkon těchto motorů se pohybuje od 357 kW/479 koní a 530 kW/716 koní pro různé verze. Podle tradice společnosti Turbomeca je motor pojmenován po pyrenejském vrchu (pic d'Arrius, který se nachází v údolí Ossau blízko Pau).\n\n\n\n\n\n\n\n"}
{"id": "961406", "url": "https://cs.wikipedia.org/wiki?curid=961406", "title": "Heinrich Holfeld", "text": "Heinrich Holfeld\n\nHeinrich Holfeld (25. dubna 1848 Georgswalde – 18. února 1927 Georgswalde) byl rakouský a český politik německé národnosti, na počátku 20. století poslanec Českého zemského sněmu.\n\nProfesně působil jako podnikatel v textilním průmyslu, finančník, byl starostou rodného Georgswaldu (dnes Jiříkov) a čestným občanem města. Starostenský úřad zastával trvale po třicet let. V Georgswaldu vedl také městskou spořitelnu. Byl ředitelem firmy \"May & Holfeld\".\n\nPočátkem 20. století se zapojil i do zemské politiky. Ve volbách v roce 1901 byl zvolen v kurii městské (volební obvod Georgswalde) do Českého zemského sněmu. Politicky patřil k Německé lidové straně (němečtí nacionálové).\n\nZemřel v únoru 1927.\n"}
{"id": "961409", "url": "https://cs.wikipedia.org/wiki?curid=961409", "title": "Mock Tudor", "text": "Mock Tudor\n\nMock Tudor je deváté sólové studiové album britského hudebníka Richarda Thompsona, vydané v září 1999 jako jeho poslední album pro vydavatelství Capitol Records. Nahráno bylo v listopadu 1998 a jeho producenty byli Tom Rothrock a Rob Schnapf.\n\nAutorem všech skladeb je Richard Thompson.\n"}
{"id": "961410", "url": "https://cs.wikipedia.org/wiki?curid=961410", "title": "BMW R 100 R", "text": "BMW R 100 R\n\nBMW R 100 R je motocykl kategorie naked bike, vyvinutý firmou BMW, vyráběný v letech 1991-1996.\n\nMotocykl má vzduchem chlazený dvouválec typu boxer s rozvodem OHV a dvěma ventily na válec o výkonu 60 koní, pětistupňovou převodovku a sekundární převod kardanem.\n\n\n\n"}
{"id": "961411", "url": "https://cs.wikipedia.org/wiki?curid=961411", "title": "Hlaváček roční", "text": "Hlaváček roční\n\nHlaváček roční (\"Adonis annua\") je druh rostliny z čeledi pryskyřníkovitých. Někdy byl též nazýván jako ohníček roční, ohníček podzimní, hlaváček podzimní nebo hlaváčkovec podzimní.\n\nJedná se o jednoletou rostlinu dorůstající nejčastěji výšky 25–60 cm. Lodyha je přímá, jen v horní části chudě větvená, rýhovaná, lysá. Listy jsou střídavé, vícenásobně zpeřené, dolní jsou řapíkaté, horní listy jsou pak přisedlé. Prostřední úkrojek bývá na vrcholu dvou až třízubý. Čepele je rozčleněná ve velmi úzké úkrojky, cca 0,2–0,6 mm široké. Květy jsou jednotlivé a mají asi 1,5–3,5 cm v průměru. Kališních lístků je 5, jsou odstálé od koruny, široce vejčité, lysé. Korunních lístků bývá 6–10, jsou zpravidla tmavě červené (zřídka světle červené), na bázi často s tmavou skvrnou, jsou široce vejčité, nejčastěji 9–10 (zřídka až 15) mm dlouhé. Kvete v květnu až v září. Plodem je nažka, která je asi 3–5,5 mm dlouhá, s dolíčkatými prohlubeninami, na vrcholu zakončená krátkým zakřiveným zobánkem, cca 0,5 mm dlouhým. Nažky jsou uspořádány do souplodí. Počet chromozómů je 2n=32.\n\nHlaváček roční roste přirozeně ve Středomoří a jižní Evropě, zasahuje až po severní Francii, dále roste v Malé Asii a v severní Africe. Pěstovaný a zdomácnělý je však i jinde, také v Severní Americe. V České republice to je pěstovaná okrasná letnička, výjimečně může zplaňovat.\n\nPodobným druhem je hlaváček letní (\"Adonis aestivalis\"), který však má užší korunní lístky, světlejší odstín barvy korunních lístků, jsou spíš cihlově červené, nikoliv tmavě červené. Hlaváček plamenný (\"Adonis flammea\") má také užší korunní lístky a kališní lístky má vně chlupaté.\n\n\n \n"}
{"id": "961418", "url": "https://cs.wikipedia.org/wiki?curid=961418", "title": "Alina Grosu", "text": "Alina Grosu\n\nAlina Grosu (ukrajinsky \"Аліна Гросу\"; * 8. června 1995 Černivci, Černovická oblast, Ukrajina) je ukrajinská zpěvačka. Své první studiové album vydala v roce 2000 a dnes má celkem sedm alb.\n\nDo hudebního průmyslu vstoupila vítězstvími v pěvecké soutěži. Cenou bylo nahrání písničky ve studiu, kde potkala zpěvačku Irynu Bilyk. V sedmi letech se přestěhovala do Kyjeva, kde začala pracovat profesionálně v showbyznysu. Účastnila se pěveckých soutěží a to například Slovanského bazaru a nebo národních kol do Junior Eurovison Song Contest.\n\n"}
{"id": "961421", "url": "https://cs.wikipedia.org/wiki?curid=961421", "title": "Eastern Sounds", "text": "Eastern Sounds\n\nEastern Sounds je studiové album amerického jazzového hudebníka Yusefa Lateefa, vydané v roce 1961 u vydavatelství Moodsville Records. Nahráno bylo dne 5. září 1961 ve studiu Van Gelder Studio v Englewood Cliffs v New Jersey a jeho producentem byl Esmond Edwards (zvukovým inženýrem byl Rudy Van Gelder). V roce 1991 vyšlo album v reedici na CD v rámci série Original Jazz Classics. O remastering se v roce 1991 postaral Phil De Lancie.\n\n"}
{"id": "961423", "url": "https://cs.wikipedia.org/wiki?curid=961423", "title": "BMW VI", "text": "BMW VI\n\nBMW VI byl vodou chlazený dvanáctiválcový vidlicový letecký motor vyráběný ve 20. letech v Německu. Šlo o jeden ze zásadních meziválečných německých motorů s tisíci vyrobenými kusy. Na jeho vývoj navázaly motory BMW VII a BMW IX, které se ale už takového použití nedočkaly.\n\n\n\n\n\n"}
{"id": "961425", "url": "https://cs.wikipedia.org/wiki?curid=961425", "title": "Hlaváček amurský", "text": "Hlaváček amurský\n\nHlaváček amurský (\"Adonis amurensis\") je druh rostliny z čeledi pryskyřníkovitých.\n\nJedná se o vytrvalou rostlinu dorůstající nejčastěji výšky 5–15 cm, za plodu až 30 cm. Lodyha je přímá, nevětvená, zřídka větvená, lysá. Bazální listy chybí, jsou redukovány na membránovité šupiny. Listy jsou střídavé, vícenásobně zpeřeně členěné, řapíky do 6,5 cm délky, čepele troujúhelníkovité v obrysu, za plného vývinu asi 7,5 x 9 cm. Listy však dorůstají do konečné velikosti až po odkvětu. Květy mají asi 2,8–3,5 cm v průměru. Kališních lístků je asi 9, lysé až řídce pýřité, načervenalé. Korunních lístků bývá kolem 10, jsou žluté, obvejčitě podlouhlé až úzce kopinaté. Kvete brzy na jaře, v březnu až v dubnu. Plodem je nažka, která je asi 3,8 mm dlouhá, pýřitá, na vrcholu zakončená krátkým zobánkem. Nažky jsou uspořádány do souplodí.\n\nHlaváček amurský je přirozeně rozšířen ve východní Asii, na Dálném Východě, v Číně, Japonsku a Koreji. V ČR to je pouze pěstovaná skalnička.\n"}
{"id": "961429", "url": "https://cs.wikipedia.org/wiki?curid=961429", "title": "1. slovenská fotbalová liga 1993/94", "text": "1. slovenská fotbalová liga 1993/94\n\n1. slovenská fotbalová liga v sezóně 1993/94 byl v pořadí první ročník nejvyšší samostatné fotbalové ligové soutěže na Slovensku. Pravidelně ji pořádá Slovenský fotbalový svaz. Soutěž byla rozdělena na skupinu o vítězství a skupinu o záchranu.\n\n"}
{"id": "961430", "url": "https://cs.wikipedia.org/wiki?curid=961430", "title": "1. slovenská fotbalová liga 1994/95", "text": "1. slovenská fotbalová liga 1994/95\n\n1. slovenská fotbalová liga v sezóně 1994/95 byl v pořadí druhý ročník nejvyšší samostatné fotbalové ligové soutěže na Slovensku. Pravidelně ji pořádá Slovenský fotbalový svaz.\n\n"}
{"id": "961431", "url": "https://cs.wikipedia.org/wiki?curid=961431", "title": "1. slovenská fotbalová liga 1995/96", "text": "1. slovenská fotbalová liga 1995/96\n\n1. slovenská fotbalová liga 1995/1996 byl v pořadí 3 . ročník slovenské nejvyšší fotbalové soutěže. Pravidelně ji pořádá Slovenský fotbalový svaz.\n\n"}
{"id": "961432", "url": "https://cs.wikipedia.org/wiki?curid=961432", "title": "Vinný vrch (Českolipská kotlina)", "text": "Vinný vrch (Českolipská kotlina)\n\nVinný vrch (302 m n. m.), též \"Viničný vrch\" či \"Třešňovka\", je vrch v okrese Česká Lípa Libereckého kraje. Leží při jihovýchodním okraji obce Horní Libchava na jejím katastrálním území.\n\nJe to suk ve tvaru krátkého strukturního hřbítku směru východ–západ na trojúhelníkovém podstavci. Vrch je tvořený pronikem tefritu (se subvulkanickou bazaltoidní brekcií) skrz obal okolních zpevněných svrchnokřídových, i nezpevněných kvartérních sedimentů. Vrch leží východně nad soutokem Šporky s Libchavou, přičemž Šporka obtéká vrch ze tři světových stran. Vrch zcela pokrývá smíšený les.\n\nNa vrcholu Vinného vrchu stával hrad Klinštejn, z něhož se dochovaly jen stěží viditelné základy.\n\nVrch náleží do celku Ralská pahorkatina, podcelku Zákupská pahorkatina, okrsku Českolipská kotlina, podokrsku Dobranovská kotlina a Manušické části.\n\nVrch je snadno dostupný z Horní Libchavy. Na vrchol nevede žádná cesta. Východně od vrchu vede žlutá  turistická stezka (Horní Libchava – Dolní Libchava). Jižním úpatím vede silnice Horní Libchava – Česká Lípa.\n"}
{"id": "961433", "url": "https://cs.wikipedia.org/wiki?curid=961433", "title": "Corgoň liga 2009/10", "text": "Corgoň liga 2009/10\n\n1. slovenská fotbalová liga v sezóně 2009/2010 byl v pořadí 17. ročník slovenské nejvyšší fotbalové soutěže. Pravidelně ji pořádá Slovenský fotbalový svaz.\n\nTitul obhajoval Slovan Bratislava, který hrál i v předkolech Ligy mistrů. Na postu jeho trenéra vystřídal Ladislava Pecka český trenér Dušan Uhrin. Po neúspěších v Lize mistrů však ve Slovanu své působení ukončil. Během zimní přestávky byly v boji o titul tři mužstva: MŠK Žilina, Slovan Bratislava a Dukla Banská Bystrica. Několik kol před koncem hráli o titul už jen Žilina a Slovan. Titul si nakonec zajistila Žilina, když Slovan podával nevýrazné výsledky. \n\nV pásmu sestupu do druhé ligy byly po podzimní části nejvýrazněji namočeny Košice, které měly jen devět bodů a osmibodovou ztrátu na Dubnicu. V zimní přestávce angažovali trenéra Milojeviče a týmu se začalo během jara dařit. Blízko vypadnutí byla i Dunajská Streda, která se zmítala ve vnitřních problémech. Sestupující se po posledním kole stala Petržalka, která opustila nejvyšší soutěž po čtrnácti letech.\n\nNejlepším střelcem soutěže se stal Róbert Rák z Nitry.\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "961435", "url": "https://cs.wikipedia.org/wiki?curid=961435", "title": "Anggun", "text": "Anggun\n\nAnggun Cipta Sasmi (indonéská výslovnost [aŋˈɡun ˈt͡ʃipta ˈsasmi]; * 29. dubna 1974 Jakarta, Indonésie) je indonéská a ve Francii již zdomácnělá zpěvačka-skladatelka.\nAnggun se narodila v Jakartě, vystupovat začala ve věku sedmi let a o dva roky později nahrála své dětské album. S pomocí známého indonéského producenta Iana Antonoa vydala v roce 1986 své první rockem ovlivněné studiové album nazvané \"Dunia Aku punya\" (Svět je můj). Známější se stala se singlem „Mimpi“ (1989), který byl uveden jako jeden ze 150 největších indonéských písní všech dob časopisu \"Rolling Stone\". Následovala řada singlů a další tři studiová alba, díky kterým se stala jednou z nejvýznamnějších indonéských rockových hvězd devadesátých let.\n\nIndonésii opustila v roce 1994, aby usilovala o mezinárodní kariéru. Po dvou letech snažení prorazit v Londýně a Paříži se setkala s francouzským producentem Erickem Benzim a podepsala kontrakt se Sony Music Entertainment. Poté vydala své první mezinárodní album nazvané \"Snow on the Sahara\" (1997), ze kterého pochází stejnojmenný hit, jenž se v několika zemích dostal až na vrchol hitparády. Od svého mezinárodního průlomu vydala 5 studiových alb v angličtině a francouzštině a také soundtrack k dánskému filmu \"Open Hearts\" (2002). Spolupracovala s řadou mezinárodních umělců jako Julio Iglesias, Peter Gabriel a Pras Michel z Fugees.\n\nJe prvním indonéským umělcem, který pronikl do evropských a amerických hitparád. Její alba byla certifikována zlatem a platinou v několika evropských zemích. Získala řadu ocenění za své úspěchy, včetně prestižních \"Chevalier des Arts et Lettres\" od francouzského ministra kultury. Kromě své hudební kariéry byla zapojena do četných ekologických a humanitárních prací. Byla dvakrát jmenována jako globální velvyslankyní OSN, nejprve pro Mezinárodní rok malých zásluh (2005) a pak pro výživu a zemědělství (2009). Anggun zastupovala Francii v Eurovision Song Contest 2012 v ázerbájdžánském Baku.\n\n"}
{"id": "961440", "url": "https://cs.wikipedia.org/wiki?curid=961440", "title": "Marco Pappa", "text": "Marco Pappa\n\nMarco Pablo Pappa Ponce (* 15. listopadu 1987, Ciudad de Guatemala) je guatemalský fotbalový útočník, který v současnosti působí v klubu Seattle Sounders. Je také guatemalským reprezentantem.\n\nV profesionálním fotbale začínal v guatemalském CSD Municipal, poté působil v americkém klubu Chicago Fire hrajícím ligu Major League Soccer. Nejprve zde byl od léta 2008 do zimy 2009 na hostování z Municipalu, poté do Chicaga přestoupil. Za Chicago odehrál 112 ligových utkání v základní části (MLS Regular), vstřelil 26 gólů a přidal 16 asistencí. V playoff si pak připsal starty v dalších 4 zápasech.\n\nDo solidní formy se dostal během svého angažmá v nizozemském klubu SC Heerenveen, kam přestoupil 30. srpna 2012.\n\nReprezentoval Guatemalu v mládežnických výběrech U17, U20, U21 a U23.\n\nV A-mužstvu Guatemaly debutoval 20. srpna 2008 v kvalifikačním utkání na MS 2010 proti reprezentaci Spojených států amerických (porážka 0:1).\n\n"}
{"id": "961461", "url": "https://cs.wikipedia.org/wiki?curid=961461", "title": "Front Parlour Ballads", "text": "Front Parlour Ballads\n\nFront Parlour Ballads je jedenácté sólové studiové album britského zpěváka a kytaristy Richarda Thompsona, vydané v srpnu 2005 u vydavatelství Cooking Vinyl. Thompson celé album nahrál ve své garáži a všechny nástroje nahrál sám; výjimkou jsou perkuse ve dvou písních, na které hrál Debra Dobkin.\n\nAutorem všech skladeb je Richard Thompson.\n"}
{"id": "961463", "url": "https://cs.wikipedia.org/wiki?curid=961463", "title": "Joe Karnes", "text": "Joe Karnes\n\nJoe Karnes je americký rockový baskytarista. Mezi své největší vzory řadil baskytaristu Jamese Jamersona. V letech 1994 až 1997 byl členem skupiny Imperial Drag. V letech 2005 až 2011 byl členem doprovodné skupiny Johna Calea. Je rovněž členem skupin Fitz and The Tantrums a Pedestrian. Rovněž pracuje jako studiový hudebník a hrál tak na albech mnoha hudebníků, mezi které patří Jesca Hoop, Lindsey Ray nebo skupina Hanson.\n\n"}
{"id": "961490", "url": "https://cs.wikipedia.org/wiki?curid=961490", "title": "Ohníček", "text": "Ohníček\n\nVýraz ohníček má více významů:\n\n"}
{"id": "961493", "url": "https://cs.wikipedia.org/wiki?curid=961493", "title": "Filmový festival inakosti", "text": "Filmový festival inakosti\n\nFilmový festival inakosti (FFI) (česky: \"Filmový festival jinakosti\") je mezinárodní filmový festival uvádějící filmy s LGBT tématem, který je od roku 2007 pořádán v Bratislavě. Podle vlastních slov je FFI „\"festivalem pro lesby, gayů, bisexuálů, transgender lidi, jejich rodiny, děti a přátel\"“. Volně navazuje na festivaly konající se v letech 1996–2001. Festival uděluje jednu cenu, kterou je \"Růžový balónek\" pro divácky nejoblíbenější film. Festival kromě filmů nabízí přednášky, workshopy a jiné doprovodné akce. Organizuje ho Iniciatíva inakosť.\n\n\"Růžový balónek\" získaly filmy:\n\nŠestý ročník FFI se uskutečnil 25. až 28. října 2012. Zúčastnilo se ho téměř 3000 návštěvníků. \"Růžový balónek\" získal film Albert Nobbs režiséra Rodriga Garcíi. Promítnuto bylo 27 dlouhometrážních a 6 krátkých filmů z 19 zemí včetně Slovenska. Záštitu nad festivalem převzal ministr zahraničních věcí Miroslav Lajčák a bratislavský primátor Milan Ftáčnik.\n\nV únoru 2013 se promítání dodatečně uskutečnila rovněž v Banské Bystrici a v březnu 2013 v Košicích.\n\n"}
{"id": "961503", "url": "https://cs.wikipedia.org/wiki?curid=961503", "title": "Jean-Pierre Cassel", "text": "Jean-Pierre Cassel\n\nJean-Pierre Cassel, rodným jménem Jean-Pierre Crochon (* 27. října 1932 Paříž – 19. dubna 2007 Paříž) byl francouzský divadelní a filmový herec.\n\nNarodil se v Paříži jako syn operní zpěvačky Louise-Marguerite Crochonové a doktora Georgese Crochona. Jeho umělecké nadání bylo objeveno v roce 1957 ve Spojených státech tanečníkem Genem Kellym, když Cassel jednou stepoval na jevišti v nočním klubu, a Kelly jej krátce nato (příští rok) obsadil do svého filmu \"The Happy Road\".\n\nV šedesátých letech 20. století získal větší popularitu díky účinkování několika filmech, například v komedii \"Pán ze společnosti\" (1964) nebo své úloze jednoho z francouzských odbojářů ve významném dramatu \"Armáda stínů\" (1969) režiséra Jeana-Pierra Melvilla. Kromě toho hrál v divadle, například v klasických hrách \"Lakomec\" od Molièra nebo v Shaspearově tragédii \"Romeo a Julie\".\n\nZ významnějších filmů, v nichž hrál v pozdějších desetiletích, lze jmenovat například snímky \"Roztržka\" (1970) od Clauda Chabrola, \"Nenápadný půvab buržoazie\" (1972) režiséra Luise Buñuela nebo filmy \"Báječní muži na létajících strojích\" (1965) Kena Annakina, \"Tři mušketýři\" (1973) Richarda Lestera, \"Vražda v Orient expresu\" (1974) režiséra Sidneyho Lumeta a \"La Truite\" (1982) od Josepha Loseyho.\n\nV roce 1994 hrál ve filmu \"Prêt-à-Porter\" režiséra Roberta Altmana a v roce 2006 vytvořil retrospektivní divadelní představení \"Jean-Pierre Cassel chante et danse Gainsbourg Suite\", kde tančil a zpíval písně svého starého přítele Serga Gainsbourga, mezi nimiž bylo i několik nevydaných kousků. Jednou z jeho posledních filmových rolí byla dvojrole ve filmu \"Skafandr a motýl\" (2007).\n\nKromě herectví se věnoval i zpěvu a tanci. Jeho chotí byla Sabine Cassel-Lanfranchi, se kterou měl tři děti, herce Vincenta Cassela, dcelu Olivii (zemřela na SIDS) a rapového zpěváka Mathiase Cassela. Později se oženil s novinářkou Anne Célérier, se kterou má dceru, herečku a zpěvačku Cécile Cassel.\n\nZemřel v roce 2007 na rakovinu v Paříži a je pohřben ve francouzské obci Thoiry.\n\n\n\n"}
{"id": "961506", "url": "https://cs.wikipedia.org/wiki?curid=961506", "title": "Brian Vandenbussche", "text": "Brian Vandenbussche\n\nBrian Vandenbussche (* 24. září 1981, Blankenberge, Belgie) je belgický fotbalový brankář a bývalý reprezentant, který hraje v klubu KAA Gent. Mimo Belgii hrál na klubové úrovni v Nizozemsku.\n\nBrian Vandenbussche působil v Belgii v klubu Club Brugge. Poté odešel do Nizozemska, kde hrál v letech 2002–2004 za Spartu Rotterdam a následně od léta 2004 za SC Heerenveen. S Heerenveenem získal v sezóně 2008/09 nizozemský fotbalový pohár.\n\nV létě 2014 přestoupil do belgického klubu KAA Gent, s nímž v sezóně 2014/15 získal ligový titul, první v historii klubu.\n\nV A-mužstvu Belgie debutoval 20. května 2006 v utkání proti národnímu týmu Slovenska, odchytal 28 minut zápasu, který skončil remízou 1:1. Poté odchytal 27 minut v utkání 7. února 2007 proti České republice (porážka 0:2) a třetí a poslední střetnutí absolvoval (tentokrát kompletní) 21. listopadu 2007 proti Ázerbájdžánu (výhra 1:0).\n\n"}
{"id": "961511", "url": "https://cs.wikipedia.org/wiki?curid=961511", "title": "Dějiny forem", "text": "Dějiny forem\n\nDějiny forem (něm. \"Formgeschichte\") je metoda literární kritiky biblických textů, která se snaží určit jejich literární druhy, původní určení a účel či \"zasazení do života\" (něm. \"Sitz im Leben\"). Rozlišuje například liturgické texty, básně a písně k různým příležitostem, vyprávění, dokumenty, dopisy, povzbuzení a napomenutí, podobenství, pořekadla a přísloví a podobně. Užívá se hlavně k rozboru textů, které vznikaly postupně a předávaly se ústním podáním, jako je například kniha Genesis nebo evangelia.\n\nBiblické knihy mají různý charakter a i uvnitř jednotlivých knih lze rozlišit úseky různé povahy, s jazykovými i formálními rozdíly. Některé jsou více homogenní, a tedy patrně dílo jediného autora (například některé knihy prorocké), kdežto jiné (například Kniha žalmů) vznikly patrně postupným sestavováním ústně předávaných úseků. Biblická kritika 19. století vytvořila hypotézu, že vznikaly z několika psaných pramenů. Tak německý teolog Julius Wellhausen vytvořil pro Pentateuch hypotézu čtyř pramenů, pro evangelia se předpokládaly dva hlavní prameny.\n\nPostupně se však ukázalo, že vznik těchto textů byl patrně složitější a že vznikaly spíš z ústního podání. Různé zákonitosti ústní tradice mezitím už zkoumali etnologové a badatelé o lidové slovesnosti. Hermann Gunkel začal v některých knihách Starého zákona hledat menší úseky a zkoumat jejich povahu a případně i původ. Na Nový zákon (hlavně na evangelia) metodu uplatnil Martin Dibelius a rozvinul ji zejména Rudolf Bultmann. Radikální uplatnění dějin forem však zanedbalo podíl redaktorů, kteří tyto úseky spojovali do větších celků, a na dějiny forem proto navázala metoda dějin redakcí.\n\nNěkterá extrémní tvrzení těchto autorů vzbudila nedůvěru konzervativních křesťanských církví, které ji zprvu odmítly. Později se však ukázalo, že metoda přináší důležité podněty po pochopení biblických textů, takže například papež Pius XII. ji roku 1942 katolickým biblistům výslovně doporučil.\n\n"}
{"id": "961512", "url": "https://cs.wikipedia.org/wiki?curid=961512", "title": "John Ashbery", "text": "John Ashbery\n\nJohn Ashbery (28. července 1927, Rochester, New York – 3. září 2017) byl americký básník, kritik a novinář.\n\nStudoval na Harvardově a na Columbijské univerzitě. Mnoho let strávil v Paříži, kde pracoval jako zpravodaj a umělecký kritik. Po návratu domů vydával různé časopisy. Setkával se s newyorskou básnickou skupinou.\n\nJeho díla jsou výjimečná svými metaforami a brilantním vyjadřováním a prací s jazykem, v čemž ho silně ovlivnil francouzský jazyk. Často se věnoval zobrazování ciziny i domova, nebo popisy podvědomí.\n\n\n\n\n"}
{"id": "961513", "url": "https://cs.wikipedia.org/wiki?curid=961513", "title": "Štúdio L+S", "text": "Štúdio L+S\n\nŠtúdio L+S, původně Štúdio S, je profesionální divadlo působící v Bratislavě se sídlem na Náměstí 1. mája, v prostorách hotelu Tatra, kde koncem šedesátých let 20. století existoval legendární kabaret Tatra revue. Divadlo vzniklo 12. května 1982 jako \"umelecká scéna Slovkoncertu\". Písmeno S v názvu divadla pochází právě odtud. Po privatizaci divadla v dubnu 1999 (jako prvního na Slovensku) bylo do názvu přidáno písmeno L jako pokračování tradice, kterou zde dvojice Lasica a Satinský začala pár měsíců po založení.\n\n"}
{"id": "961518", "url": "https://cs.wikipedia.org/wiki?curid=961518", "title": "Pele van Anholt", "text": "Pele van Anholt\n\nKingsley Pele van Anholt (* 23. dubna 1991, Sneek, Nizozemsko) je nizozemský fotbalový obránce, který hraje v nizozemském klubu SC Heerenveen.\n\nVan Anholt nastoupil do profesionálního fotbalu v srpnu 2010 v dresu FC Emmen, kam byl poslán na hostování z mládežnického týmu Heerenveenu. V létě 2011 se vrátil do SC Heerenveen a propracoval se do A-týmu.\n\n"}
{"id": "961519", "url": "https://cs.wikipedia.org/wiki?curid=961519", "title": "Rolavská vrchoviště", "text": "Rolavská vrchoviště\n\nRolavská vrchoviště je název národní přírodní rezervace vyhlášené v roce 2012. Rezervace zahrnuje i území již bývalých národních přírodních rezervací Velké jeřábí jezero a Velký močál (k zrušení došlo 1.7.2012 současně s vyhlášením NPR Rolavská vrchoviště).\n\nPředmětem ochrany jsou přirozené lesní porosty rašelinných a podmáčených smrčin, společenstva vrchovišť s klečí, horská a podhorská vřesoviště a jedinečná společenstva rostlin a bezobratlých živočichů vázaná na ruiny areálu bývalé úpravny cínové rudy.\n\nÚzemí rezervace se nachází se v Karlovarském kraji u města Přebuz v prostoru mezi zaniklými osadami Rolava a Jelení v blízkosti česko-saské hranice. Rozkládá se v katastrálních územích Přebuz, Rolava a Chaloupky u Přebuze na vrcholové plošině Krušných hor v nadmořské výšce 880–950 m. Jedná se o chladnou klimatickou oblast s průměrnou roční teplotou mezi 4–5 °C a ročním úhrnem srážek okolo 1000 mm.\n\nGeologické podloží celého území je tvořeno žulami krušnohorského plutonu, které jsou prostoupeny puklinami obsahujícími cínové zrudnění v greisenech a greisenisovaných žulách. Toto zrudnění zde bylo předmětem dobývání od 13.–20. století.\nNa podloží žul karlovarského plutonu se vyskytují lokality s různě vysokou vrstvou humolitu s maximální mocností okolo 7 metrů. Mezi nejrozsáhlejší vrchovištní rašeliniště patří lokalita Brumiště, která nalézá se v mělké pánvi východně od Jeřábí hory, lokalita Na číhané jihovýchodně od Jeřábí hory, lokalita Velké jeřábí jezero na hranicích České republiky a Německa a Velký močál, jihovýchodně od bývalé úpravny cínové rudy.\n\nNa řadě míst probíhala v 19. století až do období před druhou světovou válkou těžba rašeliny, která sloužila jako náhrada za drahé palivové dřevo pro vytápění domácností.\nTěžbou rašeliny bylo nejvíc narušeno vrchoviště Velké jeřábí jezero.\n\nV území nejsou výrazné vrcholy, jedná o ploché nevýrazné kóty. Nejvyššími jsou Bažiňák (965 m), Jeřábí vrch (965 m), Milíře (945 m), Plochá hora (939 m) a Vysoký vrch (947 m).\nOblast je pramennou oblastí řeky Rolava, dále zde pramení Slatinný potok a to soutokem dvou bezejmenných vodotečí. Slatinný potok napájí i dědičná štola cínového dolu, která je dosud zčásti funkční. Nejvýznamnější vodní nádrží je Lícha (Rolavský rybník) na Jelením potoce s výskytem vzácných druhů řas, která byla vybudována jako zásobárna vody pro cínový důl a která je jedinou funkční vodní nádrží na území. Dvě nefunkční vodní nádrže s proraženými hrázemi najdeme v údolí Slatinného potoka. Hydrologie pramenných oblastí Rolavy je ovlivňována propady podzemních důlních děl a výtokem mineralizovaných vod z několika zavalených štol. Ve vrchovištích najdeme řadu jezírek, ve Velkém jeřábím jezeře jich je kolem dvaceti.\n\nGeologické mapování v oblasti přineslo nové poznatky o tom, že jádra vrchovišť původně vznikla na vývěrech podzemních vod. Další vývoj pak směřoval k dešťovému typu rašelinišť.\n\nVrchoviště, horská rašeliniště, jsou chudá na dusík a fosfor a proto zde najdou prostor rostliny, které by jinde v konkurenci ostatních druhů nepřežily. Asi nejvzácnější rostlinou je zde kriticky ohrožená blatnice bahenní (\"Scheuchzeria palustris\"), která patří k nejvzácnějším rostlinám v České republice. Dnes přežívá jen v několika jezírkách na lokalitě Velký močál, Velké Jeřábí jezero a v Brumišti. Jinde v České republice již neroste, zcela zanikla.\n\nV oblasti roste řada chráněných a ohrožených druhů rostlin. Bohatá je zejména populace rosnatky anglické (\"Drosera anglica\"), rosnatky okrouhlolisté (\"Drosera rotundifolia\"), kyhanky sivolisté (\"Andromeda polifolia\"), ostřice bažinné (\"Carex limosa\"), šichy černé (\"Empetrum nigrům\"). Východní část chráněného území hostí jedinou plodnou populaci blatnice bahenní (\"Scheuchzeria palustris\") v Krušných horách.\n\nZ hlediska fauny je významný zbytkový výskyt tetřeva hlušce (\"Tetrao urogallus\"), relativně početného tetřívka obecného (\"Tetrao tetrix\") a bohatý výskyt bekasiny otavní (\"Gallinago gallinago\"). Nepravidelně zde hnízdí krutihlav obecný (\"Jynx torquilla\"), čírka obecná (\"Anas crecca\") a moták pilich (\"Circus cyaneus\").\nNachází se zde vitální populace čolka horského (\"Triturus alpestris\"), čolka obecného (\"Triturus vulgaris\"), zmije obecné (\"Vipera berus\"), ještěrky živorodé (\"Zootoca vivipara\"). Unikátní biodiverzita hmyzu je vázaná na ruiny areálu a zbytky staveb bývalé úpravny cínové rudy.\n\n"}
{"id": "961520", "url": "https://cs.wikipedia.org/wiki?curid=961520", "title": "Pyrausta castalis", "text": "Pyrausta castalis\n\nPyrausta castalis je druh zavíječe z rodu \"Pyrausta\". Rozšířený je na Balkánském poloostrově, v Itálii, Francii, Španělsku, Turecku. Severní hranice jeho výskytu zasahuje do České republiky, kde se řadí mezi ohrožené druhy. Zaznamenám zde byl na území přírodní památky Krásná stráň.\n\nRozpětí křídel tohoto druhu zavíječe je okolo 16 milimetrů.\n\nZavíječ \"Pyrausta castalis\" se objevil na aršíku nové emise poštovních známek České republiky ze dne 4. září 2013, která nesla název \"Ochrana přírody: Karlštejnsko - Český kras\". Zobrazený je zde společně se dvěma ptáky, včelojedem lesním (\"Pernis apivorus\") a krahujcem obecným (\"Accipiter nisus\") na zoubkovaném kuponu v horní části aršíku. \n"}
{"id": "961521", "url": "https://cs.wikipedia.org/wiki?curid=961521", "title": "Tatra revue", "text": "Tatra revue\n\nTatra revue (původně Tatra Kabaret) byl legendární kabaret, který vznikl v roce 1930 v bratislavském hotelu Tatra. Bylo to vyhledávané místo s francouzskou restaurací a kavárnou s hudební produkcí. Tu zajišťoval Orchestr Tatra revue, nejprve jako Combo Tatra revue - domovská kapela kabaretu.\n\nHudební těleso založil v roce 1958 Juraj Berczeller, později byl přejmenován na Orchestr Juraje Berczellera. Po Berczellerovej emigraci do Austrálie v roce 1968 se opět přejmenováno na \"Orchestr Tatra revue\". Po něm ho vedl až do zákazu Olda Zeman. Jak sóloví zpěváci se zde postupně vystřídali Zuzka Lonská, Eva Kostolányiová, Zdeněk Kratochvíl, Hana Hegerová, Marcela Laiferová, Tatjana Hubinská, Jozef Krištof, Zdeněk Sychra, Jana Beláková, Eva Sepešiová a mnozí jiní. \n\nLegendárním konferenciérem, zpěvákem, bavičem, ale také spoluzakladatelem kabaretu a přímým účastníkem jeho největší slávy byl Michal Belák, otec známé sourozenecké dvojice.\n\nV budově hotelu Tatra v současnosti sídlí domovská scéna známé satirické dvojice Milan Lasica a Július Satinský, Štúdio L+S.\n\n\n"}
{"id": "961523", "url": "https://cs.wikipedia.org/wiki?curid=961523", "title": "As Time Goes By", "text": "As Time Goes By\n\n„As Time Goes By“ je píseň z roku 1931, napsaná Hermanem Hupfeldem pro broadwayský muzikál \"Everybody's Welcome\". Proslavena byla v roce 1942 americkým oscarovým snímkem \"Casablanca\", kde zazněla v podání Dooleyho Wilsona. Od té doby se objevila v repertoáru desítek zpěváků, mezi něž patří například Billie Holiday, Bing Crosby, Frank Sinatra, Louis Armstrong, Johnny Nash, Rod Stewart, Barry White, Barbra Streisand, Jimmy Durante nebo Bob Dylan. V roce 2004 ji American Film Institute zařadil na 2. místo ve svém seznamu 100 nejslavnějších písní amerického filmu (AFI's 100 Years...100 Songs).\n"}
{"id": "961525", "url": "https://cs.wikipedia.org/wiki?curid=961525", "title": "Státní divadlo Košice", "text": "Státní divadlo Košice\n\nStátní divadlo Košice () je klasické divadlo, které má tři soubory – činoherní, operní a baletní. Operní soubor má v repertoáru operu i operetu.\n\nDivadlo sídlí na Hlavní ulici čp. 58 v Košicích. Má dvě scény. Hlavní scéna je v novobarokní budově z roku 1899 a Malá scéna se nachází v nedaleké secesní budově.\n\nKošické divadlo vzniklo na místě někdejší středověké radnice, která se od 16. století nevyužívala, ale v roce 1756 v ní zřídili kavárnu, což bylo v té době něco nového a kavárna se stala společenským centrem.\n\nPrvní budova Košického divadla byla uvedena do provozu v roce 1788, ačkoli celá stavba byla dokončena až o dva roky později. Jako první v ní bylo pravděpodobně uvedeno představení opery \"Únos ze serailu\" od Wofganga Amadea Mozarta (bylo uvedeno v taneční sále reduty, neboť divadelní sál byla otevřen až v roce 1790). V divadle se hrávalo nejprve jen německy, pak od roku 1816 střídavě maďarsky i německy. Kromě divadla byla v budově znovuotevřena kavárna a místo si v ní našla i reduta. Divadelní sál měl kapacitu 500 diváků. Budova byla postavena v klasicistním slohu podle projektu Štěfana Brockého a Jozefa Jána Tallera. Tím dostaly Košice svůj první stálý divadelní stánek (předtím se divadelní představení hrála hlavně na půdě jezuitské univerzity a také do města občas zavítaly kočovné divadelní společnosti). V roce 1828 bylo v budově otevřené kasino (což bylo místo, kde se setkávala uzavřená společnost a hrály se i společenské hry). V roce 1894 byla budova z bezpečnostních důvodů uzavřena.\n\nSoučasná budova divadla byla slavnostně otevřena 28. září 1899. Postavena je podle plánů kvalitního architekta Adolfa Lánga v eklektickém, novobarokním slohu na místě starší budovy divadla z roku 1788. Původně se v budově hrálo v maďarském jazyce.\n\nV roce 1920 vzniklo Slovenské národní divadlo v Bratislavě, které paradoxně zahájilo svou činnost právě v Košicích Rázusovou hrou \"Hana\". Důvodem bylo, že budovu v Bratislavě měl v té době pronajatou maďarský soubor. V následujícím období jezdilo Slovenské národní divadlo pravidelně hostovat do Košic. V roce 1924 vzniklo Východoslovenské národní divadlo jako stálý košický divadelní soubor. V repertoáru měla operety, činohru a občas také opery. V roce 1929 divadlo zaniklo kvůli hospodářským potížím. Znovuotevřeno bylo v roce 1937 jako samostatná filiálka bratislavského národního divadla. Když v roce 1938 Košice připadly Maďarsku, přišly Košice o svůj divadelní soubor. Během války hostovaly v Košicích společnosti z různých maďarských měst.\n\nV roce 1945 bylo obnoveno Východoslovenské národní divadlo, jehož prvním ředitelem se stal Janko Borodáč. Kromě činohry se začala budovat i opera, opereta a balet. První hudební premiéra byla opereta \"Polská krev\" od Oskara Nedbala, první operní premiéra byla Verdiho \"La traviata\". V sezóně 1947–1948 se začal hrát i celovečerní balet.\n\nOd sezóny 1946–1947 neslo divadlo název \"Národné divadlo v Košiciach\" a v roce 1955 bylo přejmenováno na \"Štátne divadlo\" (Státní divadlo). V 90. letech prošlo divadlo rozsáhlou rekonstrukcí, která citlivě zachovala jeho původní ráz. Během druhé Mečiarovy vlády (1994–1998) se uskutečnil pokus sloučit košické divadlo s prešovským. Takto se divadlo pod názvem \"Divadlo Janka Borodáče\" stalo součástí Východoslovenského divadla. V roce 1998 získalo divadlo opět samostatnost a vrátilo se k názvu \"Štátne divadlo Košice\".\n\n"}
{"id": "961530", "url": "https://cs.wikipedia.org/wiki?curid=961530", "title": "Divadlo Jozefa Gregora Tajovského", "text": "Divadlo Jozefa Gregora Tajovského\n\nDivadlo Jozefa Gregora Tajovského je profesionální činoherní divadlo ve Zvolenu. Vzniklo 28. srpna 1949 pod názvem \"Stredoslovenské divadlo\", který byl po 5 letech změněn na Divadlo J. G. Tajovského.\nV roce 1959 byl činoherní soubor ve Zvolenu doplněn o zpěvohru se sídlem v Banské Bystrici. Spevohra Divadla Jozefa Gregora Tajovského byla roku 1972 přejmenována na Operu Divadla Jozefa Gregora Tajovského (a sídlo DJGT bylo přemístěno do Banské Bystrice), 1. července 1999 získala samostatný statut s novým názvem Štátna opera.\n\nDivadlo má sídlo v budově bývalého Hotelu Grand postavené koncem 19. století. V letech 1987–1994 prošla budova rozsáhlou rekonstrukcí. Sál divadla má kapacitu 334 míst, studio pro komornější projekty má kapacitu 91 míst.\n\n"}
{"id": "961532", "url": "https://cs.wikipedia.org/wiki?curid=961532", "title": "Hnida", "text": "Hnida\n\nHnida je vajíčko ektoparazitického hmyzu řádu \"Phthiraptera\" (zahrnuje vši, všenky a všiváky). \n\nSamice kladou v průměru 5 až 20 vajíček za den, podle druhu a dostatku potravy. Vajíčka mají velikost kolem 0,8 mm, jsou světlá, průhledná a zbarvená dohněda, pokud obsahují embryo, bílá po líhnutí. Jsou přichycena k vlasům nebo chlupům pomocí voděodolné lepivé látky, kterou samice vylučuje z reprodukčního orgánu. Tato látka, založená na proteinech podobných keratinu, při přichycování pokrývá vlas a velkou část vajíčka, nezakryté zůstává místo s víčkem, skrz něž embryo dýchá – operculum. \n\nSprávný vývoj embrya je závislý na teplotě, proto se vzdálenost mezi místem uchycení a kořínkem vlasu liší podle vnějších teplotních podmínek – v chladných klimatech proto leží vajíčko vši hlavové (dětské) kolem 3-5 mm od lebky, v teplých může dosahovat až 15 cm\n\nLíhnutí probíhá 6-9 dnů po kladení. Poté, co mladá nymfa opustí vajíčko, hnida zůstává přichycena na vlasu (chlupu) až 6 a více měsíců, dokud se zvolna nerozloží, pokud není dříve odstraněna hostitelem (např. vyčesáním, otěrem).\n\nProtože mezi dětmi často dochází k přenosu vší (konkrétně\" Pediculus capitis\"), některé školy zavedly tzv. „no-nit“ politiku. (nit = hnida), která spočívá v kontrole dětí vracejících se po infekci do vyučování.\n\n\nobrázky\n"}
{"id": "961533", "url": "https://cs.wikipedia.org/wiki?curid=961533", "title": "Divadlo Jonáše Záborského", "text": "Divadlo Jonáše Záborského\n\nDivadlo Jonáše Záborského () je profesionální divadlo v Prešově patřící do zřizovatelské působnosti Prešovského samosprávného kraje. Vzniklo v roce 1944.\n\n"}
{"id": "961534", "url": "https://cs.wikipedia.org/wiki?curid=961534", "title": "Slovenské komorné divadlo", "text": "Slovenské komorné divadlo\n\nSlovenské komorné divadlo v Martině je jednou z profesionálních činoherních scén v středoslovenském regionu. \n\nPo roce 1918 zesílily úvahy o potřebě vytvoření profesionální divadelní scény na Slovensku. Původně se počítalo s transformací „Slovenského spevokolu“ na profesionální těleso, nakonec však dostalo přednost založení Slovenského národního divadla v Bratislavě v roce 1921.\n\nAž v roce 1944 dostali úvahy o vzniku profesionálního divadla v Martině reálnou podobu. Díky iniciativě lidí, jakými byli místopředseda Slovenského svazu ochotníků Jozef Marták, redaktor časopisu \"Naše divadlo\" Ivan Thurzo, správce Matice slovenské Jozef Cíger-Hronský, Gabriel Rapoš a herec a režisér Andrej Bagar začala transformace „Slovenského spevokolu“ a vzniklo Slovenské komorní divadlo, sídlící v Národním domě. \n\nPrvní premiéra nově založeného divadla se uskutečnila 22. ledna 1944. Divadlo uvedlo Verhaerenova \"Filipa II.\" v režii Andreje Bagara. Inscenace pro její protitotalitní a protiklerikální charakter vyvolala skandál. Byla okamžitě zakázána a existence divadla byla vážně ohrožena. Státní subvence divadlu byly zastaveny a divadlo přežilo jen díky finanční podpoře Matice slovenské, tiskárny Neografia a jiných martinských firem. Během SNP se pod vedením Andreje Bagara formuje z divadla Frontové divadlo, které svou zájezdových činností a pestrým programem snažilo podpořit a posílit odvahu povstalců. \n\nV druhé polovině 40. let divadlo naplno obnovilo svou činnost a jako interní režiséři zde začali působit Ivan Kusý a Martin Hollý st. V roce 1948 do divadla nastoupil i Jozef Kroner. Dne 29. srpna 1950 se vedení divadla rozhodlo o změně názvu divadla na Divadlo Slovenského národního povstání. Martinské divadlo však neslo tento název jen deset měsíců. Divadlo bylo přeneseno pod armádní správu a při příležitosti oslav dne Československé lidové armády, bylo roku 1951 přejmenováno na Armádní divadlo. V tomto období v Martině mnozí herci absolvovali povinnou základní vojenskou službu, mezi nimi např. i Karol Machata a jiní.\n\nV 70. letech zde působil inscenační tandem – režisér Ľubomír Vajdička a scénograf Jozef Ciller, který společně vytvořili řadu inscenaci her slovenské a ruské klasiky. V 80. letech zde působil dramaturg Martin Porubjak, v 90. letech režisér Dodo Gombár. \n\n1. srpna 1960 divadlo opět přešlo pod civilní správu a vrátilo se k názvu Divadlo Slovenského národního povstání, který divadlu zůstal až do sezony 2003/2004, když se vedení divadla rozhodlo při příležitosti 60. výročí založení divadla vrátit k původního názvu „Slovensku komorní divadlo“. \n\nV roce 1994 byla otevřena budova Studia, jako alternativní scény pro 178 diváků. Avšak během rozsáhlé rekonstrukce Národního domu je Studio jediným herním prostorem divadla.\n\n"}
{"id": "961588", "url": "https://cs.wikipedia.org/wiki?curid=961588", "title": "Christo Bonev", "text": "Christo Bonev\n\nChristo Atanasov Bonev, bulharsky Христо Aтанасов Бонев (* 3. únor 1947, Plovdiv) je bývalý bulharský fotbalista. Hrával na pozici útočníka.\n\nV dresu bulharské reprezentace hrál na dvou světových šampionátech, mistrovství v Mexiku roku 1970 a mistrovství v Německu roku 1974. Celkem za národní tým odehrál 96 utkání (třetí nejvyšší počet v historii bulharské reprezentace) a vstřelil 48 gólů, což je rekord, který v bulharské reprezentaci drží spolu s Dimitarem Berbatovem.\n\nVětšinu své kariéry (1964–1967, 1968–1979, 1982–1984) strávil v Lokomotivu Plovdiv.\n\nTřikrát byl zvolen bulharským fotbalistou roku (Футболист №1 на България) (1969, 1972, 1973). V anketě Zlatý míč, která hledala nejlepšího fotbalistu Evropy, bodoval čtyřikrát. Roku 1972 byl jedenáctý, roku 1973 dvanáctý, roku 1974 patnáctý a roku 1975 sedmnáctý.\n\nPo skončení hráčské kariéry se stal trenérem. V letech 1996-1998 vedl bulharskou reprezentaci, a to i na světovém šampionátu ve Francii roku 1998.\n\n"}
{"id": "961596", "url": "https://cs.wikipedia.org/wiki?curid=961596", "title": "Kondolovo", "text": "Kondolovo\n\nKondolovo ( ) je vesnice v Bulharsku. Nachází se v Carevské obštině, jež spadá pod Burgaskou oblast. Obec leží na silnici z Careva do Malka Tarnova, asi 20 km jihozápadně od Careva.\n\nPodle sčítání lidu v roce 1926 zde stálo 68 domů a žilo 323 obyvatel, z nichž 30 byli uprchlíci; podle sčítání z roku 2013 zde žilo už jen 13 obyvatel. Původní název vesnice byl Marzovo, přejmenována byla 22. května 1950 na počest bulharského revolucionáře Georgije Kondolova.\n\nKondolovo je jednou z mála obcí, kde se dochovaly domy z konce 19. a počátku 20. století, jež jsou typické pro obce v pohoří Strandža. Dominantou Kondolova je pak místní pravoslavný kostel zasvěcený svatému Jiří.\n"}
{"id": "961605", "url": "https://cs.wikipedia.org/wiki?curid=961605", "title": "Toni Polster", "text": "Toni Polster\n\nAnton \"Toni\" Polster (* 10. březen 1964, Vídeň) je bývalý rakouský fotbalista. Hrával na pozici útočníka.\nPo skončení hráčské kariéry se stal trenérem.\n\nS Austrií Vídeň se stal třikrát mistrem Rakouska (1983/84, 1984/85, 1985/86) a jednou získal rakouský pohár (1985/86). Třikrát byl nejlepším střelcem rakouské ligy (1984/85, 1985/86, 1986/87).\n\nV roce 1987 nastřílel v dresu Austrie Vídeň 39 ligových branek, čímž aspiroval na ocenění Zlatá kopačka. Předběhl ho Rumun Rodion Cămătaru (44 branek), ale jeho vítězství bylo podezřelé. O několik let později představitelé Rumunské fotbalové asociace uvedli, že Cămătaruovo vítězství bylo zmanipulované, a po 20 letech se Toni Polster dočkal Zlaté kopačky také.\n\nDvakrát byl zvolen rakouským fotbalistou roku (1986, 1997). V anketě Zlatý míč, která hledala nejlepšího fotbalistu Evropy, skončil roku 1987 čtrnáctý.\n\nV dresu rakouské reprezentace hrál na dvou světových šampionátech, mistrovství v Itálii roku 1990 a mistrovství ve Francii roku 1998. Na obou vedl své mužstvo jako kapitán. Celkem za národní tým odehrál 95 utkání (druhý nejvyšší počet v historii rakouské reprezentace) a vstřelil 44 gólů, což je rakouský rekord.\n\n"}
{"id": "961607", "url": "https://cs.wikipedia.org/wiki?curid=961607", "title": "Dancing in the Street", "text": "Dancing in the Street\n\n„Dancing in the Street“ je píseň americké dívčí skupiny Martha and the Vandellas, poprvé vydaná jako singl v červenci 1964. Napsali ji Marvin Gaye, Mickey Stevenson a Ivy Jo Hunter. Její původní verze byla nahrána ve studiu Hitsville U.S.A. vydavatelství Motown a jejím producentem byl Mickey Stevenson. Vedle členek skupiny, které se ujali vokálů, v písni hrají ještě Marvin Gaye (bicí), James Jamerson (baskytara), Ivy Jo Hunter (perkuse), Jack Ashford (perkuse), Henry Cosby (saxofon), Thomas „Beans“ Bowles (saxofon), Russ Conway (trubka), Herbert Williams (trubka), Paul Riser (pozoun), George Bohannon (pozoun), Robert White, Eddie „Chank“ Willis a Joe Messina (kytary). V pozdějších letech píseň nahrála řada dalších hudebníků, mezi které patří Van Halen (1982), Mick Jagger a David Bowie (1985) nebo Phil Collins (2010).\n"}
{"id": "961613", "url": "https://cs.wikipedia.org/wiki?curid=961613", "title": "Ryba (příjmení)", "text": "Ryba (příjmení)\n\nRyba, v přechýleném tvaru Rybová, je příjmení více osobností:\n\n\n"}
{"id": "961615", "url": "https://cs.wikipedia.org/wiki?curid=961615", "title": "Fitz and the Tantrums", "text": "Fitz and the Tantrums\n\nFitz and the Tantrums je americká hudební skupina, založená v roce 2008 v Los Angeles. Skupinu založil zpěvák Michael Fitzpatrick a přidali se k němu zpěvačka Noelle Scaggs a bubeník John Wicks, které mu doporučil jeho kamarád, saxofonista James King. Wicks do skupiny přivedl ještě baskytaristu Joea Karnese a klávesistu Jeremyho Ruzumna. Své první EP skupina vydala v srpnu 2009 a neslo název \"Songs for a Breakup, Vol. 1\" a o rok později vyšlo první řadové album nazvané \"Pickin' Up the Pieces\". V listopadu 2010 skupina vydala další EP \"Santa Stole My Lady\" a druhé řadové album \"More Than Just a Dream\" vyšlo v květnu 2013.\n\n\n"}
{"id": "961620", "url": "https://cs.wikipedia.org/wiki?curid=961620", "title": "Seznam klavírních sonát Franze Schuberta", "text": "Seznam klavírních sonát Franze Schuberta\n\nToto je seznam klavírních sonát Franze Schuberta.\n\nPoznámky: \n\n\n"}
{"id": "961621", "url": "https://cs.wikipedia.org/wiki?curid=961621", "title": "Christian B. Anfinsen", "text": "Christian B. Anfinsen\n\nChristian Boehmer Anfinsen (26. března 1916, Monessen, Pensylvánie – 14. května 1995, Randallstown, Maryland) byl americký biochemik. V roce 1972 získal Nobelovu cenu za chemii za práci o ribonukleázu.\n\nAnfinsen se narodil v Monesse, Pennsylvania do norsko-americké rodiny. Svůj bakalářský titul získal v roce 1937 na Univerzitě Swarthmore. Inženýrský titul získal v roce 1939 na Univerzitě v Pensylvánii a v roce 1939 získal titul Ph.D. na Harvardově univerzitě.\n\nV letech 1950-1981 řídil různé laboratoře National Institutes of Health v Bethesdě (Maryland); оd roku 1982 byl profesor biologie na Johns Hopkins University v Baltimore (Maryland ). Studoval vztahy mezi strukturou a funkcí enzymů.\n"}
{"id": "961622", "url": "https://cs.wikipedia.org/wiki?curid=961622", "title": "František Holeka", "text": "František Holeka\n\nFrantišek Holeka (26. června 1849 Chrášťany – 12. listopadu 1936 Chrášťany) byl rakouský a český statkář a politik, na počátku 20. století poslanec Českého zemského sněmu.\n\nProfesí byl rolníkem v Chrášťanech. Po několik období byl starostou obce a zasedal v českobrodském okresním výboru. Byl předsedou okresního hospodářského spolku v Českém Brodě.\n\nPočátkem 20. století se zapojil i do zemské politiky. Ve volbách v roce 1901 byl zvolen do Českého zemského sněmu v kurii venkovských obcí (volební obvod Český Brod). Politicky se uvádí coby člen agrární strany. Na poslanecký mandát rezignoval v roce 1903. Důvodem k složení mandátu byla kritika, které čelil od Českého svazu řepařů za to, že prodal řepu z vlastního statku českobrodskému cukrovaru, aniž by prodej provedl prostřednictvím řepařského svazu. Valná hromada tohoto profesního sdružení ho pak kvůli této \"zradě selských zájmů\" jednomyslně vyzvala k rezignaci.\n"}
{"id": "961623", "url": "https://cs.wikipedia.org/wiki?curid=961623", "title": "More Than Just a Dream", "text": "More Than Just a Dream\n\nMore Than Just a Dream je druhé studiové album americké hudební skupiny Fitz and the Tantrums, vydané v květnu 2013 u vydavatelství Elektra Records. Nahrávání alba probíhalo v losangeleském studiu The Sound Factory a produkce se ujal Tony Hoffer. První singl k albu „Out of My League“ vyšel již v únoru 2013.\n\n"}
{"id": "961624", "url": "https://cs.wikipedia.org/wiki?curid=961624", "title": "Kele Okereke", "text": "Kele Okereke\n\nKele Okereke narozen jako Kelechukwu Rowland Okereke (* 13. října 1981, Liverpool, Spojené království) je britský hudebník, nejvíce známý jako rytmický kytarista a zpěvák indie rockové skupiny Bloc Party.\n\nOkereke (přezdívaný v mládí „Rowle“) se narodil v Liverpoolu nigerijským rodičům katolického vyznání. Vyrůstal v Essexu, navštěvoval Illford County High School. Žil v čtvrť Bethnal Green ve východním Londýně, kde potkal Russela Lisacka, se kterým zformoval hudební skupinu. V roce 2003 po přijetí dalších členů vznikla skupina Bloc Party.\n"}
{"id": "961625", "url": "https://cs.wikipedia.org/wiki?curid=961625", "title": "Alan MacDiarmid", "text": "Alan MacDiarmid\n\nAlan Graham MacDiarmid (14. dubna 1927, Masterton, Nový Zéland – 7. února 2007, Philadelphia, USA) byl novozélandský chemik. V roce 2000 získal spolu s Alanem Heeger a Hideki Sirakawa Nobelovu cenu za chemii za objev a vývoj vodivých polymerů.\n\nMacDiarmid se narodil v novozélandském Mastertool. Jeho rodina byla relativně chudá a Velká hospodářská krize také ztěžovala její život. Když měl MacDiarmid 10 let, začal se zajímat o chemii díky knihám svého dědy. Své poznatky dále rozvíjel půjčováním si knih z knihovny. Později studoval a pracoval jako asistent na chemickém oddělení Victoria University ve Wellingtonu. \n\nV roce 1951 promoval s nejvyšším ohodnocením a získal Fulbrightovo stipendium ke studiu na Univerzitě ve Wisconsinu. Titul Ph.D. nakonec získal v roce 1953. Později pracoval na \"School of Chemistry\" na Univerzitě v St. Andrews, Pensylvánské univerzitě a na Texaské univerzitě v Dallasu. \"MacDiarmidův institut pro vyspělé materiály a nanotechnologie\" na Victoria University je pojmenován po něm. \n\n\n"}
{"id": "961629", "url": "https://cs.wikipedia.org/wiki?curid=961629", "title": "Pickin' Up the Pieces", "text": "Pickin' Up the Pieces\n\nPickin' Up the Pieces je první studiové album americké hudební skupiny Fitz and the Tantrums, vydané v srpnu 2010 u vydavatelství Dangerbird Records. Nahrávání alba probíhalo ve studiích Culver City Music Factory a Dillon Street Studios a produkce se ujal Chris Seefried spolu se zpěvákem skupiny Michaelem Fitzpatrickem.\n\n"}
{"id": "961634", "url": "https://cs.wikipedia.org/wiki?curid=961634", "title": "Zákon o zásluhách Milana Rastislava Štefánika o Slovensko", "text": "Zákon o zásluhách Milana Rastislava Štefánika o Slovensko\n\nZákon o zásluhách Milana Rastislava Štefánika o Slovensko neboli Zákon Národní rady Slovenské republiky z 30. října 2000 č. 402/2000 Z. z. o zásluhách Milana Rastislava Štefánika o Slovensko byl přijat Národní radou Slovenské republiky dne 30. října 2000 k uctění památky spoluzakladatele Československa generála Milana Rastislava Štefánika.\n\nNárodní rada Slovenské republiky se usnesla na tomto zákoně: \nMilan Rastislav Štefánik se mimořádně zasloužil o to, že se slovenský národ stal státotvorným národem samostatného česko-slovenského státu. \nK ocenění mimořádných zásluh Milana Rastislava Štefánika uvedených v § 1 bude v budově Národní rady Slovenské republiky umístěna busta Milana Rastislava Štefánika a pamětní tabule, na níž bude uvedeno jeho krédo „Věřit, milovat, pracovat\" a zobrazeny faksimile jeho podpisu. \nTento zákon nabývá účinnosti 1. ledna 2001. \n"}
{"id": "961640", "url": "https://cs.wikipedia.org/wiki?curid=961640", "title": "Flying Nun Records", "text": "Flying Nun Records\n\nFlying Nun Records je novozélandské nezávislé hudební vydavatelství, které v roce 1981 v Christchurchu založil Roger Shepherd. Vydavatelství vzniklo v době, kdy vznikalo mnoho nových společností specializujících se na post-punk. První nahrávkou, kterou vydavatelství vydalo, byl singl skupiny Ambivalence. Později zde své nahrávky vydávala řada dalších skupin, mezi které patří Garageland, Bird Nest Roys nebo Bailter Space.\n\n"}
{"id": "961643", "url": "https://cs.wikipedia.org/wiki?curid=961643", "title": "Bratislavské bábkové divadlo", "text": "Bratislavské bábkové divadlo\n\nBratislavské bábkové divadlo ( \"Bratislavské loutkové divadlo\") je loutkové divadlo v Bratislavě. Divadlo vzniklo jako Státní loutkové divadlo v Bratislavě 1. března 1957 se sídlem na Dunajské ulici 36. S přechodem kompetence na Bratislavský samosprávný kraj divadlo získalo od 1. září 2002 své nynější jméno.\n"}
{"id": "961645", "url": "https://cs.wikipedia.org/wiki?curid=961645", "title": "Platon Lebeděv", "text": "Platon Lebeděv\n\nPlaton Leonidovič Lebeděv, rusky \"Плато́н Леони́дович Ле́бедев\" (* 29. listopadu 1956) je bývalý výkonný ředitel skupiny Menatep, známý jako blízký spolupracovník Michaila Chodorkovského. \n\nOd roku 2003 byl vězněn, 24. května 2011 jej organizace Amnesty International stejně jako Chodorkovského označila za vězně svědomí. Propuštěn byl 25. ledna 2014. \n\nLebeděv byl za krácení daní v roce 2005 odsouzen k devíti letům vězení. V roce 2009 byl obviněn z údajné krádeže 218 milionů tun ropy a praní špinavých peněz ve výši 446 miliard korun v letech 1998 až 2003. Dne 27. prosince 2010 byl za tyto skutky spolu s Chodorkovským odsouzen celkově na 14 let, po odvolání jim byl trest o jeden rok snížen. Svou vinu však Lebeděv popírá a trest označuje za politickou pomstu Kremlu. \n\nV prosinci 2012 byl oběma mužům 13letý trest o dva roky snížen. Po úpravách trestního zákoníku totiž v Rusku byly sníženy horní sazby za trestné činy hospodářského charakteru, za něž byli podnikatelé odsouzeni. Lebeděv se z vězení dostal v roce 2014. Chodorkovskij byl již propuštěn, neboť v prosinci 2013 dostal milost od ruského prezidenta Vladimira Putina.\n"}
{"id": "961646", "url": "https://cs.wikipedia.org/wiki?curid=961646", "title": "Dooley Wilson", "text": "Dooley Wilson\n\nArthur „Dooley“ Wilson (3. dubna 1886, Tyler, Texas – 30. května 1953, Los Angeles) byl americký herec a zpěvák. Jako afroamerický bubeník a zpěvák měl ve 20. letech 20. století svoji kapelu Red Devils, s níž vystupoval po klubech v Londýně a Paříži. Ta slavila takový úspěch, že si Wilson v Paříži otevřel vlastní klub, a stal se tak vůbec prvním černochem, který pro tento druh podnikání dostal licenci od francouzské vlády. Ve 30. letech nadobro přešel k herectví a vystupoval jak ve vedlejších rolích v divadelních hrách na Broadwayi, tak zhruba ve dvou desítkách filmů. Nejvíc jej však proslavila role pianisty Sama v americkém oscarovém snímku \"Casablanca\" (1942), který na přání Ilsy Lund (Ingrid Bergman) zahrál a zazpíval píseň „As Time Goes By“.\n\n"}
{"id": "961648", "url": "https://cs.wikipedia.org/wiki?curid=961648", "title": "Divadlo Jána Palárika", "text": "Divadlo Jána Palárika\n\nDivadlo Jána Palárika se nachází v Trnavě na Trojičním náměstí. V roce 1990 bylo přejmenováno na \"Trnavské divadlo\" a v roce 2001 ho u příležitosti 170. výročí vzniku pojmenovali podle významného slovenského dramatika Jana Palárika, který se zasloužil o rozvoj tohoto divadla.\n\nDivadelní budovu dalo v roce 1831 postavit město z vlastních nákladů, přičemž i samotný obyvatelé poskytli příspěvky na stavbu. Na průčelí budovy o tom dodnes mluví latinský nápis: \"Isthanc aedem Thaliae po suit senatus ac popolus Tirnaviensis\", což v překladu znamená: \"Městská rada a obyvatelé Trnavy vybudovali tento dům Thálii\".\n\nTato budova se považuje za nejstarší zachovanou budovu tohoto druhu na Slovensku.\n\nV letech 1960 – 1965 působilo jako první profesionální divadlo v Trnavě. Po jeho zániku žilo divadlo ve městě a na jeho okolí zejména zásluhou ochotníků.\n\nOd roku 1974 se formovalo na zájezdové \"Divadlo pro děti a mládež\". Soubor divadla tvořil jeden ročník absolventů VŠMU spolu s několika herci ze starší generace. Toto seskupení dosáhlo největší úspěchy v celé historii divadla.\n\nBudova městského divadla v Trnavě prošla v roce 1907 secesní úpravou. Během ní předtím jednoduchou empírovou fasádu orientovanou do Trojičního náměstí nahradila bohatší Neobaroková fasáda kombinovaná se secesními štukovými detaily. Zároveň se dobudovali tolikrát chybějící vstupní prostory. Během této rekonstrukci se na patře vybudovala reprezentační zrcadlová síň panonie, která zabírá výšku dvou podlaží. Na průčelí se projevila dvěma řadami obloukových oken. Část s divadelním sálem zůstala nezměněna.\n\nSoučasný stav divadla je výsledkem dvou velkých přestaveb. První se konala v roce 1960 a pocházejí z ní zajímavé vitráže v oknech v přízemí. Druhá přestavba se konala v roce 2002, která trvala jeden rok. Po ní otevřeli nový hrací prostor v divadle – Divadelní studio. K němu přibyly i nové prostory centrální šatny pro diváky, které umístili ve starých klenbových sklepeních pod divadlem.\n\nV současnosti je ředitelem divadla Emil Nedielka a uměleckým šéfem Ján Zavarský.\n\nDivadlo má v současnosti ve svém repertoáru inscenace pro dospělé i inscenace pro děti. Mnohé z předloh vznikají přímo v divadle jako původní scénáře, dramatizace prozaických textů nebo úpravy různých divadelních her.\n\n\n"}
{"id": "961649", "url": "https://cs.wikipedia.org/wiki?curid=961649", "title": "Rajiv van La Parra", "text": "Rajiv van La Parra\n\nRajiv van La Parra (* 4. června 1991, Rotterdam, Nizozemsko) je nizozemský fotbalový záložník a mládežnický reprezentant surinamského původu, který hraje v anglickém klubu Wolverhampton Wanderers.\n\nJe nevlastním bratrem fotbalistů Georginia a Giliana Wijnalduma, křestní jméno má podle zavražděného indického politika Rádžíva Gándhího.\n\nOdchovanec rotterdamského Feyenoordu v létě 2008 podepsal smlouvu s francouzským klubem SM Caen. V srpnu 2011 se upsal nizozemskému SC Heerenveen. V červnu 2014 mu vypršel kontrakt, nový nechtěl podepsat a dal přednost přestupu do anglického klubu Wolverhamptonu Wanderers.\n\nRajiv van La Parra byl členem nizozemských mládežnických výběrů. Zúčastnil se Mistrovství Evropy hráčů do 17 let 2008 v Turecku, kde mladí Nizozemci prohráli v semifinále se Španělskem 1:2 po prodloužení.\n\nPoté nastoupil i za reprezentaci U19 a U21.\n\n"}
{"id": "961650", "url": "https://cs.wikipedia.org/wiki?curid=961650", "title": "The Centaur and the Phoenix", "text": "The Centaur and the Phoenix\n\nThe Centaur and the Phoenix je studiové album amerického jazzového hudebníka Yusefa Lateefa, vydané v roce 1960 u vydavatelství Riverside Records. Nahráno bylo dnech 4. a 6. října 1960 v New Yorku a o produkci se staral Orrin Keepnews. V roce 1992 vyšlo album v reedici v rámci série Original Jazz Classics; o remastering se postaral Gary Hobish.\n\n"}
{"id": "961651", "url": "https://cs.wikipedia.org/wiki?curid=961651", "title": "Saně na Zimních olympijských hrách 2014", "text": "Saně na Zimních olympijských hrách 2014\n\nZávody na saních na Zimních olympijských hrách 2014 probíhaly od 8. do 13. února 2014 na dráze sáňkařského centra Sanki nedaleko Krasné Poljany.\n\nNa Zimních olympijských hrách 2014 v Soči byly na programu celkem čtyři finálové soutěže. Muži a ženy absolvovali individuální závod jednotlivců, muži dále závod dvojic. Na programu byla také smíšená týmová štafeta sestávající se z individuálních závodů mužů a žen a ze závodu dvojic mužů. V březnu 2011 oznámil Mezinárodní olympijský výbor, že bude do olympijského programu nově zařazena smíšená týmová štafeta, která se tak v olympijském programu objevila poprvé v historii.\n\nProgram podle oficiálních stránek.\n\nNa Zimních olympijských hrách 2014 byla stanovena kvóta 110 startujících závodníků. Každý národní olympijský výbor mohlo reprezentovat nejvýše 10 závodníků. Kvóty jednotlivým zemím byly přidělovány podle umístění ve světovém žebříčku v období od 1. listopadu 2012 do 31. prosince 2013.\n"}
{"id": "961652", "url": "https://cs.wikipedia.org/wiki?curid=961652", "title": "Josef Alexander Helfert", "text": "Josef Alexander Helfert\n\nJosef Alexander Helfert (3. listopadu 1820 Praha – 16. března 1910 Vídeň) byl rakouský a český právník, historik a politik, v 50. letech 19. století vysoký státní úředník na ministerstvu kultu a vyučování, stoupenec národnostní tolerance, federalizace Rakouska a odpůrce rakousko-uherského dualismu, syn Josefa Helferta.\n\nPrvní vzdělání získal soukromě, v rodině. Od roku 1829 navštěvoval piaristické gymnázium na Novém Městě v Praze. Po maturitě studoval filozofii a práva na Karlo-Ferdinandově univerzitě v Praze, kde 3. listopadu 1842 získal doktorát. Jeho dizertace měla titul \"Ueber den Heimfall, des Heirathsgutes\". O prázdninách a přestávkách mezi semestry konal četné cesty do zahraničí. Od 20. prosince 1841 do roku 1844 byl praktikantem-koncipistou u českého fiskálního úřadu, v letech 1844–1846 praktikoval na pražském kriminálním soudu, v období od 11. srpna 1846 do roku 1847 na komorním dolnorakouském soudu ve Vídni. Od 17. října 1843 pomáhal svému otci jako privátní suplent na katedře římského a církevního práva. 8. ledna 1847 byl jmenován asistentem profesora Horniga na Tereziánské akademii ve Vídni. V letech 1847–1848 byl suplentem římského a církevního práva na univerzitě v Krakově (v létě roku 1847 obdržel zároveň nabídku na pedagogický post na Tereziánské akademii, ale dal přednost Krakovu). Publikoval odborné práce. Podílel se na reedici díla svého otce \"Handbuch des Kirchenrechtes\" a napsal monografii \"Ueber den Gerichtsstand der minderjährigen Witwe\" (1847). Publikoval i v právním tisku.\n\nBěhem revolučního roku 1848 byl politicky aktivní. Když v červnu 1848 předčasně skončil letní semestr v Krakově, vrátil se do Čech. Účastnil se Slovanského sjezdu v Praze. Ve volbách roku 1848 byl zvolen na rakouský ústavodárný Říšský sněm. Zastupoval volební obvod Tachov v Čechách. Uvádí se jako c. k. profesor. Kandidoval v Tachově, protože šlo o domovský kraj jeho otce. Ve volbách porazil několik vlivných protivníků. Patřil ke sněmovní pravici. Na sněmu patřil ke skupině konzervativního středu. Podporoval zrušení roboty. Podílel se na související parlamentní rozpravě. Vystoupil se svým názorem 23. srpna. Prosazoval odškodnění za zrušení poddanství a tento názor ve sněmu převládl.\n\nKdyž vypukla v říjnu 1848 radikální fáze revoluce ve Vídni, byl vyslán 16. října spolu s Františkem Augustem Braunerem do Olomouce, kde coby delegát poslanců informoval panovníka o situaci a docílil možnosti pokračovat v jednání sněmu mimo Vídeň, v Kroměříži. V této době také jednal s předákem českých poslanců Františkem Palackým. Na Říšském sněmu vystupoval méně často, ale počátkem roku 1849 se zúčastnil rozpravy o základních občanských právech. Odmítl návrhy na zrušení šlechtických titulů a obhajoval roli a nezávislost katolické církve. Účastnil se nástupu císaře Františka Josefa I. na trůn a byl součástí konzervativní skupiny, která od konce roku 1848 postupně přebírala iniciativu. 6. března 1849 jel ve vlaku z Vídně na Moravu společně s ministry Stadionem a Bachem, kteří mířili do Kroměříže seznámit poslance s rozpuštěním sněmu a zavedením shora nadiktované ústavy. Když mu oba členové vlády během jízdy svěřili podrobnosti svého plánu, tázal se jich, zda mají v Praze dost vojáků.\n\nMinisterský předseda Felix Schwarzenberg ho koncem roku 1848 povolal do ministerských úřednických funkcí. Nejprve vykonával funkci státního podtajemníka pro vyučování na ministerstvu vnitra za ministra Franze Serapha von Stadiona, pak přešel od léta 1849 na nově utvořené ministerstvo kultu a vyučování za ministra Leopolda Lva Thuna-Hohensteina (jako podtajemník pro církevní záležitosti) a setrval v jeho úřadě až do roku 1861. Po zrušení ministerstva roku 1861 byl pověřen prozatímním vedením školských záležitostí při státním ministerstvu.\n\nV roce 1850 se účastnil debat o národnostní otázce. Toho roku publikoval spis \"Oesterreich und die Nationalitäten\", který byl polemikou s názory Františka Palackého. Od léta 1850 se podílel na vzniku českého politického listu \"Vídeňský deník\", který měl podporovat českou svébytnost v konzervativním katolickém duchu. V roce 1853 vydal studii \"Huss und Hieronymus\", která polemizovala s Palackého hodnocením husitství. Téhož roku také vydal práci \"Ueber Nationalgeschichte und den gegenwärtigen Stand ihrer Pflege in Oesterreich\". Coby vysoký ministerský úředník se zasazoval o národnostní rovnoprávnost ve školství, podporoval rozvoj obecného a technického školství (v roce 1860 vydal studii \"Die österreichische Volksschule\"). V 50. letech pomáhal založit Ústav pro rakouský dějezpyt.\n\nV roce 1863 byl jmenován prezidentem ústřední komise pro ochranu stavebních památek a ještě roku 1894 byl povolán do funkce náměstka předsedy archivní rady ministerstva vnitra.\n\n22. dubna 1854 byl jmenován rytířem Řádu železné koruny a povýšen do šlechtického stavu. Roku 1861 získal titul tajného rady.\n\nRoku 1881 byl povolán do Panské sněmovny (jmenovaná horní komora rakouské Říšské rady). Roku 1891 byl zvolen přespolním členem České akademie věd. Byl rovněž členem vídeňské akademie. Už od roku 1848 byl členem akademie v Krakově, od roku 1854 historické společnosti v Kraňsku, od roku 1853 historicko-statistického odboru Moravsko-slezské zemědělské společnosti. V roce 1854 se rovněž stal členem společnosti Ateneo di Bassano.\n\nPoliticky a světonázorově ho ovlivnila silná zbožnost jeho rodičů a také osobní zkušenost se spolužitím Čechů a Němců v Čechách. Podporoval federalizaci Rakouska. Odmítal rakousko-uherské vyrovnání v jeho dualistické podobě. Byl zároveň rakouským vlastencem. Ze studentského mládí si uchoval otevřenost vůči reformám, ovšem zaváděným opatrně.\n\nHelfert byl blízkým přítelem F. L. Riegera a V. V. Tomka Jako historik se věnoval hlavně rakouským dějinám od roku 1848 napsal řadu knih a článků o českých dějinách, o reformách rakouského školství, o ochraně památek a řadu článků vzpomínkových, některé z nich česky. Nekrolog v Českém časopise historickém (1910) napsal Jaroslav Goll.\n\nJeho první manželkou byla Wilhelmine Fügner z Prahy. Po její smrti se v lednu 1853 oženil s Julií von Gredler, dcerou advokáta Andrease von Gredlera.\n\n\n\n"}
{"id": "961655", "url": "https://cs.wikipedia.org/wiki?curid=961655", "title": "Fontana della Barcaccia", "text": "Fontana della Barcaccia\n\nFontana della Barcaccia je barokní fontána v Římě. Nachází se na Piazza di Spagna pod Španělskými schody.\n\nFontánu vybudoval v letech 1627 (nebo 1628) - 1629 Pietro Bernini, otec Giana Lorenza, na přání papeže Urbana VIII.. Jméno \"Barcaccia\" bylo odvozeno od typu lodi. Fontána je vzpomínkou na povodeň, která v roce 1598 na náměstí přinesla loď.\n\n\n"}
{"id": "961656", "url": "https://cs.wikipedia.org/wiki?curid=961656", "title": "Josef Jirousek", "text": "Josef Jirousek\n\nJosef Jirousek (26. listopadu 1845 Chlumín – 27. února 1917 Praha) byl rakouský a český podnikatel a politik, na počátku 20. století poslanec Českého zemského sněmu a náměstek starosty Prahy.\n\nNarodil se v Chlumíně u Mělníka, v nezámožné rodině. Vyučil se na krejčího a odešel do ciziny na zkušenou. Po letech se vrátil a v Praze si založil vlastní krejčovský závod.\n\nDlouhodobě byl aktivní v obecní samosprávě. Od 30. listopadu 1889 zasedal v sboru obecních starších a 23. srpna 1906 se stal náměstkem pražského starosty (zůstal jím do roku 1909). Byl členem Řemeslnicko-živnostenské Besedy, Zemské živnostenské komise a dalších spolků a korporací. Počátkem 20. století byl například starostou \"Společenstva krejčích novoměstských\". Působil rovněž jako předseda kuratoria vychovatelny v Libni a zasedal ve výboru živnostenských škol pokračovacích v obvodu města Prahy.\n\nPočátkem 20. století se zapojil i do zemské politiky. Ve volbách v roce 1901 byl zvolen do Českého zemského sněmu v kurii obchodních a živnostenských komor (volební obvod Praha). Politicky se uvádí coby člen staročeské strany. Mandát obhájil ve volbách v roce 1908 za týž obvod.\n\nByl mu udělen Řád železné koruny a zlatý záslužný kříž. Zemřel v únoru 1917, po krátké chorobě, na \"záchvat mrtvice\", na lůžko byl upoután jen v posledním dnu před úmrtím. Tehdy byl nejstarším členem pražské městské rady.\n"}
{"id": "961657", "url": "https://cs.wikipedia.org/wiki?curid=961657", "title": "Divadlo Andreje Bagara", "text": "Divadlo Andreje Bagara\n\nDivadlo Andreje Bagara () je slovenské divadlo v Nitře. V Nitře působí od roku 1949, podle Andreje Bagara se jmenuje od roku 1979. Od roku 1992 hraje v nové budově, která je považována za jednu z nejmodernějších divadelních budov na Slovensku.\n\nPrvní nitranské divadlo bylo postaveno v roce 1883 s kapacitou 360 míst. Budova stála na ploše nynějšího divadla a sloužila nitranské veřejnosti až do jejího zničení leteckou bombou v druhé světové válce. Tím však nezanikla snaha o obnovení profesionální divadelní scény ve městě. Ta se vytvořila v budově Národního domu a současně tělocvičně TJ Sokol. Pro divadelní účely upravený prostor sloužil od prosince 1949 – plných 61 let. V současnosti v této budově působí Staré divadlo. V roce 1979 bylo Nitranské krajové divadlo pojmenované podle Andreje Bagara – významného organizátora divadelního života na Slovensku, herce, režiséra a pedagoga.\n\nV průběhu let 1954–1956 do Nitry přicházejí čerství absolventi VŠMU v čele s režisérem Pavlem Hasprou. Kromě něj do divadla přichází i dramaturg Ján Laca a herci Dušan Blaškovič, Vladislav Müller, Viera Strnisková, Andrej Rimko, Jozef Dóczy a další. K nim se přidávají členové dosavadního divadla Magda Paveleková a Oľga Hudecová; po rozpuštění krajových divadla v Trnavě Božena Slabejová, Žofia Martišová, Milan Kiš a později mladí absolventi VŠMU Adela Gáborová, Hilda Augustovičová, Dušan Lenci a jiní.\n\nPo odchodu značné části souboru a zejména režiséra Pavla Haspra dostalo nitranské divadlo do umělecké krize. Tento nepříznivý stav prohloubila i fluktuace herců, kteří považovali Nitru pouze za přestupní stanici, v níž se zdrželi sezónu – dvě a pak odešli do renomovanější souborů nebo do Bratislavy pracovat pro Slovenskou televizi. Hrála tam zejména velikou roli Ivanka Lednickova. Zaslobodna Hasprová.\n\nV tomto období se na divadla stupňoval i tlak ze strany státních institucí, aby peníze investované do divadel byly použity ziskově. V bezhlavé honbě za divákem, však divadlo více ztratilo než získalo.\n\nV 70. letech do Nitry přichází režisér Karol Spišák, který své tradiční inklinování k lehčím žánrem doplnil i o hledání závažnějších témat. Ke konsolidaci souboru přispěla i koncepční práce hostujícího režiséra Miloše Hynšta, který do divadla přinesl postupy epického divadla Bertolta Brechta a Erwina Piscatora.\n\nDivadlu pomohl i příliv mladých herců. Do této generace patřily: Marián Slovák, Eva Matejková, Jozef Bednárik, Anton Živčic, Dušan Kaprálik, František Javorský, Eva Žilineková, Jana Strnisková, a později i Eva Pavlíková, Maroš Kramár, Ján Gallovič, Ivan Vojtek st., Ivan Vojtek ml., Stano Král, Pavol Višňovský, Marta Sládečková, Peter Kočiš a jiní.\n\nPřínosem byl i příchod mladé dramaturgyně Dariny Kárové.\n\nZlatou éru nitranského divadla začátkem 90. let vystřídala tvůrčí krize – v divadle nepůsobil interní režisér a dramaturg na plný úvazek, který by do divadla přinesl ucelený program a ideově směřoval divadlo. Navíc v roce 1992 se divadlo přestěhovalo do nové, moderní, avšak na nitranské poměry příliš velké budovy s kapacitou hlediska 600 míst. První sezóny v nové budově byly rozpačité – divadlo nevědělo co hrát, aby naplnilo velký sál a proto uvádělo ve svém repertoáru převážně lehčí žánry. Teprve později se podařilo najít dramaturgii tituly, které nepodlézali hranici dobrého vkusu, ale přesto dokázali zaplnit hlediště.\n\nV roce 1995 do divadla přichází mladý dramaturg Svetozár Sprušanský, který se rozhodl využít nepřítomnost interního režiséra ve prospěch divadla. Pro nitranské divadlo byla charakteristická fluktuace a neustálý pohyb a dramaturgie divadla se z nich rozhodla udělat svou filozofii. Za deset let jeho působení v Divadle Andreje Bagara se mu podařilo vybudovat jedno z divácky nejúspěšnějších divadel na Slovensku.\n\nDivadlo uvádí na svých dvou scénách tituly z fondu světové i domácí klasiky, nových slovenských i zahraničních textů v slovenské nebo i celosvětové premiéře. Výjimečné postavení v repertoáru divadla mají hudebně-dramatické projekty. V 90. letech divadlo uvedlo sérii muzikálů v režii Jozefa Bednárika – \"Fidlikant na streche\", \"Grék Zorba\", \"Adam Šangala\" a \"Kabaret\" a původní slovenský muzikál \"Báthoryčka\" v režii Martina Kakos.\n\nDo divadla přicházelo hostovat více výrazných slovenských i zahraničních režisérů, např. Jan Antonín Pitínský (\"Večera nad mestom\" a \"Mariša\"), Vladimír Morávek (\"Macbeth\"), Valentin Kozmenko-Delinde (\"…hráme duráka!\"), Gintaras Varnas (\"Hra snov\"), Robert Alföldi (\"Hamlet\") a jiných).\n\nSoubor stabilních hereckých osobností střední a starší generace doplnili mladí herci: Daniela Kuffelová, Lenka Barilíková, Marcel Ochránek, Marián Labuda ml., Marek Majeský, Erik Peťovský, Lucia Lapišáková, Miloslava Zelmanová a Klaudia Kolembusová.\n\nV 2002 přišli do souboru divadla Martin Fratrič, Milan Ondrík, Kristína Turjanová, Klaudia Kolembusová a Juraj Hrčka.\nV 2003: Zuzana Moravcová, Peter Kadlečík, Zuzana Kanócz a Martin Nahálka.\nV 2004: Renáta Ryníková, Ludmila Trenklerová\nV 2005: Kristína Greppelová\nV 2006: Peter Oszlík a Juraj Loj\n\nProjekty Divadla Andreje Bagara se nesetkaly pouze s diváckou oblibou ale byly oceněny (případně nominovány na ocenění) i divadelní kritikou při každoročním předávání divadelních ocenění sezóny. Zde je přehled vítězných i nominovaných umělců:\n\n\n\n\n\n\n\n\n\n\n\n\n\n\n\n\n"}
{"id": "961660", "url": "https://cs.wikipedia.org/wiki?curid=961660", "title": "Chunky, Novi &amp; Ernie", "text": "Chunky, Novi &amp; Ernie\n\nChunky, Novi & Ernie byla americká hudební skupina aktivní v sedmdesátých letech dvacátého století. Vznikla po rozpadu skupiny Rebecca and the Sunnybrook Farmers. Jejími členy byla zpěvačka a klavíristka Lauren Wood (nebo také „Chunky“ a „Ilene Rappaport“), violistka a hráčka na klávesové nástroje Novi Novog a baskytarista Ernie Eremita. Své první album nazvané \"Chunky, Novi & Ernie\" skupina vydala v roce 1973 a jeho produkce se ujali John Cale a Ted Templeman. Druhé album, které opět neslo název \"Chunky, Novi & Ernie\", vyšlo v roce 1977 a jeho producentem byl David Campbell.\n\n\n"}
{"id": "961661", "url": "https://cs.wikipedia.org/wiki?curid=961661", "title": "Chunky, Novi &amp; Ernie (album, 1977)", "text": "Chunky, Novi &amp; Ernie (album, 1977)\n\nChunky, Novi & Ernie je druhé studiové album americké hudební skupiny Chunky, Novi & Ernie, vydané v roce 1977 u vydavatelství Warner Bros. Records. Jeho producentem byl David Campbell (mimo písně „See What You Done“, kterou produkovali Ted Templeman a Lenny Waronker). V roce 2009 vyšlo album v reedici u vydavatelství Rhino Records ve spolupráci s Warner Bros.\n\nAutorkou všech skladeb je Lauren Wood.\n"}
{"id": "961663", "url": "https://cs.wikipedia.org/wiki?curid=961663", "title": "Karol Nandrásky", "text": "Karol Nandrásky\n\nKarol Nandrásky (2. prosince 1927 – 11. července 2016) byl slovenský evangelický biblický teolog a filozof, vysokoškolský pedagog, dlouholetý profesor starozákonní teologie na Evangelické bohoslovecké fakultě Univerzity Komenského v Bratislavě.\n\nSvá studia začal v letech 1948–1952 na Evangelické bohoslovecké fakultě UK v Bratislavě a na Karlově univerzitě v Praze. V roce 1958 obhájil na své alma mater doktorskou práci \"Základní principy etiky žalmů\". Na základě stipendia Německého institutu pro Palestinu byl v roce 1963 na studijním pobytu v Palestině a v letech 1969–1970 na základě stipendia Světové rady církví na studijním pobytu na univerzitě v Göttingenu. Jako pedagog napsal učební texty k biblickým knihám Amose, Ozeáše, Izaiáše a Jeremiáše. Na docenta se habilitoval roce 1959 a za profesora Staré smlouvy byl jmenován roku 1969, v této funkci působil až do roku 1997. Publikoval zejména v těchto časopisech (celým jménem nebo zkratkou N-sky): \"Církevní listy\", \"Filozofie\", \"Křesťanská revue\" a \"Theological Quarterly\". Je autorem 13. monografií. Vytvořil osobitou životní logiku a noetikou sloužící pro odůvodnění svých návrhů pro sekulární řešení základních problémů společnosti (sociálních, ekologických a jiných) podepřené Biblí. Publikoval ji v dílku \"Logika a gramatika. Na cestě k perspektivní biologické\" (1987).\n\n\n\n\n\n"}
{"id": "961664", "url": "https://cs.wikipedia.org/wiki?curid=961664", "title": "Divadlo Alexandra Duchnoviče", "text": "Divadlo Alexandra Duchnoviče\n\nDivadlo Alexandra Duchnoviče (, rusínsky \"Tеатр Александра Духновича\") se nachází v Prešově, je jediným slovenským divadlem hrajícím v rusínském jazyce.\n\nKořeny divadla sahají až do poloviny 20. století, když po 2. světové válce, v roce 1945, bylo v Prešově založeno Ukrajinské národní divadlo. Divadlo se zaměřovalo zejména na šíření divadelního umění na severovýchodě Slovenska mezi občany ukrajinské a rusínské národnosti.\n\nV roce 1990 bylo divadlo pojmenováno po Alexandru Duchnovičovi, vůdčí osobnosti národního odboje na východním Slovensku a Podkarpatsku. V současnosti má dva soubory – činohru (драматическiй колектив) a folklorní soubor PUĽS (Poddukelský umelecký ľudový súbor).\n\nDivadlo Alexandra Duchnoviče má na Slovensku ojedinělé postavení. Jeho činnost je zaměřena na rozvoj a šíření kultury Rusínů a Ukrajinců na Slovensku, proto působí zejména jako zájezdové divadlo. Každý rok Divadlo Alexandra Duchnoviče hostuje na scénách po celém Slovensku a účastní se mnoha domácích i zahraničních přehlídek.\n\nČinoherního soubor zpočátku hrával rusky, později to byla modifikována ukrajinština. Od poloviny 90. let hraje Divadlo Alexandra Duchnoviče rusínsky – jako jediné divadlo na Slovensku a na světě. V repertoáru divadla se vystřídala zvučná jména zahraničních i domácích autorů – Anton Pavlovič Čechov, Fjodor Michajlovič Dostojevskij, William Shakespeare, Eugène Ionesco, Molière, Ivan Stodola, Blaho Uhlár a jiní. Nejvýraznější osobností divadla byl od 80. let dramaturg Vasiľ Turok.\n\nDivadlo spolupracuje s mnoha mladými slovenskými režiséry, jako jsou Rastislav Ballek a Miloš Karásek, Svetozár Sprušanský.\n\n\n\n"}
{"id": "961665", "url": "https://cs.wikipedia.org/wiki?curid=961665", "title": "Pax (mytologie)", "text": "Pax (mytologie)\n\nPax je římská bohyně míru. V římské mytologii byla uznána jako bohyně během vlády císaře Augusta. Na Campus Martius jí byl zasvěcen chrám nazvaný Ara Pacis. Další její chrám byl na Forum Pacis. V umění byla zobrazována s olivovými větvemi, rohem hojnosti a žezlem. V řecké mytologii jí odpovídá Eiréné.\n\n\n"}
{"id": "961667", "url": "https://cs.wikipedia.org/wiki?curid=961667", "title": "Bábkové divadlo Žilina", "text": "Bábkové divadlo Žilina\n\nBábkové divadlo Žilina je kulturní a umělecká organizace, sídlící v Žilině.\n\nBábkové divadlo Žilina je repertoárové divadlo se stálým souborem, jehož hlavní činností je vytváření podmínek pro vznik a šíření loutkářské a alternativní divadelní tvorby pro děti a mládež.\n\n"}
{"id": "961671", "url": "https://cs.wikipedia.org/wiki?curid=961671", "title": "Divadlo Thália", "text": "Divadlo Thália\n\nDivadlo Thália je divadlo maďarské národnostní menšiny ve městě Košice. Divadlo bylo zřízeno v roce 1969. Pod názvem \"Košické divadlo Thália Színház\" funguje v zřizovatelské působnosti Košického samosprávného kraje. Je divadlem putovním, většinu svých vystoupení odehrává mimo Košice, především na jihu Slovenska a samozřejmě v Maďarsku.\n"}
{"id": "961672", "url": "https://cs.wikipedia.org/wiki?curid=961672", "title": "Juraj Daniel-Szabó", "text": "Juraj Daniel-Szabó\n\nJuraj Daniel-Szabó (4. července 1919, Vyšná Slaná - 23. listopadu 1990, Košice) byl slovenský fyzik.\n\nJuraj Daniel-Szabó se narodil ve Vyšné Slané, okr. Rožňava. Ačkoli studovat začal na Přírodovědecké fakultě Karlovy univerzity v Praze, matematiku a fyziku absolvoval na Přírodovědecké fakultě České univerzity v Bratislavě (1942). Působil jako středoškolský profesor v Dolním Kubíně (1942-1949) a ředitel Státního kurzu pro přípravu pracujících na vysoké školy (1949-1952). Později pracoval na košických vysokých školách: na Vysoké škole technické (1952-1963 a 1967-1968) i na Přírodovědecké fakultě UPJŠ (1963-1967 a 1968-1989). V roce 1956 se stal docentem a v r.. 1973 profesorem. Podílel se na založení vědecké školy magnetismu na Slovensku a na budování PF UPJŠ. Byl vedoucím Katedry fyziky na VST Košice (1956-1963), vedoucím Katedry experimentální fyziky na PF UPJŠ (1963-1967 a 1971-1982) a děkanem Přírodovědecké fakulty Univerzity Pavla Jozefa Šafárika v Košicích. Zemřel 23. listopadu 1990 v Košicích.\n\nZabýval se hlavně magnetickými vlastnostmi látek. Zaměřoval se na studium premagnetizačných procesů v kovových feromagnetik. Věnoval se i didaktice fyziky. Napsal 51 vědeckých prací a 8 knih, mimo jiné byl spoluautorem učebnice \"Fyzika v příkladech\" a \"Základy fyziky\". Mnoho úsilí věnoval práci v Jednotě. Byl členem prvního ÚV Fyzikální olympiády a v šedesátých letech po dvě funkční období předsedou KV FO Východoslovenského kraje. V sedmdesátých letech zastával funkci předsedy revizní komise JČMF.\n\n"}
{"id": "961673", "url": "https://cs.wikipedia.org/wiki?curid=961673", "title": "Barbora Bobuľová", "text": "Barbora Bobuľová\n\nBarbora Bobuľová (* 29. duben 1974, Martin) je slovenská filmová herečka, žijící v Itálii. V České republice je známa především rolí princezny Pavlínky v pohádce Nesmrtelná teta z roku 1993.\n\nNarodila se v Martině. Je absolventkou Vysoké školy múzických umění v Bratislavě. V roce 1986 debutovala na televizní obrazovce ve filmové inscenaci \"Lov na otce\" režiséra Romana Poláka. O dva roky později se představila ve filmu \"Vlakári\", který režíroval Juraj Lihosit. V roce 1993 účinkovala v psychologickém dramatu \"Tanec lásky a smrti\" v režii Martina Kákoše. V následujícím roce hrála v televizní adaptaci povídky \"Černý mnich\" spisovatele Antona Pavloviče Čechova.\n\nV roce 1995 se přestěhovala do Itálie. O rok později se objevila v prvním italském filmu \" Infiltrato\", který režíroval Claudio Sestieri. V roce 1997 účinkovala v italské filmové dramatu \"Il principe di Homburg\". Film byl uveden v soutěžní sekci filmového festivalu v Cannes. V roce 2001 hrála ve filmu \"Láska a válka\" na motivy knižní předlohy britského spisovatele Erica Newbyho.\n\nV roce 2005 se představila v hlavní roli filmu \"Cuore sacro\", za kterou dostala cenu David di Donatello a ocenění Nastro d'Argento od Národního svazu italských filmových novinářů. Následovala drama \"Anche libero va bene\". V roce 2008 se objevila v životopisném filmu \"Coco Chanel\". O dva roky později účinkovala v komedii \"La bellezza del somaro\". V roce 2011 si zahrála ve dvou částech dramatu \"Come un delfino\".\n\n"}
{"id": "961675", "url": "https://cs.wikipedia.org/wiki?curid=961675", "title": "Skeleton na Zimních olympijských hrách 2014", "text": "Skeleton na Zimních olympijských hrách 2014\n\nZávody na skeletonu na Zimních olympijských hrách 2014 probíhaly od 13. do 15. února 2014 na dráze sáňkářského centra Sanki nedaleko Krasné Poljany. Na programu byly dva finálové závody, a to individuální jízdy mužů a žen.\n\nProgram podle oficiálních stránek.\n\nNa Zimních olympijských hrách 2014 byla stanovena kvóta 50 startujících závodníků, a to nejvýše 30 mužů a 20 žen. Každý národní olympijský výbor mohlo reprezentovat maximálně šest závodníků. Kvóty jednotlivým zemím byly přidělovány podle umístění ve světovém žebříčku v období od 1. října 2013 do 19. ledna 2014.\n"}
{"id": "961676", "url": "https://cs.wikipedia.org/wiki?curid=961676", "title": "Hričovec", "text": "Hričovec\n\nHričovec (1059 m n. m.) je hora ve slovenské části Javorníků. Nachází se v hlavním hřebeni nedaleko českých hranic. Na jihozápadě sousedí s bezejmennou kótou 1031 m, od které je oddělena Sedlem pod Hričovcom (960 m). Hlavní hřeben na této straně dále pokračuje přes sedlo Butorky (982 m) a Sedlo pod Veľkým Javorníkom (1050 m) k Veľkému Javorníku (1071 m). Na jihovýchodě je hora od sousedního vrcholu Čemerka (1052 m) oddělena bezejmenným sedlem. Z Hričovce vybíhá na sever boční hřeben k vrcholu Lemešná (950 m), který je oddělen sedlem Pindula (800 m, též Sedlo pod Lemešnou). Další výběžek směřuje k severovýchodu, avšak brzy končí vrcholem Solisko (1012 m). Severní a východní svahy spadají do údolí Kysuce, která přímo na úbočí hory pramení. Západní svahy spadají do údolí potoka Lemešná a jižní do horních partií Štiavnické doliny. Severovýchodní část vrchu je chráněna v rámci Přírodní rezervace Hričovec (21,1 ha, vyhl. 1988). Celá hora je pokryta vzrostlým lesem a neposkytuje žádné výhledy.\n\nHričovec je přírodní rezervace v oblasti Kysuce. Nachází se v katastrálním území obce Makov v okrese Čadca v Žilinském kraji. Území bylo vyhlášeno či novelizováno v roce 1988 na rozloze 21,1200 ha. Ochranné pásmo nebylo stanoveno.\n\n\n\n"}
{"id": "961678", "url": "https://cs.wikipedia.org/wiki?curid=961678", "title": "Budova Slovenské televize", "text": "Budova Slovenské televize\n\nBudova Slovenské televize je výšková budova v Bratislavě v katastrálním území městské části Karlova Ves, v její části Mlynská dolina. Byla dostavěna v roce 1975, má 28 pater a výšku 108 metrů. Dlouho to byla nejvyšší budova v Československu.\n\nV roce 1961 byl výhercem architektonické soutěže o nový komplex Slovenské televize, která do té doby sídlil na několika místech v Bratislavě, architekt Jozef Struhař. Tímto se stal architektem celého komplexu Slovenské televize. V roce 1965, 5. dubna se začala výstavba areálu Slovenské televize v Mlynské dolině. I. etapa byla dokončena 25. listopadu 1970, II. etapa s výškovou budovou byla dostavěna 11. prosince 1975, u příležitosti 30. výročí Slovenského národního povstání. III. etapa byla dokončena v roce 1981.\n\nV současnosti se nevyužívá všech 28 pater, protože ve Slovenské televizi již nepracuje tolik pracovníků, aby to bylo nutné. Na nejvyšším, 28. patře, se nachází restaurace, která je stejně, jako poslední patra, opuštěná a zanedbaná.\n\nV poslední době se plánuje výstavba nového mediálního komplexu pro Rozhlas a televizi Slovenska, jednou z možností je výstavba nové výškové budovy. Zatím není rozhodnuto, k čemu bude sloužit současná budova STV.\n\n"}
{"id": "961679", "url": "https://cs.wikipedia.org/wiki?curid=961679", "title": "Miroslav Brozman", "text": "Miroslav Brozman\n\nMiroslav Brozman (16. říjen 1920 Brezno – 22. duben 1993 Bratislava) byl lékař-patolog a vysokoškolský pedagog.\n\nJeho otcem je Samuel Brozman, matkou Irena Brozmanová, rozená Brečková.\n\nNavštěvoval lidovou školu v Brezně (1927–1932), studoval na gymnáziu v Banské Bystrici (1932–1937), na Lékařské fak. UK v Bratislavě (1940–1947), v roce 1947 MUDr., 1959 doc., 1963 DrSc., 1966 univ. prof. Absolvoval studijní cesty a pobyty v Itálii, v bývalé NDR a NSR. Zprvu odborný asistent, doc., od 1966 prof. a vedoucí Katedry patologické anatomie Lékařské fakulty UK, současně přednosta Ústavu patologické anatomie, od 1988 vedoucí Laboratoře pro výzkum histochémie a ultraštruktúrnej patologie Výzkumného ústavu lékařské bioniky v Bratislavě. Zakladatel a přední představitel imunopatológie na Slovensku, který ovlivnil vývoj čs. patologie a dosáhl uznání i v zahraničí. \n\nZaměřoval se zejména na problematiku embolie plodovou vodou, hemokoagulace a na otázky imunologie. Lokalizoval pomocí imunochemie. metod hormony v lidské edenohypofýze, zabýval se patologií hepatocyty, sleziny, novými imunopatologických metodami a další. V Ústavu patolog. anatomie se zaměřoval na imunologické bazální membrány, analýzy chorobných proc. plic, gastrointestinálního traktu, ledvin, placenty a jiné. Vedle vědecké práci se věnoval i pedagogické činnosti. Autor a spoluautor publikací, vysokoškolských učebnic a skript, četných studií, které uveřejňoval v domácích i zahraničních časopisech a sbornících. V roce 1944 byl účastníkem SNP. Člen a funkcionář několika spolků a společností...\n\naj.\n\n\n"}
{"id": "961680", "url": "https://cs.wikipedia.org/wiki?curid=961680", "title": "Šiprúň", "text": "Šiprúň\n\nŠiprúň (1461 m n. m.) je dvouvrcholová hora ve Velké Fatře na Slovensku. Nižší západní vrchol (1443 m) se nachází v Liptovské větvi hlavního hřebene, která se v těchto místech dělí na další dvě ramena (oddělena dolinou Čutkovo). Vyšší vrchol (1461 m) leží ve východní rozsoše nižšího vrcholu, od něhož je oddělen Vyšným Šiprúnskym sedlem (1385 m). Rozsocha dále pokračuje k vrcholu Pulčíkovo (1238 m), za nímž klesá do údolí Revúce. Vyšší vrchol poskytuje dobré výhledy.\n\n\n\n"}
{"id": "961681", "url": "https://cs.wikipedia.org/wiki?curid=961681", "title": "Boby na Zimních olympijských hrách 2014", "text": "Boby na Zimních olympijských hrách 2014\n\nZávody v bobech na Zimních olympijských hrách 2014 probíhaly od 16. do 23. února 2014 na dráze sáňkářského centra Sanki nedaleko Krasné Poljany. Na programu byly tři finálové závody, a to dvojbob mužů a žen a čtyřbob mužů.\n\nProgram podle oficiálních stránek.\n\nNa Zimních olympijských hrách 2014 byla stanovena kvóta 170 startujících závodníků, a to nejvýše 130 mužů a 40 žen. Kvóty jednotlivým zemím byly přidělovány podle umístění ve světovém žebříčku v období od 1. října 2013 do 20. ledna 2014.\n"}
{"id": "961682", "url": "https://cs.wikipedia.org/wiki?curid=961682", "title": "Střední průmyslová škola, Ústí nad Labem, Resslova 5", "text": "Střední průmyslová škola, Ústí nad Labem, Resslova 5\n\nStřední průmyslová škola, Ústí nad Labem, Resslova 5, příspěvková organizace je škola s výukou maturitních a učebních oborů v oblasti elektrotechniky, strojírenství, dopravních prostředků, informatiky, logistiky a poštovní přepravy. Škola má v současnosti dvě střediska, která vznikla sloučením dvou samostatných škol.\n\nŠkola dále vyučuje dva dobíhající obory: 23-41-M/01 - Strojírenství, zaměření Počítačová podpora konstruování a výroby a 26-41-M/01 - Elektrotechnika, zaměření Informatika a aplikovaná elektrotechnika.\n\n\n\nŠkola vznikla 1. září 2012 sloučením Střední školy elektrotechniky a spojů, Ústí nad Labem-Stříbrníky se Střední průmyslovou školou strojní a elektrotechnickou, Ústí nad Labem, Resslova 5, nástupnickou organizací se stala Střední průmyslová škola, Ústí nad Labem, Resslova 5, příspěvková organizace. Ředitelem byl zvolen Mgr. Bc. Jaroslav Mareš.\n"}
{"id": "961683", "url": "https://cs.wikipedia.org/wiki?curid=961683", "title": "Vánoční bazar v Mokré Čtvrti", "text": "Vánoční bazar v Mokré Čtvrti\n\nVánoční bazar v Mokré Čtvrti je charitativní projekt na podporu nadačních fondů, organizací a jejich aktivit, finančními prostředky získanými prodejem věcí formou bazaru. Hlavní představitelé tohoto projektu jsou Anna Geislerová, Tatiana Vilhelmová a Peter Serge Butko, kteří charitativní bazar každoročně pořádají v prostorách Divadelní fakulty AMU v Praze. Na realizaci cílů tohoto projektu se podílí cca padesátičlenný tým, který pracuje bez nároku na honorář. \nProjekt vznikl v roce 2002 a za dobu své existence již získal přes 8 miliónů korun. Zejména v posledních letech zakončuje Vánoční bazar v Mokré Čtvrti koncertní večírek s názvem Snesitelná lehkost pití, na němž vystupuje řada umělců, kteří se na přípravě projektu nejen umělecky podílejí. \n\n"}
{"id": "961686", "url": "https://cs.wikipedia.org/wiki?curid=961686", "title": "Tanečnica (Velká Fatra)", "text": "Tanečnica (Velká Fatra)\n\nTanečnica (1462 m n. m.) je hora ve Velké Fatře na Slovensku. Nachází se v Liptovské větvi hlavního hřebene mezi Rakytovem (1567 m) na jihu a Skalnou Alpou (1463 m) na severu. Západním směrem vybíhá z hory krátká rozsocha klesající do doliny Rakytov. Na druhé straně se nachází podstatně delší rozsocha sevřená mezi Teplou dolinu a dolinu Skalné a klesající přes vrchol Skalné (1145 m) do údolí Revúce. Západní a severní část hory je chráněna v rámci Národní přírodní rezervace Skalná Alpa.\n\nVrchol je turisticky nepřístupný. Nejblíže prochází zelená značka v úseku mezi Severným Rakytovským sedlem a rozcestím \"Močidla\".\n\n\n"}
{"id": "961687", "url": "https://cs.wikipedia.org/wiki?curid=961687", "title": "Sliepkovce", "text": "Sliepkovce\n\nSliepkovce jsou obec ležící v okrese Michalovce.\n\nSliepkovce leží uprostřed Zemplína, na Východoslovenské nížině, na toku Laborce, 11 km jihovýchodně od Michalovců, v nadmořské výšce od 99 do 107m n. m. Obec leží na 48° 35' severní šířky a 22° 07' východní délky.\n\nPodle územněsprávního členění patří obec do okresu Michalovce a Košického kraje. Podle náboženského členění patří do římskokatolické farnosti Budkovce. Do roku 2000 patřily Sliepkovce do řeckokatolické farnosti Dúbravka, ale od roku 2000 patří do farnosti Lastomír.\n\nObcí protéká řeka Laborec, obklopená valy vybudovanými v 40. letech 20. století, při regulaci toku. Nedaleko protéká potok Duša. Tyto vodní toky v minulosti působily záplavy, především zjara a na podzim.\n\nPrvní písemná zmínka o vesnici Sliepkovce je v listině z roku 1314 o dělbě majetků šlechticů z Budkoviec, kterým patřily i Sliepkovce. Obec původně vznikla jako osada královských strážců hranic. V 14. století měla obec úřední název Zelepke. Byl to maďarizovaný název staršího slovenského názvu Šelepka, později se z něj vyvinul název Slepkovce. V roce 1600 mělo sídliště sedm poddanských domů. Katastr obce byl v 18. století pod záštitou a finanční podporou hraběte Dionizy Andrášiho přemístěn na nynější území z místa, které leží západně k obci Budkovce. Důvodem byly časté povodně. Od té doby, až do roku 1945 byla obec vedena pod názvem Dionízovo - Dénes.\n\nSliepkovce mají 738 obyvatel, kteří obývají 200 domů. Většina obyvatelstva je římskokatolického vyznání. Řeckokatolíků není více než 100. Jen několik lidí se hlásí k jinému resp. žádnému vyznání.\n\nObčané musí za prací cestovat, protože pracovních příležitostí v blízkém okolí je velmi málo. Agrospol Sliepkovce zaměstnává jen několik desítek dělníků. Zbývající pracují buď v Michalovcích, případně v Strážské nebo v některém z jiných míst v nedalekém okolí. Pracovní příležitosti v zahraničí (zejména Německo) využívá asi desítka obyvatel.\n\nNezaměstnanost v obci je přibližně stejná jako celoslovenský průměr. Část nezaměstnaných zaměstnává obecní úřad na veřejně - prospěšných pracích, nebo v čistírně odpadních vod.\n\nV roce 1946 byl v obci založen neregistrovaný sportovní klub. V roce 1953 vznikl první registrovaný fotbalový klub Tělovýchovná jednota Sliepkovce. V roce 2009 sportovní klub zanikl.\n\nVětší část půdy, obklopující obec, je využívána jako orná půda. Obyvatelé Sliepkoviec se věnují zemědělství, chovu hospodářských zvířat, zejména drůbeže, prasat, příp. skotu, ale jen pro vlastní spotřebu. Půda v soukromém vlastnictví je používána většinou na pěstování zemědělských plodin. V nejvyšší míře se pěstují brambory. Dále je to pšenice, kukuřice. Pro vlastní spotřebu občané pěstují různé druhy zeleniny, luštěnin a jiných druhů využitelných plodin.\n\nAgrospol Sliepkovce (bývalé Jednotné zemědělské družstvo) pěstuje na svých polích převážně pšenici (případně jinou obilovinu), řepku olejnou, slunečnici nebo kukuřici. Hlavně chov skotu patří k odvětvím, které jsou v Agrospolu preferované.\n\nV okolí se nachází les, který poskytuje myslivcům pestrost lesní zvěře. O výsadbu mladých stromů a udržování lesa se stará tzv.. Lesní školka.\n\nSpojení s okresním městem poskytuje autobusová doprava. Dopravu zajišťuje Slovenská autobusová doprava Michalovce. Autobusy jezdí přibližně každé dvě hodiny v obou směrech (Michalovce - Lastomír - Sliepkovce - Budkovce), po komunikaci III. třídy.\n\n\nVyučování základních znalostí poskytuje Základní škola v Budkovcích, případně výjimečně jedna z michalovských základních škol. Závisí to na uvážení rodiče. V Sliepkovcích vyučování v posledních letech neprobíhá. Pro děti v předškolním věku zde funguje mateřská škola.\n\n"}
{"id": "961689", "url": "https://cs.wikipedia.org/wiki?curid=961689", "title": "Anemone trifolia", "text": "Anemone trifolia\n\nSasanka trojlistá (\"Anemone trifolia\") je druh rostliny z čeledi pryskyřníkovité (\"Ranunculaceae\").\n\nJedná se o vytrvalou rostlinu dorůstající nejčastěji výšky 10–30 cm s podzemním bělavým oddenkem. Lodyha je přímá, na vrcholu zpravidla jen s jedním květem. Přízemní listy jsou dlouze řapíkaté, trojčetné, lístky jsou pravidelně zubaté, nedělené. Lodyžní listy (nebo listeny, záleží na interpretaci) jsou v trojčetném přeslenu, trojčetné, lístky jsou také nedělené a pravidelně zubaté. Květy jsou bílé, asi 25 mm v průměru. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) jsou bílé. Kvete v květnu až v červnu. Tyčinek je mnoho, prašníky jsou bílé až namodralé barvy. Gyneceum je apokarpní, pestíků je mnoho. Plodem je nažka, která je na vrcholu zakončená krátkým zakřiveným zobánkem. Nažky jsou uspořádány do souplodí.\n\n\"Anemone trifolia\" je evropský druh, roste v horách severního Španělska, v Pyrenejích, Alpách, Apeninách, na východ sahá až do západního Maďarska a do Chorvatska. V České republice ani na Slovensku neroste, v minulosti byla jen mylně udávána. Nejblíže k ČR roste v rakouských Alpách.\n\n"}
{"id": "961691", "url": "https://cs.wikipedia.org/wiki?curid=961691", "title": "Hroch (film)", "text": "Hroch (film)\n\nHroch je český film režiséra Karla Steklého z roku 1973. Jedná se o prorežimně orientovanou satiru na události pražského jara s prvky absurdního humoru.\nHlavní roli hrocha zde „hrála“ atrapa, vytvořená podle hrošice Zuzanky z pražské ZOO, pouze v několika záběrech si zahrála i živá Zuzanka.\nVe filmu bylo zesměšněno několik významných osobností pražského jara, především Eduard Goldstücker, Alexander Dubček (podle jiných názorů Josef Smrkovský), Pavel Kohout nebo Marta Kubišová.\nZ hlediska scénáře, režie, hereckých výkonů i politického vyznění se jedná o jeden z nejhorších filmů v dějinách české kinematografie. Na nevalné hodnotě tohoto filmu se shodla filmová kritika i diváci, nelíbil se ani oficiálním místům a byl po krátké době stažen z kin.\n\n"}
{"id": "961692", "url": "https://cs.wikipedia.org/wiki?curid=961692", "title": "Hlboké", "text": "Hlboké\n\nHluboké ( ) je obec na Slovensku v okrese Senica v Trnavském kraji. Žije zde obyvatel. První písemná zmínka o obci je z roku 1262.\n\nObec leží v nadmořské výšce 256 metrů a má rozlohu 2 013 hektarů.\n\nV obci působil jako evangelický farář Jozef Miloslav Hurban (nachází se zde jeho pomník). Na jeho setkání s Michalem Miloslavem Hodžou a Ludvíkem Štúrem zde v roce 1843 došlo k uzákonění spisovné slovenštiny. V roce 1847 se zde narodil jeho syn Svetozár Hurban-Vajanský, spisovatel, publicista, literární kritik a politik.\n\n"}
{"id": "961693", "url": "https://cs.wikipedia.org/wiki?curid=961693", "title": "Chunky, Novi &amp; Ernie (album, 1973)", "text": "Chunky, Novi &amp; Ernie (album, 1973)\n\nChunky, Novi & Ernie je první studiové album americké hudební skupiny Chunky, Novi & Ernie, vydané v roce 1974 u vydavatelství Reprise Records. Album produkoval John Cale spolu s Tedem Templemanem. V písni „Rosalie“ mluví šeptem Frank Zappa, avšak na obalu uveden nebyl. Autorem obalu alba je Zappův spolupracovník Cal Schenkel. Píseň „Italian Sea“ v roce 2012 vyšla na Caleově kompilaci \"\". Píseň „Underground“ později nahrála skupina Montrose a vydala ji na svém druhém albu \"Paper Money\" (jeho producentem byl rovněž Templeman).\n\n"}
{"id": "961696", "url": "https://cs.wikipedia.org/wiki?curid=961696", "title": "Linda Thompson", "text": "Linda Thompson\n\nJméno a příjmení Linda Thompson nosí více různých osob:\n\n"}
{"id": "961697", "url": "https://cs.wikipedia.org/wiki?curid=961697", "title": "Juniorská kariéra Rogera Federera", "text": "Juniorská kariéra Rogera Federera\n\nJuniorská kariéra Rogera Federera představovala pro švýcarského tenistu tříleté působení na juniorském okruhu organizovaném Mezinárodní tenisovou federací. Mezi roky 1996, 1997 a 1998 na něm v hlavních soutěžích odehrál devadesát jedna utkání ve dvouhře a padesát devět ve čtyřhře, když vyhrál pět singlových a dva deblové tituly.\n\nNejlepšího grandslamového výsledku během juniorské dráhy dosáhl ve Wimbledonu 1998, kde získal „double“ – dva tituly. Ve finále dvouhry porazil gruzínského hráče Irakliho Labadzeho 6–4, 6–4 a v deblovém finále přehrál po boku Belgičana Oliviera Rochuse francouzsko-izraelský pár Michaël Llodra a Andy Ram stejným poměrem 6–4, 6–4. O titul si zahrál také na US Open 1998, kde podlehl argentinskému hráči Davidu Nalbandianovi ve dvou setech 3–6 a 5–7. K pěti turnajovým vítězstvím z juniorské dvouhry patří také trofej na floridském Orange Bowlu 1998.\n\nNa juniorském žebříčku ITF byl ve dvouhře nejvýše klasifikován v prosinci 1998 na 1. místě a ve čtyřhře pak v témže měsíci na 7. místě. Mezinárodní tenisová federace jej v roce 1998 vyhlásila juniorským mistrem světa ve dvouhře.\nV roce 1985, ve věku Federerových čtyř let, vyhrál první wimbledonskou trofej jeho dětský idol Boris Becker. Od té doby vydržel hodiny sledovat „\"tenisové zápasy v televizi až do konce\"“. Když později vzpomínal na dětství, prohlásil: „\"Tenis se mi líbil ze všech sportů nejvíc. Bylo to vždy vzrušující, když vítězství nebo prohra byly pokaždé v mých rukách.\"“ Školní docházku započal v šesti letech a krátce poté se stal nejlepším tenistou ve své věkové kategorii. Třikrát týdně trénoval buď přímo v Basileji, nebo v jejím okolí. V tomto raném období se spřátelil s dalším budoucím profesionálním tenistou Marcem Chiudinellim, o měsíc mladším talentovaným chlapcem. Oba spolu často hrávali squash, stolní tenis a fotbal. Ve věku jejich osmi let vznikla tenisová skupina mladých talentů v rámci domovského regionu, jejíž součástí se oba stali, když každý pocházel z jiného tenisového klubu.\n\nOba mladí tenisté se poprvé oficiálně střetli v osmi letech na turnaji nazvaném „The Bambino Cup“, konaném v severošvýcarském městě Arlesheim. „\"Tehdy jsme hráli jen jeden prodloužený set do devíti gamů\",\" vzpomínal později Chiudinelli. „\"Věci se pro mě nevyvíjely dobře. Prohrával jsem 2–5 a začal brečet. Hodně jsme tehdy plakali, dokonce při utkáních. Během výměny stran ke mně Roger přišel a snažil se mě uklidnit. Řekl, že vše bude v pořádku, a skutečně, věci se začaly odvíjet správným směrem. Dostal jsem se do vedení 7–6 a vnímal, že jsem na vítězné vlně. Poté se rozplakal Roger a já k němu přiběhl se stejnými slovy útěchy, které poskytl předtím on mně. Byl to jediný okamžik, kdy jsem ho mohl porazit\".“\n\nOd deseti let zahájil Federer pravidelné týdenní tréninky v Old Boys Tennis Clubu se soukromým koučem Adolfem Kacovskym, který sdělil: „\"Okamžitě jsem poznal, že tenhle kluk je přirozený talent. Narodil se s raketou v ruce.\"“ Nejdříve se jednalo pouze o společné tréninky pro celou skupinu, ačkoli jak Kacovsky uvedl: „\"Oddíl i já jsme si rychle uvědomili jeho obrovský talent. Začali jsme mu dávat soukromé hodiny zčásti hrazené klubem. Roger byl velmi učenlivý. Když jste mu chtěli něco nového předvést, byl schopen to zahrát po třech nebo čtyřech opakováních, zatímco ostatní žáci ze skupiny potřebovali na zvládnutí týden.\"“\n\n„Hvězdný žák“ v podobě švýcarského chlapce se vždy toužil stát nejlepším na světě. „\"Lidé se mu proto smáli, včetně mě\"“, dodal Kacovsky. „\"Myslel jsem, že to jednou možná dotáhne na nejlepšího tenistu Švýcarska nebo Evropy, ale nestane se nejlepším na světě. Měl to však hluboko v hlavě a pracoval na tom\".“\n\nDo dvanácti let hrál také fotbal. Tehdy došel k rozhodnutí plně se věnovat pouze tenisu. V roce 1993 vyhrál mistrovství Švýcarska mladšího žactva (do 12 let). Na konci roku 1994 rodiče souhlasili se zařazením syna do programu Švýcarského národního tenisového centra v Écublens. V březnu 1995 podstoupil přijímací řízení a v srpnu téhož roku se přestěhoval do Écublens, ležícího na břehu Ženevského jezera, kde bydlel v domě rodiny Christinetsových. První výrazný výsledek na mezinárodním poli uhrál v prosinci 1995, když se probojoval do čtvrtfinále Orange Bowlu ve floridském Key Biscayne.\n\nNa juniorský okruh ITF vstoupil v červenci 1996, když se jeho debutem stal Swiss Junior Tournament hraný od 15. července na davoských antukových dvorcích. V prvním kole deklasoval Rakušana Lukase Rhomberga, když mu dovolil uhrát jediný game. Ve třetí fázi však nestačil na australského juniora Nathana Healeyho po vyrovnaném průběhu 7–6, 4–6, 4–6. V první polovině září se zúčastnil švýcarského finále série NEC World Youth Cup, kde porazil tři soupeře – včetně budoucí světové jedničky Lleytona Hewitta, a utržil jednu porážku. \n\nV prosinci vycestoval na první zahraniční turnaj, když startoval na jubilejním 40. ročníku Sunshine Cupu na antukových dvorcích místního klubu ve floridském Delray Beach. V základní skupině dvakrát zvítězil a dvakrát odešel poražen, a to také od Čecha Petra Kralerta po divokém průběhu 6–1, 0–6 a 1–6. Ve druhé polovině prosince se zúčastnil 19. ročníku Casablanca Cupu, probíhajícího na tvrdém povrchu v mexické Tlanepantle. Jednalo se o jeho první událost z první kategorie. Do hlavní soutěže se probojoval po třech vyhraných kvalifikačních kolech. V úvodním utkání hlavního turnaje mu v průběhu druhé sady za Švýcarova vedení skrečoval Rakušan Mathias Schwarzler a ve druhém kole těsně podlehl německému junioru Sebastienu Aickelemu, až v rozhodující sadě poměrem 5–7.\n\nPoslední událost roku, 33. ročník Coffee Bowlu, rozehrál na tvrdém povrchu 30. prosince v kostarické metropoli San José. Na dalším z turnajů první kategorie se musel probít kvalifikací, aby v úvodním zápasu hlavní soutěže dovolil Argentinci Federicu Cardinalimu uhrát jen dva gamy. Ve druhém kole mu však stopku vystavil Američan Diego Ayala po dvousetovém průběhu.\n\nBěhem celé sezóny mu nejen ve sportovním rozvoji pomáhal v écublenském středisku o tři roky starší tenista Yves Allegro. Federer získal titul švýcarského mistra v kategorii 16letých na zimním i letním šampionátu. S oddílem Old Boys Tennis Club se stal seniorským mistrem Švýcarska ve smíšených družstvech a v národním žebříčku mužů byl pro dvouhru klasifikován na 86. místě.\n\nPrvní kompletní sezónu juniorské kariéry zahájil druhý lednový týden ve venezuelské metropoli Caracasu na 21. ročníku International Junior Championships of Venezuela. Ve dvouhře došel do druhého kola po výhře nad makedonským hráčem Goranem Sterijovskim. V něm byl nad jeho síly po výsledku 2–6 a 4–6 francouzský junior Jérôme Haehnel. S dalším starším Francouzem Jeromem Ferrarim nastoupil do čtyřhry, v níž skončili po třech výhrách na raketách venezuelsko-peruánského páru de Armas a Horna.\n\nZ tvrdého povrchu v Latinské Americe se vrátil do kontinentální Evropy, kde na konci března otevřel antukovou část roku v italské Florencii. 22. ročník městského mezinárodního mistrovství však pro něj rychle skončil porážkou od Itala Davida Bramantiho po setech 4–6, 6–3 a 6–7. V deblové části došel společně s krajanem Svenem Swinnenem do semifinále. Druhý květnový týden se objevil na mezinárodním turnaji v toskánském hlavním městě Pratu. Na události druhé kategorie postupně vyhrál šest utkání bez ztráty setu a připsal si první titul kariéry. Ve druhém kole zdolal Chorvata Lovra Zovka a v semifinále i finále si poradil s jeho krajany Ivanem Berosem a Lukou Kutanjacem. Do čtyřhry nastoupil po boku Japonce Džuna Kata. V boji o titul hladce podlehli francouzské dvojici Haehnel a Jeanpierre. V druhé polovině května uzavřel Apeninskou šňůru juniorským mistrovstvím Itálie na antukových dvorcích v Milánu. Po postupu z kvalifikace si připsal tři vítězná utkání hlavního turnaje. Po výhře nad budoucím olympijským vítězem Nicolásem Massúem skončil ve čtvrtfinále na raketě Peruánce Rodolfa Rakea 1–6 a 4–6.\n\nNa mezinárodní juniorské scéně se poté objevil až uprostřed července během juniorského Mistrovství Evropy družstev ve francouzském Royan, kde v jediném odehraném zápasu podlehl Francouzi Arnaudu Di Pasqualemu po dvousetovém průběhu. Do konce sezóny pak odehrál jen 11. ročník Mezinárodního juniorského mistrovství Eddieho Herra, konaný v prosincovém termínu na antukových kurtech Akademie Nicka Bollettieriho v Bradentonu. Po volném losu nenašel recept na argentinského hráče Edgarda Massua, který jej vyřadil ve druhém kole 3–6 a 4–6.\n\nStejně jako v předchozím roce vyhrál mistrovství Švýcarska, nyní již v kategorii 18letých, na zimním i letním šampionátu. Poté, co v červnu ukončil devítiletou školní povinnou docházku, rozhodl se plně věnovat tenisu. Rodiče na to reagovali se smíšenými pocity. Poté, co se národní tenisové centrum přemístilo z Écublens do Bielu, pronajali si s Allegrem dvoupokojový byt.\n\nSezóna, v níž Federer dosáhl sedmnácti let věku, se stala vyvrcholením jeho juniorské kariéry. Odehrál v ní nejvíce turnajů, získal dva grandslamové tituly z Wimbledonu a další tři trofeje ve dvouhře. Na konci roku byl klasifikován na 1. místě dvouhry mezinárodního žebříčku ITF. Přestože mohl celý následující rok 1999, kdy dosáhl osmnácti let, startovat stále mezi juniory, pohyboval se již pouze na mužském profesionálním okruhu. Profesionálem se stal v červenci 1998, kdy odehrál první mužský turnaj ATP – Swiss Open ve švýcarském Gstaadu, přesto většinu sezóny strávil na juniorském okruhu ITF.\n\nJako šestnáctiletý do nové sezóny vstoupil druhý lednový týden turnajem druhé kategorie Victorian Junior Championships v Traralgonu, městě australského svazového státu Victoria. Na cestě do finále mu jediný set ve čtvrtfinále odebral Belgičan Olivier Rochus. Mezi poslední čtveřicí juniorů si poradil s dánským hráčem Kristianem Plessem a v boji o titul porazil Francouze Juliena Jeanpierra 6–4, 6–4. Získal tak druhý juniorský titul začínající kariéry. Ve druhé polovině ledna zavítal na poslední grandslamovou přípravu Australian Hardcourt Junior Championships probíhající ve victorijském oddílu Nottinghill Pinewood. Na úvod svedl třísetové klání s Australanem Dinem Dattolim, aby poté prošel až do semifinále. V něm mu čerstvou porážku oplatil Jeanpierre, na jehož raketě skončil poměrem 1–6 a 4–6.\n\nPremiérový Grand Slam kariéry odehrál na Australian Open v Melbourne Parku. V úvodním utkání zdolal Jihoafričana Nicholase McDonalda ve dvou setech. Poté si poradil s italským hráčem Filippem Volandrim a ve třetí fázi turnaje přehrál opět Dattoliho. Mezi poslední osmičkou juniorů potřetí za jediný měsíc zdolal Rochuse. V semifinále mu stopku vystavil Švéd Andreas Vinciguerra po vyrovnaném průběhu 6–4, 5–7 a 5–7. Spolu s německým juniorem hristian-Michaelem Strakou se probojovali také do semifinále čtyřhry, kde je vyřadila francouzská dvojice Haehnel a Jeanpierre.\n\nV první polovině dubna přijel na 23. mezinárodní tenisový turnaj juniorů Florencie. Na antukové události druhé kategorie nenašel přemožitele a podruhé v roce zvítězil v singlové soutěži. Nejvyrovnanější průběh měl zápas druhého kola, kde svedl těsný souboj s Němcem Dominikem Meffertem. Nakonec ho porazil až v tiebreaku rozhodující sady 6–4, 6–7 a 7–6. Ve finále zdolal italského juniora Filippa Volandriho 7–6 a 6–3, který mu porážku vrátil v bitvě o titul čtyřhry, když po boku krajana Vica vyhráli nad Federerem s Katem ve dvou setech. V květnu následoval národní šampionát Italian Junior Open, milánský turnaj stupně A, který jej nezastihl v dobré formě. Vyřazen byl ve druhé fázi s Francouzem Jeromem Haehnelem. Na další antukové události, 34. ročníku Astrid Bowlu v belgickém Charleroi, skrečoval čtvrtfinálový duel Dánu Bobovi Borellovi po ztrátě první sady.\n\nVrchol antukové části roku, pařížský grandslam French Open, znamenal pro Švýcara rychlý konec. V úvodním utkání podlehl českému hráči Jaroslavu Levinskému po dramatu, jehož rozuzlení přinesl až závěr třetí sady. Těsná prohra 4–6, 7–5 a 7–9 znamenala třítýdenní odpočinek před turnaji na trávě.\n\nDo čtyřhry nastoupil s belgickým tenistou Olivierem Rochusem. Neúspěšný grandslam ukončil prohrou v prvním zápasu se španělskou dvojicí Juan Carlos Ferrero a Feliciano López po hladkém průběhu 1–6 a 3–6.\n\nPřípravou na třetí grandslam sezóny se stal travnatý LTA International Junior Championships z první kategorie, hraný v londýnském Roehamptonu. Na cestě do semifinále ztratil jediný set, když v úvodním kole porazil Čecha Jakuba Haška 4–6, 7–6 a 6–3. Po dvousetových výhrách nad Britem Childsem, Argentincem Edgardem Massou a rakouským juniorem Müllnerem, skončil mezi poslední čtyřkou na raketě Američana Taylora Denta 6–7, 6–4, 3–6. Titul si přesto z turnaje odvezl triumfem ve čtyřhře. Do ní nastoupil s Olivierem Rochusem. Ve třísetovém finále zdolali francouzsko-izraelský pár Michaël Llodra a Andy Ram.\n\nPoslední červnový týden rozehrál výsledkově nejlepší juniorský turnaj své kariéry – nejprestižnější událost tenisového roku, Wimbledon. Po výhrách nad rakouským hráčem Philipem Langerem, Slovincem Andrejem Kračmanem a Francouzem Jeromem Haehnelem, jej ve čtvrtfinále vyzval britský tenista David Sherwood. Po vyrovnaném prvním setu, jenž ve svůj prospěch basilejský rodák rozhodl až v tiebreaku, opanoval Federer dvorec a poměrem 6–2 postoupil do svého druhého grandslamového semifinále. V něm zažil podobný průběh zápasu proti Chorvatu Lovru Zovkovi, když si místo tiebreaku, připsal úvodní sadu 7–5 po prolomeném podáním. Druhé dějství skončilo opět 6–2. V premiérovém finále na turnajích velké čtyřky si poradil s Gruzíncem Iraklim Labadzem poměrem 6–4, 6–4. V šestnácti letech a téměř jedenácti měsících získal juniorskou trofej z Grand Slamu, když na celém turnaji neztratil žádný set. V páru s belgickým hráčem Olivierem Rochusem pak završil úspěch z wimbledonského pažitu druhým titulem v soutěži čtyřhry. Finále mělo stejné složení jako předchozí událost v Roehamptonu, když v něm porazili Llodru s Ramem 6–4 a 6–4.\n\nVe druhé polovině července se objevil na uzavřeném mistrovství Evropy juniorů, probíhajícím v tenisovém oddílu švýcarského několikatisícového města Klosters. Na antuce vyhrál čtyři utkání dvouhry a po vyřazení Dána Kristiana Plesse postoupil do semifinále. V něm byl nad jeho síly nadějný španělský antukář Feliciano López, na kterého nestačil výsledkem 6–4, 2–6 a 4–6.\n\nDalší událostí se stal zářijový newyorský grandslam US Open, kam zavítal vůbec poprvé. Ve třetím kole přehrál deblového spoluhráče Oliviera Rochuse. Ve čtyřhře oba společně vypadli již v první fázi, po porážce od slovensko-ruské dvojice Karol Beck a Michail Južnyj. Ve čtvrtfinále a semifinále dvouhry Federer svedl vyrovnané třísetové bitvy, nejdříve s Haehnelem a poté s Plessem. Obě zvládl a postoupil do finále, kde vyzval Davida Nalbandiana, s nímž se v další tenisové kariéře opakovaně utkával. Na argentinského juniora, v jejich prvním měření sil, nenašel herní recept a po prohře 3–6 a 5–7, druhý grandslam nezískal.\n\nNa přelomu listopadu a prosince opět přijel do floridské Bollettieriho akademie na druhý ročník Mezinárodního juniorské mistrovství Eddieho Herra. Jako nejvýše nasazený nestačil ve třetím osmifinálovém kole na Francouze Érica Prodona. Navazujícím turnajem na tvrdém povrchu byl Sunshine Cup ve floridském Key Biscayne, kde po výhře nad budoucí mužskou světovou jedničkou Juanem Carlosem Ferrerem ze Španělska, vypadl ve druhém kole se Švédem Andreasem Vinciguerrou po dvousetovém průběhu.\n\nPoslední turnaj v juniorské kategorii odehrál v sedmnácti letech a čtyřech měsících, týden před Vánocemi, na prestižním Orange Bowlu. S juniorským tenisem se rozloučil ziskem titulu. Ve čtvrtfinále přehrál Brazilce Ricarda Mella, mezi posledními čtyřmi oplatil newyorskou porážku Nalbandianovi a v boji o titul si poradil s dalším argentinským antukářem Guillermem Coriou po setech 7–5 a 6–3. Po triumfu se 31. prosince poprvé stal juniorskou světovou jedničkou a Mezinárodní tenisová federace jej vyhlásila mistrem světa. Ve čtyřhře nejvýše figuroval na konci prosince na 7. příčce.\n\nPřestože mohl v juniorské kategorii startovat i celý následující kalendářní rok, rozhodl se již plně věnovat mužskému profesionálnímu tenisu.\n"}
{"id": "961699", "url": "https://cs.wikipedia.org/wiki?curid=961699", "title": "Tenisové sezóny Rogera Federera 1998 a 1999", "text": "Tenisové sezóny Rogera Federera 1998 a 1999\n\nTenisové sezóny Rogera Federera 1998 a 1999 stály na počátku profesionální kariéry švýcarského tenisty. V roce 1998, kdy se ještě pohyboval na juniorském okruhu, byl vyhlášen juniorským mistrem světa. Titul z wimbledonské juniorky mu zajistil start na premiérovém turnaji okruhu ATP Tour ve Gstaadu, kde se v červenci 1998 stal profesionálem.\n\nV sezóně 1999 obdržel na nejvyšším okruhu osm divokých karet, včetně French Open, kde odehrál svou první grandslamovou dvouhru mezi muži. Během roku se propracoval do elitní světové stovky žebříčku ATP. Poprvé také porazil hráče z Top 10, když na marseillském turnaji zdolal pátého tenistu žebříčku Carlose Moyu, který se o měsíc později stal světovou jedničkou.\n\nNa počátku roku 1998 vstupoval do mužského tenisu z pozice 704. hráče klasifikace. Po dvou odehraných sezónách pronikl na 64. místo, na němž figuroval v prosinci 1999. Elitní stovku pak v průběhu celé své kariéry – respektive k roku 2014, již neopustil.\n\nTenisová sezóna Rogera Federera 1998 znamenala pro švýcarského tenistu vstup do profesionálního tenisu a první účast na turnaji okruhu ATP Tour, když na počátku července v úvodním kole gstaadského turnaje podlehl Argentinci Lucasi Arnoldu Kerovi. Během celého roku odehrál jen tři události nejvyšší mužské úrovně. Většinu času strávil stále na juniorském okruhu a nižších úrovních seniorského tenisu – ženevském challengeru, satelitech a turnajích Futures.\n\nVe světové klasifikaci se posunul o více než čtyři sta míst, když mu v konečném hodnocení patřila 301. příčka.\n\nDebutovou a neúplnou sezónu na okruhu ATP Tour odstartoval švýcarským turnajem Swiss Open, jenž probíhal od 6. července. Účast na turnaji v podobě divoké karty mu zajistil titul na juniorce Wimbledonu, odkud odletěl přímo do Gstaadu. Profesionální kariéru tak zahájil jako 702. tenista žebříčku. V prvním kole narazil na 88. hráče muže světové klasifikace Lucase Arnolda Kera z Argentiny. V premiérovém utkání, ve kterém zaznamenal jedno eso, tři dvojchyby a využil jediný break z pěti nabízených, prohrál za osmdesát minut poměrem 4–6 a 4–6. Z turnaje si tak připsal jeden bod a prémii 5 250 dolarů. \n\nDruhým turnajem se pro Švýcara stal na konci září Grand Prix de Tennis de Toulouse hraný v hale, kde po třech vítězných zápasech v kvalifikaci zaznamenal první výhru v hlavní soutěži. V úvodním kole porazil z pozice 878. tenisty světa francouzského 45. muže žebříčku Guillauma Raouxe 6–2 a 6–2. V duelu trvajícím přesně jednu hodinu, zahrál osm es, nedopustil se žádné dvojchyby, po prvním servisu vyhrál 81 % a po druhém 78 % míčů. Během hry neztratil podání, když jedinou soupeřovu šanci na jeho prolomení, zachránil. Sám naopak využil čtyři z osmi breakových příležitostí. \n\nVe druhé fázi si poradil se světovou třiačtyřicítkou Richardem Frombergem z Austrálie po jednoznačném nástupu. V první sadě protivníkovi dovolil uhrát jeden game. Zápas dovedl do vítězného konce zvládnutým tiebreakem a po výsledku 6–1 a 7–6 postoupil do čtvrtfinále. V něm nenašel recept na nizozemského 20. hráče klasifikace Jana Siemerinka, který získal toulouský titul. V utkání trvajícím sedmdesát devět minut vyrobil šest dvojchyb na tři esa a využil pouze jediný break z nabízených pěti oproti Siemirenkovým třem prolomeným servisům. Po výsledku 6–7 a 2–6 se s turnajem rozloučil ziskem 59 bodů a prémie 10 800 dolarů. \n\nPoslední třetí turnaj roku odehrál počátkem října na halovém Davidoff Swiss Indoors v rodné Basileji. Díky divoké kartě od pořadatelů se poprvé střetl s hráčem elitní světové desítky, když na něj v úvodní fázi čekal Andre Agassi. Americké světové osmičce stačila hodina na hladký postup po dvousetovém průběhu 6–3 a 6–2. Oba aktéři zahráli čtyři esa a Federer o jednu dvojchybu více, když chyboval dvakrát. Agassi si připsal 60 % všech míčů a využil čtyři z osmi nabízených breakbolů. Naproti tomu Švýcar, jemuž patřila 396. příčka, dokázal prolomit podání jen jednou, když druhou příležitost neproměnil. \n\nNa okruhu ATP Tour v basilejské hale debutoval jako 979. tenista deblového žebříčku v soutěži čtyřhry. Do turnaje nastoupil po boku krajana Iva Heubergera. V prvním kole je však vyřadila favorizovaná rusko-česká dvojice Jevgenij Kafelnikov a Daniel Vacek poměrem 5–7 a 2–6. Do klasifikace si tak, stejně jako ve dvouhře, připsal jediný bod.\n\nSezónu zakončil na 301. místě žebříčku dvouhry.\n\nTenisová sezóna Rogera Federera 1999 byla první úplná a plnohodnotná sezóna švýcarského tenisty na okruhu ATP Tour. Rozehrál ji lednovou kvalifikací Australian Open a završil, po říjnové prohře ve druhém kole Grand Prix de Toulouse, listopadovou kvalifikací na Stockholm Open. Nejdále se probojoval do semifinále vídeňského turnaje CA-TennisTrophy, kde jej vyřadil pozdější britský vítěz Greg Rusedski.\n\nVůbec první účast v hlavní soutěži seniorského Grand Slamu v kariéře zaznamenal na antukovém French Open. V prvním kole nestačil na australského hráče Patricka Raftera ve čtyřech setech. Ve Wimbledonu jej ve stejné fázi po pětisetové bitvě zastavil Čech Jiří Novák a na US Open nepostoupil z kvalifikace. Deblovou premiérou na turnajích velké čtyřky se stala wimbledonská čtyřhra, kde v páru s Australanem Lleytonem Hewittem došli do osmifinále. V něm nestačili na favorizovaný pár Björkman a Rafter po vyrovnaném průběhu v pěti sadách.\n\nVe švýcarském daviscupovém týmu debutoval 2. dubna neuchâtelským utkáním 1. kola Světové skupiny proti Itálii. V úvodní dvouhře zdolal Davida Sanguinettiho a za rozhodnutého stavu ve prospěch tenistů helvetského kříže, pak v posledním zápasu podlehl Gianlucovi Pozzimu.\n\nPoprvé v kariéře pronikl 20. září do elitní světové stovky žebříčku ATP, když mu patřilo 95. místo. Po čtrnácti dnech ji naposledy v celé své aktivní kariéře na jeden týden opustil. Nejvýše klasifikován byl po titulu na brestském challengeru, když 1. listopadu figuroval na 57. pozici. Sezónu zakončil na 64. příčce, což znamenalo meziroční vzestup o více než 230 míst.\n\nPřestože mohl sedmnáctiletý Federer celou sezónu startovat stále mezi juniory, rozhodl se účastnit pouze turnajů dospělých.\n\nPrvní kvalifikaci Grand Slamu v kariéře odehrál na melbournském Australian Open, kde v úvodním kole nestačil na Francouze Oliviera Delaitreho ve dvou setech 4–6 a 4–6.\n\nPo návratu do kontinentální Evropy obdržel počátkem února divokou kartu na marseillský Open 13, kam přijížděl jako 249. tenista celkového pořadí. V úvodním kole se postaral o největší překvapení turnaje, když vyřadil nejvýše nasazeného Španěla a světovou pětku Carlose Moyu po necelých dvou hodinách poměrem 7–6, 3–6 a 6–3. Získal tak první vítězství nad hráčem elitní desítky. Moyà byl úřadující šampión z Roland Garros a měsíc po prohře se stal světovou jedničkou. Přestože Švýcar zahrál deset dvojchyb oproti dvěma soupeřovým a pouze dvě esa na úkor devíti Španěla, dokázal vyrovnané utkání získat ve svůj prospěch. Oba aktéři si třikrát sebrali servis. Ve druhém kole si nejtěsnějším rozdílem, po třech odehraných tiebreacích, připsal výhru nad Francouzem Jeromem Golmardem, aby ve třetí fázi skončil na raketě dalšího francouzského tenisty z druhé světové stovky Arnauda Clémenta. Dne 22. února mu patřilo 129. místo žebříčku. Po necelých dvou měsících sezóny tak splnil jeden ze svých cílů, být umístěn v první dvoustovce.\n\nPo výhře nad Martinem Dammem prošel do hlavní soutěže halového ABN AMRO World Tennis Tournament v Rotterdamu. Ve druhém kole si poradil s 30. hráčem žebříčku Bohdanem Ulihrachem 6–4, 7–5 a poprvé se probojoval do čtvrtfinále turnaje ATP Tour. V něm však narazil na světovou dvojku Jevgenije Kafelnikova z Ruska, kterému, i přes zisk druhé sady, podlehl.\n\nNa březnovém Lipton Championships ve floridském Key Biscayne debutoval v sérii Masters, tehdy nesoucí název „Mercedes-Benz Super 9“. V roli 125. muže klasifikace prohrál v úvodním kole s Dánem Kennethem Carlsenem, když nezvládl koncovky obou setů. Na počátku dubna poprvé dostal pozvánku do švýcarského daviscupového družstva a v neuchâtelském mezistátním utkání 1. kola Světové skupiny proti Itálii, nastoupil do obou dvouher. V úvodní z nich zdolal Davida Sanguinettiho a za rozhodnutého stavu pak v posledním zápasu podlehl Gianlucovi Pozzimu. Švýcarům pomohl jedním bodem k vítězství 3:2 a postupu do čtvrtfinále.\n\nAntukovou část roku rozehrál na svém druhém Mastersu Republic National Bank Monte Carlo Open, na který obdržel divokou kartu. V prvním duelu nestačil na amerického hráče ze čtvrté desítky Vincenta Spadeu, proti němuž odehrál dva rozdílné sety. První ztratil po vyrovnaném průběhu až ve zkrácené hře. Ve druhém ztratil herní rytmus a obdržel „kanára“.\n\nPo dvou challengerech se na konci května poprvé objevil v hlavní soutěži Grand Slamu, když opět díky divoké kartě zavítal na květnové French Open. Po těžkém losu mu v prvním kole stopku vystavila australská světová trojka Patrick Rafter. Přestože dokázal basilejský rodák překvapivě vyhrát úvodní set, nenašel na kvalitnější hru protivníka recept, a v dalším průběhu utkání vybojoval pouze pět her. Poražen odešel po výsledku 7–5, 3–6, 0–6 a 2–6.\n\nPo surbitonském challengeru odstartoval travnatou sezónu ATP Tour londýnským Stella Artois Championships v Queen's Clubu, kde nenalezl recept na třináctého nasazeného Byrona Blacka ze Zimbabwe. Premiérovou travnatou událost v nejvyšší úrovni mužského tenisu nezvládl a po jednoznačné prohře 3–6, 0–6 nic nenasvědčovalo budoucím fenomenálním výsledkům Švýcara na tomto povrchu.\n\nZ pozice 103. hráče žebříčku vstupoval do nejslavnějšího turnaje světa ve Wimbledonu. Premiérové účasti v hlavní soutěži vděčil jedné z osmi obdržených divokých karet v sezóně, díky níž nemusel podstoupit riziko kvalifikace. Na wimbledonský pažit přijížděl v roli dvojnásobného obhájce juniorského titulu, když v předešlém ročníku vyhrál juniorku dvouhry i čtyřhry. V probíhající sezóně se však rozhodl pouze pro účast mezi muži.\n\nPrvní kolo jej svedlo s 59. mužem světové klasifikace Jiřím Novákem. Za dvě hodiny a osmnáct minut odešel poražen po vyrovnaném boji 3–6, 6–3, 6–4, 3–6, 4–6, když nevyužil vedení 2:1 na sety. V utkání soupeře přestřílel 8:1 na esa a zaznamenal o jednu dvojchybu více. Z dvaceti jedna šancí na prolomení servisu uspěl pouze čtyřikrát, oproti pěti proměněným breakbolům českého tenisty z nabídky patnácti příležitostí. Přestože získal větší počet vítězných míčů, na první grandslamovou výhru z dvouhry musel počkat do příští sezóny. \n\nDeblovou premiérou na majoru se stala wimbledonská čtyřhra, do níž vstupoval po boku Lleytona Hewitta. V deblové klasifikaci figuroval až na 507. příčce. Na úvod si švýcarsko-australský pár poradil, po pětisetovém průběhu, se švédským párem Nicklas Kulti a Mikael Tillström, jehož oba členové patřili do elitní padesátky. Jednalo se vůbec o první Federerův vítězný zápas na Grand Slamu. Ve druhém kole přešli přes americko-bahamskou dvojici Brandon Coupe a Mark Merklein. Konečnou fází se pro ně stalo osmifinále, kde nestačili na favorizované hráče z první světové desítky Jonase Björkmana a Patricka Raftera. Závěr vyrovnaného střetnutí nezvládli a londýnské účinkování uzavřeli výsledkem 6–7, 7–5, 6–3, 6–7 a 4–6.\n\nMezi travnatou částí v Evropě a sezónou na tvrdém povrchu odehrál v červenci dvě antukové události.\n\nPodruhé se objevil na gstaadtském Rado Swiss Open, kde byl v první červencový týden nad jeho síly Maročan Júnis Al Ajnáví. Po prohře 2–6, 3–6, tak opustil turnaj v prvním kole.\n\nNásledovalo čtvrtfinále Světové skupiny Davisova poháru, ke kterému švýcarští hráči odcestovali do Bruselu. Na otevřených antukových dvorcích v něm narazili na Belgii. Přestože se proti Federerovi, jemuž patřila 109. příčka, postavili dva hůře postavení tenisté, nevyhrál ani jednu z dvouher. V úvodní z nich podlehl belgické dvojce Christopheru Van Garssemu po pětisetovém dramatu a ve druhé pak nestačil na Xaviera Malisse ve čtyřech sadách. Švýcaři tak ze soutěže vypadli po výsledku 2:3 na zápasy.\n\nLetní díl tenisového okruhu probíhající na tvrdém povrchu zahájil, po segovijském challengeru, na washingtonským Legg Mason Tennis Classic z třetí nejvyšší kategorie International Series Gold. Ve druhé polovině srpna však jeho cestu turnajem rychle ukončil až 406. německý tenista světa Bjorn Phau po hladké prohře 2–6 a 3–6. Další týden neuspěl v kvalifikaci Waldbaum's Hamlet Cupu, hraného na Long Islandu, Ve druhém kole jej bez potíží zastavil Američan Eric Taino. Poslední srpnový týden strávil kvalifikačním turnajem newyorského grandslamu US Open. Ve druhé fázi pavouku mu plány na průnik do hlavní soutěže zkřížil krajan Ivo Heuberger, jemuž podlehl 6–7 a 2–6.\n\nNevyrovnané výkony na tvrdém povrchu pokračovaly během asijského President's Cupu, konajícího se v uzbecké metropoli Taškentu. V prvním zápasu zdolal výše postaveného Francouze Cedrica Piolina, jemuž patřila šestnáctá pozice. V dalším duelu mu však stopku vystavil 92. nizozemský hráč světa Peter Wessels po dramatickém průběhu 6–4, 6–7 a 4–6. Přesto mu zisk 34 bodů v následné pondělní klasifikaci z 20. září zajistil první průnik do elitní stovky žebříčku ATP, kde figuroval jako nejmladší hráč.\n\nNa přelomu září a října se objevil na halovém adidas Open de Toulouse, kde si v zahajovacím duelu poradil s Němcem Rainerem Schüttlerem. Poté však skončil na raketě třicátého devátého muže světa Fabrice Santora ve dvou sadách.\n\nNa počátku října zavítal podruhé v začínající kariéře na basilejský Davidoff Swiss Indoors, kam obdržel divokou kartu. Po výhrách nad hráči z druhé světové stovky, Čechem Martinem Dammem a Němcem Alexandrem Poppem, postoupil do třetího čtvrtfinále roku. V něm vyzval světovou šestku Tima Henmana, který jej vyřadil poměrem 3–6 a 5–7. Následující týden se zúčastnil události zlaté série CA-TennisTrophy, probíhající v rakouské metropoli Vídni. Jako 93. tenista klasifikace prošel do svého prvního semifinále kariéry. Na cestě mezi poslední čtyřku hráčů zdolal výše postavené tenisty. Po výhrách nad světovou dvacet jedničkou Vincentem Spadeou, třicet čtyřkou Jiřím Novákem a patnáctkou Karolem Kučerem, byla nad jeho síly světová sedmička a vítěz turnaje Greg Rusedski po výsledku 3–6, 4–6. Zisk 128 bodů jej poprvé posunul do společnosti sedmdesáti nejlepších hráčů světa, když figuroval na 67. místě.\n\nFedererovou poslední událostí na okruhu ATP Tour se ve druhé polovině října stalo Grand Prix de Lyon. Po výhře nad Danielem Vackem ji zakončil prohrou s Lleytonem Hewittem 6–7, 6–2 a 4–6.\n\nSezónu zakončil na 64. místě žebříčku.\n\nFederer se v letech 1996–1999, kromě turnajů juniorů a okruhu ATP Tour, pohyboval také na nižších okruzích mužského tenisu, kterými byly ATP Challenger Series a mužský okruh ITF. Na challengerech získal po jednom singlovém a deblovém titulu.\n\nV sezóně 1996 odehrál na švýcarských turnajích pouze dvě kvalifikace. Na srpnové události v Noes, ani na listopadovém turnaji ve Flawilu, nepostoupil do hlavní soutěže. Premiéru v hlavní soutěži zaznamenal na satelitu „Switzerland 1 Mastersu“ probíhajícím od poloviny září 1997 ve městě Bossonnens.\n\nDo finále se poprvé probojoval v listopadu 1998 na satelitu „Switzerland 2 Masters“ konaném v Usteru. Na prvním turnaji satelitu porazil ve finále krajana Yvese Allegra, ve druhém finále satelitu podlehl německému hráči Jansi-Ralphsu Brandtsovi a ve třetím utkání o titul zdolal Rakušana Martina Spottla. Na třech turnajích stejného satelitu došel po boku Allegra také do tří finále čtyřhry. První deblovou trofej však švýcarská dvojice vyhrála až na třetí pokus, když ve finále zdolala německý pár Grambow a Parun.\nV hlavní soutěži série ATP Challenger se poprvé objevil ve druhé polovině srpna 1998 na ženevském turnaji. Jako 680. hráč žebříčku v úvodním kole podlehl Bulharu Orlinu Stanojčevovi, figurujícímu na 124. pozici, ve dvou setech 4–6 a 6–7. Ve čtyřhře pak s krajanem Lorenzem Mantou hladce vypadli v úvodním kole s českou dvojicí Michal Tabara a Radomír Vašek poměrem 0–6 a 3–6.\n\nV sezóně 1999 odehrál celkem sedm challengerů. Jediný deblový titul si připsal 8. srpna 1999 ve španělské Segovii, kde ve finále spolu s Nizozemcem Sanderem Groenem přehráli česko-mexickou dvojici Ota Fukárek a Alejandro Hernández ve dvou setech 6–4, 7–6. Na jedinou turnajovou trofej ve dvouhře z challengerů pak dosáhl ve francouzském Brestu, kam přijížděl jako 66. tenista světa. V závěru října 1999 postoupil na halovém turnaji do boje o titul přes Michaëla Llodru a Martina Damma. Ve finále zdolal běloruského hráče Maxe Mirného po dvousetovém průběhu 7–6 a 6–3. Francouzský turnaj hraný na tvrdém povrchu představoval jeho poslední challenger v kariéře a po zisku turnajové trofeje postoupil na 57. příčku žebříčku ATP.\n\nNa dalších třech událostech se probojoval do semifinále. V německém Heilbronnu jeho cestu challengerem zastavil Ital Laurence Tieleman, ve slovinské Lublani pak rumunský hráč Dinu Pescariu a konečně na trávě v Surbitonu podlehl Arménci Sargisu Sargsianovi až v tiebreaku rozhodující sady 7–6, 3–6 a 6–7.\n\n"}
{"id": "961700", "url": "https://cs.wikipedia.org/wiki?curid=961700", "title": "Linda Thompson (zpěvačka)", "text": "Linda Thompson (zpěvačka)\n\nLinda Thompson (rodným jménem Linda Pettifer; 23. srpna 1947 Londýn) je britská zpěvačka. Koncem šedesátých let vydala několik singlů v duu s Paulem McNeillem. Roku 1969 poprvé potkala kytaristu a zpěváka Richarda Thompsona, který se v říjnu roku 1972 stal jejím manželem. Od roku 1973 spolu dvojice začala vydávat alba; první z nich neslo název \"I Want to See the Bright Lights Tonight\" a do roku 1982 jich vyšlo dalších pět. Dvojice spolu měla dvě děti: syna Teddyho a dceru Kamilu; oba se rovněž věnují hudbě. Své první sólové album Linda Thompson vydala v roce 1985 a neslo název \"One Clear Moment\". Roku 2008 přispěla zpěvem na album \"Beautiful Future\" skupiny Primal Scream.\n\n\n"}
{"id": "961702", "url": "https://cs.wikipedia.org/wiki?curid=961702", "title": "I Want to See the Bright Lights Tonight", "text": "I Want to See the Bright Lights Tonight\n\nI Want to See the Bright Lights Tonight je první studiové album britského hudebníka Richarda Thompsona a jeho manželky, zpěvačky Lindy Thompson. Album vyšlo v dubnu 1974. Nahráno bylo v květnu předchozího roku v londýnském studiu Sound Techniques a o produkci se spolu s Thompsonem staral John Wood.\n\n"}
{"id": "961703", "url": "https://cs.wikipedia.org/wiki?curid=961703", "title": "Ján Meličko", "text": "Ján Meličko\n\nJán Meličko (22. prosince 1846, Martin – 7. září 1926, Martin) byl slovenský pedagog a hudební skladatel. Je pochovaný na Národním hřbitově v Martině.\n\nZákladní školu navštěvoval v Martině, střední v Gemeru a v Banské Bystrici. Od roku 1864 studoval na učitelské přípravce v Nyíregyházu. Ze začátku pracoval jako pomocný učitel, později jako řádný učitel a kantor. V letech 1875-1926 působil v Martině. Od března 1883 vedl Slovenský spevokol v Martině (do roku 1914). Spolu s Karolem Ruppeldtem působil po smrti Jana Kadavého jako redaktor sborníku \"Slovenské Spevy\". \n\nJako evangelický kantor skládal církevní a příležitostné společenské skladby i vlastenecké písně. S manželkou Oľgou měl celkem deset dětí. Jeho dcera Hana Meličková byla významná slovenská herečka, syn Vladimír Meličko byl sbormistrem a hudebním skladatelem. \n"}
{"id": "961707", "url": "https://cs.wikipedia.org/wiki?curid=961707", "title": "Tenisová sezóna Rogera Federera 2000", "text": "Tenisová sezóna Rogera Federera 2000\n\nTenisová sezóna Rogera Federera 2000 znamenala pro švýcarského tenistu účast v prvních dvou finále turnajů ATP Tour. Na únorovém Open 13 hraném v Marseille jej v utkání o titul porazil krajan Marc Rosset až v tiebreaku rozhodující sady 6–2, 3–6, 6–7, a na říjnovém Swiss Indoors v rodné Basileji neuspěl se Švédem Thomasem Enqvistem po pětisetové bitvě 2–6, 6–4, 6–7, 6–1 a 1–6. Poprvé si zahrál hlavní soutěže Australian Open, kde vypadl ve třetím kole s Arnaudem Clémentem, a také na US Open, kde byl ve stejné fázi nad jeho síly Španěl Juan Carlos Ferrero. Z grandslamových turnajů nejdále došel na French Open, když jej v osmifinále vyřadil španělský antukář Àlex Corretja. Naopak, po prohře v úvodním kole s Jevgenijem Kafelnikovem, předvedl nejhorší výsledek ve Wimbledonu.\n\nV polovině září reprezentoval Švýcarsko na Hrách XXVII. olympiády v Sydney. Výrazněji na sebe upozornil, když se probojoval až do semifinále. V něm podlehl německému olympionikovi Tommymu Haasovi a v následném zápasu o bronz neuspěl s Francouzem Arnaudem di Pasqualem po vyrovnaném průběhu 6–7, 7–6 a 3–6. V olympijské vesnici došlo k jeho seznámení se švýcarskou tenistkou slovenského původu Mirkou Vavrinecovou a poslední den sydneyské olympiády spolu navázali partnerský vztah. V tajnosti byl udržován až do léta 2001.\n\nDne 30. prosince byl zahájen na Hopmanův pohár. Partnerkou ve švýcarském družstvu se mu při premiérovém startu stala Martina Hingisová. Soutěž smíšených družstev byla dohrána až v lednu 2001 a Federer s Hingisovou získali pro zemi helvétského kříže druhý titul, když ve finále porazili Spojené státy.\nNa říjnovém basilejském turnaji se spolu s Dominikem Hrbatým probojoval do svého premiérového finále čtyřhry na okruhu ATP Tour. V něm však nestačili na americko-jihoafrickou dvojici Donald Johnson a Piet Norval.\n\nV dubnu se Federer rozhodl opustit tréninkové zázemí švýcarského svazu Swiss Tennis a následně se jeho novým osobním trenérem stal Švéd Peter Lundgren, který s hráčem spolupracoval až do konce sezóny 2003. Kondičním koučem byl v prosinci jmenován Pierre Paganini.\n\nSezónu rozehrál první lednový týden na adelaidském AAPT Championships, kde po výhře nad Němcem Jensem Knippschildem, skončil ve druhém kole na raketě favorizovaného Thomase Enqvista po nezvládnutých koncovkách obou sad. Poslední přípravou před melbournským grandslamem se stal novozélandský turnaj Heineken Open, na němž odehrál jediné utkání se Španělem Juanem Carlosem Ferrerem. Prohra 4–6 a 4–6 znamenala přesun do Melbourne Parku, kde jej čekal první start na Australian Open v kariéře. Předešlý rok se na něm neprobil z kvalifikace. V úvodním kole probíhajícího ročníku si jako 62. muž klasifikace poradil s americkým šampiónem z French Open 1989 Michaelem Changem ve třech setech 6–4, 6–4, 7–6. Jednalo se o jeho první singlovou výhru na Grand Slamu vůbec. Následně zdolal bez zaváhání slovenského hráče z druhé stovky Jána Krošláka. Ve třetí fázi jeho cestu turnajem zastavil 54. hráč světa Arnaud Clément z Francie. Za hodinu a čtyřicet jedna minut mu podlehl 1–6, 4–6, 3–6. Přestože soupeře přestřílel 7:2 na esa, vyrobil šest dvojchyb, když Francouz byl v této charakteristice bezchybný. V duelu proměnil pouze jediný breakbol ze čtyř nabídek, zatímco Clément prolomil soupeři podání šestkrát s 50 % úspěšnosti konverze breakových šancí.\n\nPrvní únorový víkend byl členem švýcarského týmu, který na curyšském koberci přivítal v 1. kole Světové skupiny Davis Cupu favorizované družstvo Austrálie. V první dvouhře zdolal světovou sedmnáctku Marka Philippoussise 6–4, 7–6, 4–6 a 6–4. V sobotu přidal spolu s Lorenzem Mantou bod ze čtyřhry, když si ve čtyřech sadách poradili s dvojicí Wayne Arthurs a Sandon Stolle. Nedělní singl proti patnáctému hráči žebříčku Lleytonu Hewittovi však nezvládl, když s ním prohrál 2–6, 6–3, 6–7 a 1–6. Švýcaři tak pozdějším finalistům soutěže podlehli 2:3 na zápasy.\n\nV týdnu po daviscupové vložce poprvé na okruhu ATP Tour zakusil finálovou účast. Marseillský Open 13 s dotací půl milionu dolarů odstartoval vítězstvím nad Francouzem Antonym Dupuisem ve dvou setech. Druhé kolo znamenalo postup přes Švéda Thomase Johanssona, figurujícího na 41. příčce. Seveřan nenašel recept na hru basilejského rodáka a odešel poražen 3–6 a 2–6. O Federerově čtvrtfinálové výhře nad sousedem ve světové klasifikaci Ivanem Ljubičićem rozhodl až tiebreak závěrečné sady, který zvládl poměrem míčů 7:5. Žebříčkově nejvýše postavený soupeř na turnaji, kterého porazil, na něj čekal v semifinále. Byl jím 38. muž světa Fabrice Santoro, který však nezvládl ani jednu ze dvou koncovek setu. Výhra 7–6 a 7–5 znamenala premiérovou účast v utkání o titul. V něm se Federer střetl s krajanem Marcem Rossetem, o deset míst hůře postaveným 77. hráčem světové klasifikace, přesto výrazně zkušenějším olympijským vítězem. Po zisku prvního setu 6–2, ztratil druhý poměrem 3–6 a o šampiónu rozhodla až zkrácená hra třetího dějství. V ní Federer prohrál poměrem míčů 5:7. V duelu hraném bez dvou minut dvě hodiny vyzněl poměr es 10:5 pro Rosseta, jenž se ale také dopustil více dvojchyb při bilanci 9:2. Starší z obou Švýcarů proměnil dva brejkboly z pěti,\nmladší pak tři ze šesti. Vyrovnaná byla statistika celkové počtu vítězných míčů, když jich Rosset získal 91 proti 89 soupeře. \n\nNa okruhu se poté Federer objevil ve druhé polovině února, když odehrál londýnský AXA Cup ze série International Gold. V úvodním kole porazil nejvýše postaveného hráče žebříčku, proti kterému dosud nastoupil. Německé světové čtyřce Nicolasi Kieferovi dovolil uhrát jen pět gamů. Po postupu přes Chorvata Goran Ivaniseviće skončil ve třetí fázi na raketě Marca Rosseta, a to na druhém turnaji v řadě. Navazující Copenhagen Open, probíhající na tvrdém povrchu v hale, znamenal postup do semifinále. Na cestě mezi nejlepší čtyřku hráčů vyhrál nad hůře postavenými tenisty. Postupně vyřadil Belgičana Filipa Dewulfa z třetí stovky, Švéda Fredrika Jonssona z druhé stovky a Itala Gianlucu Pozziho z konce první stovky žebříčku. V semifinále však odešel poražen, když nestačil na švédského 48. hráče světa Magnuse Larssona poměrem 3–6 a 6–7.\n\nOkruh pokračoval na americkém kontinentu, kde nastoupil do druhého z březnových Mastersů Ericsson Open v Key Biscayne. Úvodní výhra nad Justinem Gimelstobem, hrajícím na divokou kartu, byla poslední. V dalším střetnutí prohrál s dvacátým třetím nasazeným Argentincem Marianem Zabaletou 4–6 a 6–7. Na předchozím Indian Wells Masters skončil již v kvalifikaci na raketě Inda Leandera Paese. Přesto jej na tomto kalifornském turnaji porazil ve čtyřhře, do níž nastoupil spolu s Dominikem Hrbatým. Paes byl úřadující deblovou světovou jedničkou a v páru s Waynem Arthursem ve druhém kole nestačili na švýcarsko-slovenskou dvojici. Ta postoupila až do semifinále, kde ji vyřadil pár Paul Haarhuis a Sandon Stolle.\n\nAntukovou část roku otevřel ve druhé polovině dubna na svém druhém Mastersu – Monte Carlo Open, na nějž přijížděl poprvé v kariéře jako hráč nejlepší padesátky žebříčku, když figuroval na 49. místě. Krátké singlové působení na dvorcích francouzské obce Roquebrune-Cap-Martin však ukončil porážkou 1–6, 6–2, 5–7 od světové třicet sedmičky Jiřího Nováka, který ho již přehrál ve Wimbledonu 1999. Ve čtyřhře však podruhé v sezóně došel do semifinále, kde s Nicolasem Éscudem nestačili na Haarhuise a Stoleho. Tento pár ukončil jeho cestu i na předešlém Indian Wells Masters, a nikoli naposledy. První kolo dvouhry neprolomil ani na barcelonském Torneo Godó ze zlaté série, kde jej deklasoval Španěl Sergi Bruguera, tehdy až 249. hráč žebříčku, poměrem 1–6 a 1–6.\n\nŠňůra porážek v prvních kolech antukových turnajů pokračovala i na dalších třech květnových událostech. První z nich utržil na římském Italian Open od ukrajinského hráče Andreje Medveděva ve třech sadách, druhou na hamburském German Open, kde se jeho přemožitelem stal Rumun Andrei Pavel a konečně třetí přišla na Internationaler Raiffeisen Grand Prix probíhajícím v rakouském Sankt Pöltenu. Zde jej vyřadil německý tenista z konce první stovky Markus Hantschk, když mu dovolil uhrát jen tři gamy.\n\nPřed druhým grandslamem French Open nedokázal vyhrát žádné utkání na pěti předchozích turnajích. Tento výkon se mu podařil, z pozice 54. muže světa, až na pařížském majoru, kde v prvním kole zdolal Australana Waynea Arthurse ve čtyřech setech. Po vítězství nad Američanem Janem-Michaelem Gambillem svedl ve třetí fázi pětisetovou bitvu s krajanem Michelem Kratochvilem. Nejlepší grandslamový výsledek v dosavadní krátké kariéře završil v osmifinále, kde mu stopku vystavila favorizovaná světová desítka Àlex Corretja poměrem 5–7, 6–7 a 2–6. V duelu trvajícím dvě hodiny a třicet šest minut Španěl získal vyšší procento míčů po prvním (86 % ku 71 % Federera) i druhém servisu (50 % ku 34 %), zaznamenal vyšší úspěšnost míčů na příjmu, a dokázal proměnit pět ze čtrnácti breakbolů, oproti dvěma využitým Švýcarem, jenž další tři šance nevyužil. Federer naopak vévodil ve statistice es, když jich zahrál devět ku pěti protivníka, stejně tak ale vyrobil šest dvojchyb, tedy o tři více než Corretja. \n\nLetní travnatý díl roku zahájil premiérovou účastí na německém Gerry Weber Open v Halle. Turnaj se v následujících letech stal jeho pravidelnou wimbledonskou přípravou, na němž dokázal získat rekordní počet titulů. Představoval také první událost, do níž zasáhl již jako hráč elitní čtyřicítky světa, když mu patřila 38. příčka. Po dvousetových výhrách nad Arnaudem Clémentem a Magnusem Larssonem mu ve čtvrtfinále vrátil porážku z úvodního grandslamu 28. hráč světa Michael Chang, na kterého nestačil 5–7 a 2–6. Jednalo se o jediné vítězství Američana z pěti vzájemných střetnutí.\n\nPo krátkém účinkování na Nottingham Open, kde byl vyřazen v prvním kole Australanem Richardem Frombergem, přiletěl do Londýna na svůj druhý Wimbledon. Na první výhru si však musel počkat další rok, když předvedl nejhorší grandslamový výsledek sezóny. V otevíracím zápase nestačil na ruskou světovou pětku Jevgenije Kafelnikova po třísetovém průběhu 5–7, 5–7 a 6–7. Stále málo zkušený Švýcar nezvládl koncovky všech sad. Za dvě hodiny a osm minut vyprodukoval deset es a dvě dvojchyby. Zaznamenal nižší účinnost konverze breakových příležitostí, když využil tři míče z osmi proti pěti prolomeným podáním ze sedmi šancí ruského tenisty. \n\nDo mužské wimbledonské čtyřhry nastoupil společně s Australanem Andrewem Kratzmannem. Po třech vítězstvích skončili ve čtvrtfinále. Federera, kterému patřilo 51. místo deblového žebříčku, potřetí v roce zastavil pár složený ze světové trojky Haarhuise a čtyřky Stolleho.\nČervencové intermezzo kopírovalo scénář z předešlého roku. Opět se zúčastnil turnaje UBS Open Gstaad, aby následně nastoupil za daviscupový tým. Na gstaadské antuce podlehl v prvním kole, stejně jako při své poslední antukové prohře, světové desítce Àlexu Corretjovi, tentokrát po vyrovnaném boji 4–6, 6–4 a 4–6. V St. Gallenu pak Švýcaři přivítali v baráži o udržení ve Světové skupině Davis Cupu družstvo Běloruska. V páteční dvouhře na kobercovém povrchu si poradil s níže postaveným Vladimirem Volčkovem až po pětisetovém dramatu 4–6, 7–5, 7–6, 5–7 a 6–2. Za rozhodnutého stavu již do nedělního singlu nenastoupil a hráči helvetského kříže se v elitní úrovni soutěže udrželi po jednoznačném výsledku 5:0 na zápasy.\n\nNa počátku srpna rozehrál první turnaj letní části na amerických betonech, když na Tennis Masters Series–Canada probíhajícím daný rok v Torontu, nepřešel přes první kolo a vypadl s desátým tenistou žebříčku Lleytonem Hewittem 6–3, 3–6 a 2–6. První fázi nepřekonal ani na turnaji Tennis Masters Series–Cincinnati, hraném další týden, když jej vyřadil 43. muž světa Francisco Clavet ze Španělska. Třetí prohru během tří týdnů v řadě utržil na RCA Championships v Indianapolisu, kde se jeho přemožitelem stal o 151 míst níže postavený australský hráč James Sekulov, když oba sety získal rozdílem dvou gamů.\n\nPrvní letní výhry na americkém kontinentu se dočkal až v závěru srpna, když přijel na newyorský grandslam US Open. Přesto se nejednalo o vítězství završené mečbolem, protože Nizozemec Peter Wessels zápas v páté sadě skrečoval. Duel nedokázal za stavu 2:0 na sety dovést do vítězného konce. Po téměř třech hodinách a výsledku 4–6, 4–6, 6–3, 7–5 a 3–4, nemohl dále pokračovat pro podvrtnutý kotník. Ve druhém kole pak Švýcar bez problémů porazil, tehdy až 307. kanadského tenistu klasifikace Daniela Nestora, a ve třetí fázi byl nad jeho síly dvanáctý muž světa Juan Carlos Ferrero, jemuž podlehl ve čtyřech setech. V utkání trvajícím tři hodiny a třináct minut Federer zahrál čtrnáct es a sedm dvojchyb oproti čtyřem esům a deseti dvojchybám Španěla. Zaznamenal také vyšší úspěšnost získaných míčů po prvním servisu a celkově si připsal o čtrnáct míčů více. Proměnil šest breakbolů z devíti šancí, kdežto soupeř prolomil jeho podání čtyřikrát z dvanácti nabízených možností. Ve vyrovnaném střetnutí tak rozhodly dvě zkrácené hry, které si vždy připsal soupeř. Pancho Segura, bývalý trenér Jimmyho Connorse, jenž utkání přihlížel, výkon švýcarského mladíka „prorocky“ shrnul: „\"Tohle děcko, Federer, by mohlo klidně mít kariéru jako Pete Sampras\".“ \n\nVe druhé polovině září se Federer stal olympionikem, když reprezentoval Švýcarsko na svých prvních Letních olympijských hrách v Sydney. Z pozice 36. hráče světa rozehrál soutěž dvouhry hladkou výhrou nad Němcem Davidem Prinosilem. Další dvousetová vítězství získal nad Slovákem Karolem Kučerou, Švédem Mikaelem Tillströmem, jemuž dovolil uhrát pouze tři gamy, a konečně ve čtvrtfinále si poradil se světovou třicet čtyřkou Karimem Alamim z Maroka 7–6 a 6–1.\n\nMedaili však na Hrách XXVII. olympiády nezískal, když ani jeden ze zbylých zápasů nevyhrál. V semifinále nenašel recept na žebříčkově níže postaveného Němce Tommyho Haase, jemuž podlehl hladce 3–6 a 2–6. Bronzový olympijský kov mu pak nedovolil zavěsit na krk 62. muž světa Arnaud Di Pasquale z Francie, když jej po vyrovnaném průběhu porazil 7–6, 6–7 a 6–3.\n\nDruhý říjnový týden otevřel halovou sezónu na vídeňském CA-TennisTrophy ze zlaté série, třetí nejvyšší kategorie okruhu. Zisk 155 bodů z olympiády mu pomohlo k postupu o pět příček výše a ve Vídni nastoupil jako 31. hráč světové klasifikace. Počtvrté v sezóně se probojoval do semifinále. Na této cestě přehrál podruhé v kariéře světovou čtyřku, tentokrát v úvodním duelu ztělesněnou ve Švédu Magnusi Normanovi poměrem 4–6, 7–6, 6–4. Poté přešel přes Maxe Mirného a bývalého wimbledonského vítěze Richarda Krajiceka. Mezi poslední čtyřkou hráčů jej však zastavila světová desítka Tim Henman, který následně zaznamenal premiérový titul sezóny.\n\nNa druhou finálovou účast v kariéře dosáhl na koberci hraném Davidoff Swiss Indoors v rodné Basileji. V otevíracím duelu turnaje s rozpočtem jednoho milionu dolarů oplatil čerstvou olympijskou porážku Tommymu Haasovi, který startoval na divokou kartu. Ve druhém kole zůstal na jeho raketě Andrei Pavel a ve čtvrtfinále francouzský hráč z konce druhé stovky Nicolas Thomann. Těžký boj svedl v semifinále s devátým tenistou světa Lleytonem Hewittem, když o postupujícím rozhodl až tiebreak rozhodují sady ve prospěch Švýcara 8:6. Ani ve druhé bitvě o titul na okruhu ATP Tour však neuspěl, když jej zdolal šestý hráč Thomas Enqvist po dramatickém průběhu 2–6, 6–4, 6–7, 6–1 a 1–6. V utkání trvajícím tři hodiny a šestnáct minut vzal basilejský rodák soupeři čtyřikrát podání a pětkrát jej ztratil. Byl úspěšnější v počtu patnácti es ku deseti Švéda, ale zahrál pět dvojchyb na tři Seveřana. Zisk 81 000 dolarů a 175 bodů jej poprvé v kariéře posunul do elitní třicítky tenistů, když po turnaji figuroval na 25. místě žebříčku. Ve čtyřhře se po boku Slováka Dominika Hrbatého probojoval do premiérového deblového finále na okruhu. Stejně jako ve dvouhře však odešel poražen, když pár nestačil na americko-jihoafrickou dvojici Donald Johnson a Piet Norval těsným výsledkem 6–7, 6–4 a 6–7. Sezónu pak zakončil na 32. místě deblového žebříčku. \n\nNa tvrdém povrchu Mastersu ve Stuttgartu se probojoval do druhé fáze, v níž vypadl se světovou pětkou Jevgenijem Kafelnikovem.\n\nNa první ze dvou listopadových událostí konaných na francouzské půdě – Grand Prix de Tennis de Lyon, skončil ve druhém kole se Slovákem Karolem Kučerou a na Tennis Masters Series–Paris v hale Bercy, mu stopku v úvodním zápasu vystavil Kučerův krajan a deblový spoluhráč Dominik Hrbatý. Závěrečnou akcí roku se pro něj stal švédský turnaj Scania Stockholm Open hraný v týdnu od 20. lisltopadu, na němž postoupil opět pouze do druhé fáze. Po výhře nad Michailem Južným jeho sezónu uzavřel švédský hráč Andreas Vinciguerra, jemuž patřilo 55. místo žebříčku.\n\nSezónu zakončil na 29. místě žebříčku ATP pro dvouhru.\n"}
{"id": "961708", "url": "https://cs.wikipedia.org/wiki?curid=961708", "title": "Tenisová sezóna Rogera Federera 2001", "text": "Tenisová sezóna Rogera Federera 2001\n\nTenisová sezóna Rogera Federera 2001 znamenala pro švýcarského tenistu zisk tří premiérových titulů na okruhu ATP Tour, jednoho singlového a dvou deblových. V únorovém finále turnaje Milan Indoor zdolal francouzského hráče Juliena Bouttera 6–4, 6–7 a 6–4. V témže měsíci vyhrál po boku Jonase Björkmana nizozemský Rotterdam Open. V červenci si pak společně s Maratem Safinem připsal druhou deblovou trofej z gstaadského UBS Open.\n\nNa turnajích Grand Slamu se poprvé probojoval do čtvrtfinále. Nejdříve na French Open, kde nestačil na španělského antukáře Àlexe Corretju. Podruhé mezi poslední osmičkou skončil ve Wimbledonu na raketě Brita Tima Henmana. O kolo dříve sehrál na londýnské trávě památné utkání vysoké kvality proti Petu Samprasovi, které získal po pětisetové bitvě ve svůj prospěch. Duel tak představoval symbolické předání „wimbledonského žezla“ mezi odcházejícím a nastupujícím šampiónem.\n\nZ finále poražen odešel poprvé na Rotterdam Open, kde jej přehrál Francouz Nicolas Escudé, a podruhé na Davidoff Swiss Indoors, když nezvládl zápas s Timem Henmanem.\n\nDebutový start ve švýcarském týmu na Hopmanově poháru proměnil ve vítězství. Spolu s partnerkou, světovou jedničkou Martinou Hingisovou, vyhráli všechny čtyři mezistátní utkání a ve finále si poradili se Spojenými státy. V Davisově poháru plnil roli švýcarské jedničky. Zástupci země helvetského kříže se probojovali do čtvrtfinále Světové skupiny.\n\nNa žebříčku ATP sezónu zakončil jako singlová třináctka a deblová šedesát šestka.\n\nNa přelomu roku debutoval ve švýcarském družstvu mistrovství smíšených týmů ITF – Hopmanově poháru. Jeho partnerkou na krytém dvorci v dómu Burswood se stala úřadující světová jednička Martina Hingisová. Soutěž smíšených družstev byla rozehrána 30. prosince 2000. V základní skupině zdolali jako nejvýše nasazení Austrálii 3:0, Jihoafrickou republiku 2:1 a také Thajsko 3:0. Federer vyhrál úvodní dvouhru s Richardem Frombergem, poté podlehl Waynu Ferreirovi a porazil Paradorna Srichaphana. V mixu Švýcaři nenašli přemožitele. Jako vítězové skupiny postoupili do finále, hraného 6. ledna 2001, proti Spojeným státům. K vítězství Hingisové nad Selešovou přidal Federer rozhodující druhý bod, když si poradil s Janem-Michaelem Gambillem. Za rozhodnutého stavu švýcarský pár podlehl Američanům ve třech setech. Reprezentanti helvetského kříže tak z Hopman Cupu odváželi druhý titul.\n\nOficiální sezónu mužského okruhu otevřel druhý lednový týden na jihoaustralském turnaji Adidas International v Sydney, kam přijížděl jako světová třicítka. V úvodním kole vyřadil ve dvou setech třetího nasazeného a 13. muže žebříčku Wayna Ferreiru z Jihoafrické republiky. Poté nepřipustil žádné drama se sousedem ve světové klasifikaci Marcem Rossetem, kterému dovolil uhrát pouze tři gamy. Ve čtvrtfinále však nenalezl recept na Francouze Sébastiena Grosjeana, který figuroval o jedenáct míst výše.\n\nVe druhé polovině ledna následoval úvodní grandslam roku Australian Open, na němž odehrál všechny tři zápasy proti francouzským soupeřům. V prvním z nich vrátil olympijskou porážku Arnaudovi Di Pasqualemu ve čtyřech sadách. Poté bez zaváhání vyřadil Nicolase Escuda, aby ve třetí fázi podlehl světové osmnáctce Arnaudu Clémentovi poměrem 6–7, 4–6 a 4–6. Ve střetnutí trvajícím dvě hodiny a osm minut dokázal sice zahrát třináct es na tři soupeřova, ale také se dopustil deseti dvojchyb oproti čtyřem Francouze. V utkání proměnil tři z osmi breakbolů, zatímco Clément využil pět z jedenácti šancí na prolomení podání. Opakoval se tak scénář z Australian Open 2000, kde s Clémentem vypadl také bez zisku sady ve třetím kole. Do mužské čtyřhry nastoupil po boku Slováka Dominika Hrbatého. V úvodním kole však byli vyřazeni japonsko-jihoafrickým párem Thomas Šimada a Myles Wakefield. \n\nPo příletu do Evropy, na přelomu ledna a února, nastoupil do halového turnaje Milan Indoor, který se pro něj stal historicky první událostí ATP Tour, z níž si odvezl turnajový titul.\n\nZ pozice 27. hráče žebříčku a sedmého nasazeného přehrál v úvodním klání Němce Rainera Schüttlera. Poté si poradil se zástupcem francouzského tenisu Cyrilem Saulnierem a ve čtvrtfinále se zkušeným Chorvatem Goranem Ivaniševićem, jenž o pět měsíců později vyhrál Wimbledon. V semifinále narazil na favorizovanou turnajovou dvojku a sedmého tenistu světa Jevgenije Kafelnikova. Za hodinu a padesát minut nastřílel čtrnáct es na pět soupeřových. Byl také lepším ve statistikách dvojchyb a v úspěšnost prvního i druhého servisu. Z devíti breakbolových možností dokázal prolomit podání pětkrát, proti dvěma využitým šancím protivníka. Duel bývalé a budoucí světové jedničky tak vyzněl pro Federera v poměru 6–2, 6–7 a 6–3. Své třetí singlové finále v nejvyšší úrovni tenisu proměnil v titul, když zdolal francouzské překvapení turnaje, 67. muže klasifikace Juliena Bouttera, po třísetové bitvě 6–4, 6–7, 6–4. Pro Francouze se jednalo také o premiérový finálový zápas ve dvouhře. Ze sezóny 2000 již vlastnil dvě deblové trofeje. Na milánském koberci oba aktéři zahráli během dvou hodin a dvaceti minut po sedmi esech. Basilejský rodák se dopustil čtyř dvojchyb v porovnání s jedenácti protihráče a proměnil sedm breaků ze čtrnácti. Boutter dokázal prolomit podání pětkrát ze sedmi šancí. Z turnaje kategorie International Series, jehož rozpočet činil 400 000 dolarů, si Federer odvezl prémii 54 000 dolarů. Zisk 175 bodů jej posunul o sedm příček výše, na dosavadní maximum, 22. místo.\n\nDruhý únorový víkend se zúčastnil v roli jedničky švýcarského týmu prvního kola Světové skupiny. V basilejské St. Jakobs Halle nastoupil ke dvěma dvouhrám a čtyřhře proti hráčům Spojených států. V pátek otevřel mezistátní zápas čtyřsetovou výhrou nad zkušeným Toddem Martinem. Do sobotní čtyřhry nastoupil po boku Lorenza Manty. Společně bez zaváhání přehráli pár Jan-Michael Gambill a Justin Gimelstob. V nedělní zahajovací dvouhře pak přidal klíčový třetí bod, když zdolal Jana-Michaela Gambilla 7–5, 6–2, 4–6 a 6–2. Tenisté helvetského kříže tak postoupili do dubnového čtvrtfinále výsledkem 3:2 na zápasy.\n\nV týdnu po Davisově poháru obhajoval finálovou účast na marseillském Open 13. Jako turnajová šestka na cestě do semifinále neztratil žádný set. Na jeho raketě postupně zůstali žebříčkově níže postavení Cyril Saulnier, Bob Bryan a ve čtvrtfinále daviscupový spoluhráč Michel Kratochvil. V semifinále mu však oplatila čerstvou porážku z milánského koberce světová sedmička Jevgenij Kafelnikov po těsné třísetové bitvě 6–7, 6–4 a 6–4. Rus následně získal 44. titul kariéry.\n\nPo přesunu na nizozemský turnaj zlaté série ABN AMRO World Tennis Tournament postoupil do čtvrtfinále přes Sébastiena Grosjeana. V něm úspěšně změřil síly s osmým tenistou světa Àlexem Corretjou. V semifinále otočil vývoj utkání proti Rumunu Andreji Pavlovi, když po ztrátě úvodní sady převzal otěže zápasu a v rozhodujícím dějství soupeři nadělil svého prvního „kanára“ roku. Postoupil tak do svého druhého finále sezóny, které prohrál s kvalifikantem a 60. hráčem světa Nicolasem Escudém. Francouzi tak dovolil získat jediný titul v roce 2001. Ve čtyřhře však na premiérový titul z této soutěže ATP Tour dosáhl. Federerovým spoluhráčem se stal švédský tenista Jonas Björkman. Po semifinálové výhře nad zimbabwskou dvojicí Wayne Black a Kevin Ullyett, hladce porazili další deblové specialisty. Českému páru Petr Pála a Pavel Vízner dovolili ve finále uhrát pouze tři gamy a po setech 6–3 a 6–0, získali rotterdamský titul.\n\nNásledně se objevil až v polovině března na prvním ze dvou tradičních amerických Mastersů odehrávajících se v jarním období. Rychlý konec pavoukem mu na Indian Wells Masters vystavil 43. muž žebříčku Nicolas Kiefer, jemuž basilejský rodák podlehl po setech 6–3, 5–7 a 1–6. Do úvodního kola navazujícího Ericsson Open, konaného v Key Biscayne, obdržel volný los. Ve druhé fázi dovolil Maročanovi Júnisi Al Ajnávímu uhrát pouze čtyři hry. Po výhře nad výše postaveným Australanem s dělovým sevisem Markem Philippoussisem se probojoval do čtvrté fáze, kde na něj nestačil Švéd Thomas Johansson. Ve vyrovnaném klání trvajícím téměř dvě a půl hodiny Federer zvítězil 7–6, 5–7 a 7–6. O postupujícím rozhodl až tiebreak závěrečné sady v poměru míčů 9:7. Ve čtvrtfinále mu však stopku vystavila australská světová osmička Patrick Rafter, který jej vyřadil po jednoznačném průběhu 3–6 a 1–6.\n\nV úvodní části dubna reprezentoval Švýcarsko ve čtvrtfinále Světové skupiny Davisova poháru proti Francii. Na koberec neuchâtelské haly Patinoires du Littoral nastupoval do páteční dvouhry za stavu 0:1. Podruhé v řadě byl nad jeho síly Nicolas Escudé, který zvítězil ve čtyřech setech. V sobotní čtyřhře spolu s Lorenzem Mantou udrželi pětisetovou výhrou nad párem Cédric Pioline a Fabrice Santoro naději, když o vítězi rozhodl až závěr pátého dějství poměrem 9–7 pro domácí. Srovnání stavu na 2:2 znamenala Federerova nedělní výhra nad Arnaudem Clémentem 6–4, 3–6, 7–6 a 6–4. O postupu Francouzů však rozhodlo pětisetové drama mezi Escudém a Georgem Bastlem, který vyrovnaný závěr duelu nezvládl.\n\nAntukovou část roku rozehrál ve druhé polovině dubna na Monte-Carlo Masters, kam přijížděl jako turnajová patnáctka. Prvními třemi koly prošel bez ztráty setu, když na jeho raketě postupně zůstali americký veterán Michael Chang, Ital Davide Sanguinetti a francouzský bronzový olympijský medailista Arnaud Di Pasquale, který uhrál pouze tři gamy. Únorové vyřazení z rotterdamské události mu ve čtvrtfinále oplatila světová patnáctka Sébastien Grosjean výsledkem 4–6 a 3–6.\n\nKvětnové Rome Masters se v jeho kariéře stalo prvním turnajem, na němž startoval jako hráč elitní světové dvacítky, když mu patřila 18. příčka. Přestože si jako nenasazený ve druhém kole poradil se světovou dvojkou Maratem Safinem poté, co se štěstím zvládl zkrácenou hru rozhodujícího setu poměrem 7:5, ve třetí fázi jej vyřadil devatenáctý tenista žebříčku Wayne Ferreira. Z navazující velké událostí Hamburg Masters se rozloučil prohrou již v úvodním klání. Proti antukovému specialistovi a světové devatenáctce Francovi Squillarimu z Argentiny odešel poražen po setech 3–6, 4–6.\n\nVrcholem se na přelomu května a června stal pařížský grandslam French Open, kde startoval jako 18. muž pořadí ATP. Tento fakt při systému šestnácti nasazených hráčů znamenal, že nezískal jistotu vyhnutí se výše postavenému hráči v úvodní fázi. Na úvod porazil italského kvalifikanta z třetí stovky Stefana Galvaniho. Poté měl nečekané problémy až se 115. hráčem klasifikace Sargisem Sargsianem z Arménie, s nímž musel obracet vývoj utkání ze stavu 0:2 na sety. Zápas získal ve svůj prospěch po dramatické koncovce 4–6, 3–6, 6–2, 6–4 a 9–7. V další kariéře se Švýcarovi podařilo na Roland Garros zvrátit nepříznivý stav 0:2 na sety ještě dvakrát. Poprvé při svém jediném pařížském titulu z roku 2009 proti Tommymu Haasovi  podruhé ve čtvrtfinále ročníku 2012 proti neoblíbenému soupeři Juanu Martínovi del Potrovi. Třetí a čtvrté kolo znamenalo čtyřsetové výhry, když nejdříve přešel přes Španěla David Sánchez a poté vyřadil Jihoafričana Wayna Arthurse. Grandslam opustil po čtvrtfinálové porážce od světové třináctky Àlexe Corretji, na kterého nestačil po třech hodinách hry 5–7, 4–6 a 5–7. Ve své dosavadní kariéře tak zaznamenal svůj nejlepší grandslamový výsledek. \n\nTradiční předwimbledonskou přípravu rozehrál na halleském Gerry Weber Openu, kde startoval v roli šestého nasazeného. Na žebříčku ATP mu patřila čtrnáctá pozice, což bylo dosavadní maximum. Po výhře nad obhájcem titulu Davidem Prinosilem z Německa, jej ve čtvrtfinále zastavila světová desítka a turnajová dvojka Patrick Rafter ve třech vyrovnaných sadách 6–4, 6–7 a 6–7. Ve stejné fázi Australan vyhrál již na březnovém Miami Masters. V tiebreaku druhé sady měl přitom Švýcar za stavu 6:5 mečbol, jenž soupeř odvrátil esem. Úřadující wimbledonský finalista Rafter po utkání prohlásil: „\"Roger byl lepší než já, a to po více než jeden a půl setu. Utkání rozhodly možná dva nebo tři míče – a já zvítězil\".“\n\nDruhou přípravu odehrál na nizozemském Heineken Trophy v 's-Hertogenboschi, kde jako čtvrtý nasazený v úvodním klání vyřadil Francouze Antonyho Dupuise. Následně zdolal nizozemské hráče z druhé světové stovky, nejdříve Johna van Lottuma a poté Raemona Sluitera. V semifinále však narazil na světovou šestku Lleytona Hewitta, kterému za sedmdesát pět minut podlehl 4–6 a 2–6. V duelu zužitkoval dva breakboly ze šesti a naopak pětkrát ztratil podání. Australský pozdější vítěz turnaje si připsal 55 % všech vítězných míčů a dosáhl také lepší hodnoty v hlavních parametrech – úspěšnosti na servisu i příjmu. \n\nNa wimbledonský pažit, třetí grandslam sezóny, přijížděl v roli turnajové patnáctky. Na cestě do čtvrtfinále musel svést dvě pětisetové boje. Po jasné výhře nad Belgičanem Christophem Rochusem, zvládl ve druhém kole první z bitev, když vyřadil Xaviera Malisse. Tři sety mu pak stačily na Švéda Jonase Björkmana.\n\nV osmifinále sehrál jedno z památných střetnutí celé wimbledonské historie. Utkali se v něm světová šestka, čtyřnásobný obhájce titulu a držitel sedmi wimbledonských trofejí Pete Sampras, který symbolicky předal „žezlo kralování“ nad londýnským grandslamem do rukou 19letého Švýcara. Druhé pondělí turnaje, 2. července, tak skončila Američanova šňůra 36 vítězství ve Wimbledonu. Z posledních 58 odehraných duelů v Londýně, utržil Sampras teprve druhou porážku poměrem 7–6, 5–7, 6–4, 6–7 a 7–5. Naposledy předtím jej zdolal Richard Krajicek ve čtvrtfinále Wimbledonu 1996. Duel proti Federerovi představoval jejich jediné vzájemné střetnutí ve Wimbledonu. Pro basilejského rodáka se zároveň jednalo o debutové utkání na centrálním dvorci. Sampras po prohře ocenil hru stále ještě teenagera slovy: „\"Prohrál jsem se skutečně, skutečně výborným hráčem. Hrál úžasně … Existuje řada mladých kluků, kteří se derou nahoru, ale Roger je tak trochu výjimečný – má výbornou celodvorcovou hru, stejně jako já nedává průchod mnoha emocím, a je vynikajícím sportovcem.\"“ Ve dvanácté hře páté rozhodující sady přišla Švýcarova šance, když si vypracoval dva mečboly. Po úspěšném forhendu završil své největší vítězství počáteční kariéry, poklekl na kolena a zvedl ruce k nebi. V utkání trvajícím tři hodiny a čtyřicet jedna minut nastřílel basilejský rodák dvacet pět es na dvacet šest Američana a dopustil se šesti dvojchyb proti devíti soupeře. Federer, který získal sto devadesát vítězných míčů, využil tři ze čtrnácti breakbolů. Sampras měl na svém kontě sto osmdesát winnerů a dvakrát dokázal prolomit podání z celkového počtu jedenácti příležitostí. Ve čtvrtfinále však Švýcar skončil na raketě britské světové jedenáctky Tima Henmana poměrem 5–7, 6–7, 6–2a 6–7, když nezvládl koncovky tří ze čtyř setů.\n\nVe wimbledonské čtyřhře se stal jeho spoluhráčem Jihoafričan Wayne Ferreira. Třísetová výhra ve druhém kole nad izraleskými deblovými specialisty Jonatanem Erlichem a Andym Ramem byla však poslední. Před zápasem třetího kola, s pozdějšími wimbledonskými vítězi Donaldem Johnsonem a Jaredem Palmem, z turnaje odstoupili. Důvodem bylo Federerovo rozhodnutí plně se koncentrovat pouze na soutěž dvouhry.\n\nV týdnu po londýnském grandslamu nastoupil do antukového turnaje UBS Open ve švýcarském Gstaadu. Unavený z předešlého programu jej v úvodním kole vyřadil 70. hráč žebříčku Ivan Ljubičić z Chorvatska. Po hladkém průběhu 2–6 a 1–6 se tak mohl zaměřit na méně fyzicky náročnou čtyřhru.\n\nPřes singlový neúspěch dosáhl na turnajový titul. Po boku Marata Safina získal druhou trofej z deblové soutěže okruhu ATP Tour. Švýcarsko-ruský pár si ve čtvrtfinále poradil s českou dvojicí Tomáš Cibulec a Leoš Friedl poměrem 6–7, 6–4 a 6–4. Mezi poslední čtyřkou párů zdolali Jihoafričana Mariuse Barnarda hrajícího s Čechem Cyrilem Sukem 7–6 a 7–6. V utkání o titul pak byl odehrán jediný game, když australsko-americký pár Michael Hill a Jeff Tarango zápas skrečoval.\n\nOd první poloviny července nehrál několik týdnů až do konce srpna, kdy se na dvorce vrátil čtvrtým grandslamem sezóny US Open. Vůbec poprvé přerušil profesionální tenisovou kariéru na takto dlouhý časový úsek. Příčinou se staly problémy s přitahovači stehna a zánět okostice.\n\nNa newyorském US Open startoval z pozice nasazené třináctky. V prvních třech zápasech neztratil žádný set, když postupně přehrál Němce Larse Burgsmüllera, amerického hráče z třetí stovky Robbyna Ginepriho a Nizozemce Sjenga Schalkena. V osmifinále jej však bez potíží porazil druhý hráč světa Andre Agassi po třísetovém průběhu 1–6, 2–6 a 4–6. Ve střetnutí trvajícím pouze jednu hodinu a dvacet tři minut vévodil zkušený Američan všem hlavním statistikám. Zahrál šest es proti jednomu Švýcara. Zaznamenal stoprocentní úspěšnost konverze breakbolů, když z devíti šancí prolomil podání devětkrát. Naproti tomu Federer si dokázal připsat jediný servis soupeře z celkové nabídky šesti příležitostí. \n\nV následné pondělní klasifikaci ATP z 10. září se posunul na své dosavadní kariérní maximum, když mu patřila 12. příčka.\n\nPo zářijovém odpočinku se prvním turnajem halové podzimní sezóny stal moskevský Kremlin Cup. Z události probíhající na koberci, a jejíž rozpočet činil jeden milión dolarů, však rychle vypadl. V úvodním kole nestačil na třicátého devátého tenistu světa Nicolase Kiefera z Německa. O postupujícím rozhodla až zkrácená hra závěrečné sady, která vyzněla ve prospěch Němce 7:4.\n\nDruhý říjnový týden obhajoval semifinálovou účast na vídeňském CA-TennisTrophy z kategorie International Series Gold. Na cestě do čtvrtfinále si jako čtvrtý nasazený poradil s Chilanem Nicolásem Massúem a španělským antukářem Alberem Costou. Mezi poslední osmičkou tenistů však překvapivě podlehl 6–7 a 5–7 až devadesátému tenistovi žebříčku Stefanu Koubkovi z Rakouska. V navazujícím říjnovém týdnu přijel na předposlední Masters sezóny – Stuttgart Masters. Po volném losu v úvodním kole, jej ve druhé fázi vyřadil Jihoafričan Wayne Ferreira ve třech sadách 6–7, 6–3 a 2–6.\n\nPo roce se znovu probojoval do finále Davidoff Swiss Indoors, turnaje probíhajícího v rodné Basileji, a opět odešel poražen. Během postupu pavoukem mu jediný set ve čtvrtfinále odebral šestnáctý hráč klasifikace Andy Roddick, který nezvládl tiebreak třetího setu. V něm se Švýcarem prohrál těsným dvoubodovým rozdílem 5:7. V ostatních případech čtvrtý nasazený Federer nezaváhal a postupně vyřadil Alberta Costu, Xaviera Malisse a v semifinále si poradil s Francouzem Julienem Boutterem.\n\nDo duelu o titul proti světové jedenáctce Timu Henmanovi vstupoval s vědomím vzájemné porážky z wimbledonského čtvrtfinále. Ani v Basileji na Angličana nenašel recept a za hodinu a padesát pět minut opustil dvorec pokořen3 3–6, 4–6 a 2–6. V utkání nedokázal využít ani jednu ze tří šancí na prolomení podání proti Henmanovým čtyřem dokonaným breakům ze sedmi příležitostí.\n\nSezónu, v níž poskočil o šestnáct příček vzhůru, zakončil porážkou ve druhé fázi Paris Masters, turnaje konaného v hale Bercy. Po volném losu mu stopku vystavil čtyřicátý muž světové klasifikace Jiří Novák, když nezvládl dramatickou koncovku třetí sady vyrovnaného duelu 4–6, 7–6 a 6–7. Zimní odpočinek tak strávil na 13. místě žebříčku ATP.\n"}
{"id": "961709", "url": "https://cs.wikipedia.org/wiki?curid=961709", "title": "Tenisová sezóna Rogera Federera 2002", "text": "Tenisová sezóna Rogera Federera 2002\n\nTenisová sezóna Rogera Federera 2002 znamenala pro švýcarského tenistu\nzisk tří singlových a dvou deblových titulů na okruhu ATP Tour. V lednovém finále sydneyského turnaje Adidas International zdolal argentinského hráče Juana Ignacia Chelu 6–4, 6–7 a 6–4. V květnu si po výhře nad Rusem Maratem Safinem 6–1, 6–3 a 6–4, připsal premiérový triumf v sérii Masters, když zvítězil na hamburské antuce. Tento titul znamenal premiérový průnik do elitní světové desítky v kariéře. Třetí trofej pak slavil v říjnu na vídeňském CA-Tennis Trophy, kde přehrál českého hráče Jiřího Nováka poměrem 6–4, 6–1, 3–6, 6–4. Jako poražený finalista odešel z halového Milan Indoor a miamského Mastersu NASDAQ-100 Open, kde podlehl Andremu Agassimu.\n\nNa turnajích Grand Slamu se nejdále probojoval do osmifinále. Nejdříve na Australian Open, kde nestačil na Němce Tommyho Haase. Podruhé mezi poslední šestnáctkou skončil na US Open po porážce od svého stabilního deblového partnera Maxe Mirného.\n\nDva halové tituly ve čtyřhře získal v páru s Bělorusem Mirným. První si odvezli z únorového Rotterdam Open, kde poprvé na okruhu ATP obhájil titul. I následující rok 2003 se na něm probojoval do finále, ale na hattrick nedosáhl. Druhý triumf si pak odvezl z říjnového Kremlin Cupu hraného v Moskvě.\n\nZa švýcarský tým podruhé nastoupil do Hopmanova poháru, kde s životní partnerkou Mirkou Vavrinecovou nepostoupili ze základní skupiny. V Davisově poháru plnil roli švýcarské jedničky. Zástupci země helvetského kříže byli vyřazeni v prvním kole Světové skupiny, když nestačili na Rusko.\n\nDebutovou účast zaznamenal na závěrečném Turnaji mistrů – Tennis Masters Cupu, kde vyhrál základní Zlatou skupinu. V semifinále jej však vyřadila australská světová jednička Lleyton Hewitt po vyrovnaném průběhu 5–7, 7–5 a 5–7.\n\nNa žebříčku ATP sezónu poprvé zakončil v elitní světové desítce dvouhry, když mu patřilo šesté místo. Ve čtyřhře figuroval na dvacáté páté příčce.\n\nNovou sezónu otevřel na přelomu prosince a ledna druhou účastí na perthském Hopmanově poháru, kde obhajoval titul. Jeho spoluhráčkou již nebyla Martina Hingisová, ale životní partnerka Miroslava Vavrinecová, s níž udržoval vztah od olympijských her v Sydney. Švýcaři do turnaje zasáhli od prvního hracího dne 29. prosince 2001. Na úvod podlehli Austrálii 0:3, poté neuhráli ani bod na Španělsko, které je zdolalo také 3:0 a bez postupových šancí si v závěrečném duelu poradili s Argentinou 2:1. Ve čtyřčlenné skupině A tak obsadili třetí místo. Federer první dvě dvouhry proti Lleytonu Hewittovi a Tommymu Robredovi ztratil. Až závěrečný singl na mistrovství smíšený týmů ITF získal ve svůj prospěch, když hladce porazil Argentince Mariana Zabaletu. Spolu s Vavrinecovou vyhráli jedinou smíšenou čtyřhru proti argentinskému páru.\n\nOficiální sezónu okruhu ATP Tour rozehrál na Adidas International, turnaji z kategorie International Series a rozpočtem 381000amerických dolarů. V roli světové třináctky a nasazené dvojky si postupně poradil s hráči z první padesátky – Tommym Robredem, Xavierem Malissem a ve čtvrtfinále s bývalou chilskou světovou jedničkou Marcelem Ríosem po setech 6–7, 7–6, 6–3. V semifinále zdolal světovou patnáctku Andyho Roddicka a postoupil do svého prvního finále na australském kontinentu. V něm nezaváhal s překvapením turnaje, 67. mužem žebříčku Juanem Ignaciem Chelou z Argentiny, který prošel do hlavní soutěže z kvalifikace. Za padesát tři minut zahrál sedm es a nedopustil se žádné dvojchyby. Jihoameričan si v celém průběhu nevypracoval ani jednu breakovou šanci, naopak Federer využil všechny tři příležitosti na prolomení podání. Ziskem 175 bodů se v pondělní klasifikaci posunul o jednu příčku na 12. místo. K tomu obdržel finanční prémii 48 850 dolarů.\n\nOd poloviny ledna se zúčastnil jako nasazený hráč číslo jedenáct Australian Open, grandslamu konaného v Melbourne Parku. V úvodním kole zůstal na jeho raketě americký veterán Michael Chang, který ve své předposlední sezóně neuhrál proti Švýcarovi žádný set. Ve druhé fázi basilejský rodák přehrál zástupce maďarského tenisu z konce první stovky Attilu Sávoltiho. Čtyřicátého prvního hráče žebříčku Rainera Schüttlera vyřadil opět bez ztráty sady, když zvládl všechny tři koncovky. Papírové předpoklady se vyplnily v osmifinále, kde jej zastavila světová devítka a sedmý nasazený Němec Tommy Haas. Po třech a půl hodinách pětisetové bitvy Federera udolal výsledkem 7–6, 4–6, 3–6, 6–4 a 8–6. Švýcar byl lepší na servisu, když nastřílel dvacet pět es proti jedenácti soupeře a vyrobil šest dvojchyb na čtyři Němce. V utkání vzal protivníkovi čtyřikrát podání z deseti nabídek, zatímco Haas využil pouze tři breakové šance ze čtrnácti příležitostí. Německý tenista vyhrál celkově 176 míčů, o pět více než Švýcar. Za stavu 6–5 a 40–30 v páté sadě promarnil Federer mečbol, když podával soupeř. Po srovnání na 6–6 to byl naopak Haas, jenž prolomil podání a utkání již doservíroval do vítězného konce.\n\nNa přelomu ledna a února obhajoval titul na italském Milan Indoor, kde startoval jako druhý nasazený. Na cestě do finále odehrál nejvyrovnanější utkání ve druhém kole s Rusem Nikolajem Davyděnkem a v semifinále s 30. mužem žebříčku Gregem Rusedskim, proti němuž zvládl dva tiebreaky. V utkání o titul se utkal s 87. tenistou světové klasifikace Davidem Sanguinettim z Itálie. Po dvou hodinách a pěti minutách mu podlehl poměrem 6–7, 6–4 a 1–6, když využil tři ze třinácti breakových možností proti Italovým čtyřem prolomeným servisům z nabídky čtrnácti šancí. Sanguinetti si tak připsal druhé vítězství na okruhu ATP. \n\nDruhý únorový víkend se zúčastnil v roli jedničky švýcarského týmu prvního kola Světové skupiny. Na moskevském Olympijském stadionu nastoupil ke dvěma dvouhrám a čtyřhře proti hráčům Ruska.\n\nV pátek otevřel mezistátní zápas třísetovou výhrou nad sedmým hráčem pořadí ATP Maratem Safinem. Do sobotní čtyřhry zasáhl po boku Marca Rosseta. Ve čtyřech sadách podlehli páru Kafelnikov a Safin. V nedělní zahajovací dvouhře pak přidal druhý bod, když zdolal světovou čtyřku Jevgenije Kafelnikova jednoznačným výsledkem 7–6, 6–1, 6–1. Přesto se z postupu do čtvrtfinále radovali domácí Rusové, když v rozhodujícím pátém střetnutí zdolal Safin bez ztráty setu Michela Kratochvila.\n\nV polovině února zavítal na rotterdamský ABN AMRO World Tennis Tournament ze zlaté série v roli obhájce finálové účasti a turnajové sedmičky.\n\nPo výhře nad nizozemským hráčem z druhé stovky Johnem van Lottumem prošel druhou fází bez boje, když Thomas Enqvist do utkání nenastoupil. Ve čtvrtfinále jej po vyrovnaném průběhu 6-3, 6-7, 5-7, vyřadil 22. tenista světové klasifikace Nicolas Escudé, jemuž podlehl již ve finále předchozího ročníku. Francouz poté titul obhájil.\n\nNa nizozemském turnaji nastoupil také do své první soutěže čtyřhry v sezóně, když se jeho spoluhráčem stal běloruský tenista Max Mirnyj. Ve třech ze čtyř utkání musel pár za stavu 1:1 na sety podstoupit závěrečný supertiebreak, který vždy zvládl ve svůj prospěch. V úvodním kole si Federer a Mirnyj poradili s českou dvojicí Radek Štěpánek a Cyril Suk. Poté přešli přes turnajové trojky z okolí dvacátého místa žebříčku Pálu s Víznerem, aby v semifinále zdolali jihoafricko-zimbabwský pár Chris Haggard a Kevin Ullyett 6–3 a 6–3. Také finále proti favorizovaným turnajovým jedničkám, bahamské světové jedenáctce Marku Knowlesovi a kanadské světové čtyřce Danielu Nestorovi, zvládli poměrem 4–6, 6–3 a 10–4. Federer si tak připsal třetí deblový titul kariéry a poprvé na okruhu ATP Tour obhájil turnajový triumf, když v Rotterdamu vyhrál již v roce 2001.\n\nDalší týden se poprvé v kariéře objevil na dubajském Dubai Tennis Championships. Ztráta bodů z Nizozemska, kde neobhájil finálovou účast, znamenala pokles na 14. příčku. Jako šestý nasazený v úvodním duelu přehrál Rumuna Adriana Voineu, aby se poté s turnajem rozloučil hladkou porážkou od Rainera Schüttlera poměrem 3–6 a 1–6.\n\nV březnu rozehrál první ze dvou Mastersů probíhajících v daném měsíci na americké půdě. Jako turnajová dvanáctka svedl v prvním kole indianwellského Pacific Life Open vítězný boj proti Belgičanu Xavieru Malisseovi. Po další výhře nad Rakušanem Stefanem Koubkem narazil ve třetí fázi na Švéda z třetí desítky Thomase Enqvista. Na Seveřana však nenašel recept a za hodinu a čtrnáct minut mu podlehl 4–6 a 3–6. Opět v páru s Maxem Mirným nastoupil do čtyřhry. Podruhé v sezóně se švýcarsko-běloruská dvojice probojovala až do finále. Ve druhém kole na ně nestačil třetí nasazený pár z elitní světové desítky Jiří Novák a David Rikl. Následně přehráli americké turnajové osmičky Boba a Mika Bryanovi. V semifinále překvapivě postoupili přes nejlepší dvojici světa tvořenou prvním a druhým mužem klasifikace Donaldem Johnsonem a Jaredem Palmerem. Ve finále však byl nad jejich síly druhý nasazený pár Knowles a Nestor, který jim výsledkem 6–4 a 6–4 oplatil čerstvou rotterdamskou porážku.\n\nNavazující událostí se stal miamský NASDAQ-100 Open v Key Biscayne. Opět v pozici turnajové dvanáctky obdržel volný los do druhé fáze. Následně vyhrál pět utkání v řadě bez ztráty setu. Na jeho raketě postupně zůstali americký kvalifikant Jeff Morrison, Španěl Albert Portas, britská turnajová pětka Tim Henman, která ve druhé sadě duel skrečovala, ve čtvrtfinále pak Rumun Andrei Pavel a konečně mezi poslední čtyřkou favorizovaná světová jednička Lleyton Hewitt. Jednalo se o premiérové Švýcarovo střetnutí s prvním hráčem světa v kariéře, které navíc vyhrál 6–3 a 6–4. Za hodinu a půl dokázal v každé sadě Australanovi sebrat jedno podání, což mu při udržení všech servisů stačilo k průniku do svého premiérového finále série Masters. V závěrečném utkání však po setech 3–6, 3–6, 6–3 a 4–6 prohrál se zkušeným Andrem Agassim, desátým hráčem žebříčku. V soutěži čtyřhry vypadl s Mirným v semifinále, kde je zdolali stejně jako v Indian Wells Knowles s Nestorem.\n\nUprostřed dubna zahájil, již jako světová jedenáctka, antukovou sezónu monackým Mastersem Monte-Carlo Open. Po výhře nad Argentincem Marianem Zabaletou vypadl v dalším zápase s jeho krajanem Davidem Nalbandianem ve dvou setech.\n\nPrvní květnový týden zavítal do „Věčného města“ na další událost mistrovské série Rome Masters, kde odehrál pouze jedno utkání. V něm podlehl 58. muži žebříčku Andreovi Gaudenzimu z Itálie ve dvou setech 4–6 a 4–6.\n\nPo nevydařeném vstupu do antukové části okruhu dosáhl na první výhru z tohoto povrchu v německém Hamburku. Na třetím turnaji Masters v řadě – Hamburg Masters, startoval jako nasazená jedenáctka. Na cestě do čtvrtfinále neztratil žádný set, když zdolal 29. muže klasifikace Nicoláse Lapenttiho z Chile, poté Bohdana Ulihracha a konečně rumunského kvalifikanta Adriana Voineu, jenž předtím vyřadil Henmana. Mezi poslední osmičkou si po divokém průběhu 6–0, 1–6 a 6–2, poradil s brazilským antukářem a bývalou světovou jedničkou Gustavem Kuertenem. Federer dokázal využít šest z patnácti breakbolových příležitostí, zatímco Brazilec, jemuž patřila sedmá příčka žebříčku, prolomil jeho podání jen třikrát z dvanácti šancí. V utkání trvajícím bez pěti minut hodinu a půl byl basilejský rodák úspěšnější ve statistikách získaných míčů po servisu i na příjmu. \nV semifinále přehrál běloruského spoluhráče ze čtyřhry Maxe Mirného ve dvou setech a podruhé v kariéře postoupil do finále turnaje série Masters. V něm se střetl se světovou pětkou Marata Safina. V probíhající sezóně Rusa porazil již v moskevském utkání Davisova poháru a ani v Hamburku neztratil žádný set. Po dvou hodinách a dvou minutách získal dosud svůj nejcennější turnajový triumf, když zvítězil 6–1, 6–3 a 6–4. Jednalo se o třetí titul v sezóně, premiérový v sérii Masters a celkově pátý kariérní. Oba aktéři zahráli stejný počet čtyř es a dvou dvojchyb. Federer byl výrazně úspěšnější v proměňování breakových šancí, když ze sedmnácti nabídek využil osm. Safin prolomil podání pouze třikrát, když další čtyři možnosti nezužitkoval. Švýcar si připsal sto jedenáct vítězných míčů proti osmdesáti sedmi ruské jedničky. \n\nRekordní byla i jednorázová finanční odměna v dosavadní kariéře Švýcara, jejíž výše činila 372 000 dolarů. Stejně tak zisk 500 bodů Federera poprvé v životě posunul do elitní světové desítky tenistů, když na žebříčku ATP z 20. května figuroval na 8. místě.\n\nDruhý vrchol roku – French Open, odstartoval na konci května. Poprvé byl na grandslamu nasazen mezi první desítkou, když startoval jako turnajová osmička. Jeho cestu však ukončil 45. hráč světové klasifikace Hišám Arází z Maroka, který měl celý průběh střetnutí pod kontrolou a po setech 6–3, 6–2, 6–4 postoupil do druhého kola. V utkání trvajícím hodinu a třicet pět minut Švýcar sebral soupeři dvě podání. Maročan využil šest breaků ze čtrnácti možných. Federer měl pouze 35 % úspěšnost zisku míčů po druhém podání proti 62 % úspěšnosti vítěze. \n\nZisk pouhých pěti bodů znamenal propad ve světové klasifikaci o dvě příčky, když mu po grandslamu patřila 10. pozice.\n\nPrvním turnajem na trávě se stal německý Gerry Weber Open hraný v severoněmeckém Halle, kam přijížděl jako druhý nasazený. Střetl se v něm se třemi zástupci německého tenisu. V prvních dvou kolech přešel přes Hendrika Dreekmanna a Davida Prinosila. Čtvrtfinálová prohra z předešlého ročníku se neopakovala, když duel proti Nichailu Južnému zvládl po dvousetovém průběhu. Stopku mu však na centrkurtu Gerry Weber Stadion vystavil v semifinále 66. muž světa Nicolas Kiefer, který jej vyřadil poměrem 6–4, 4–6 a 4–6.\n\nPoslední wimbledonskou přípravu odehrál na 's-hertogenboschkém Ordina Open, na němž startoval jako turnajová dvojka za Hewittem. Po výhře nad wimbledonským vítězem z roku 1996 Richardem Krajickem, jenž nebyl na žebříčku klasifikován a do hlavní soutěže nastoupil na divokou kartu, zdolal ve druhém kole krajana ze druhé stovky Iva Heubergera. Po zisku první sady soupeř zápas skrečoval. Ve čtvrtfinále jej však po setech 6–3, 5–7, 3–6 zastavil další Nizozemec v pavouku a šestý nasazený Sjeng Schalken.\n\nNa nejslavnější turnaj světa – londýnský Wimbledon, přijížděl jako světová devítka a turnajová sedmička. Jeho prohra v prvním kole s  chorvatským kvalifikantem Mariem Ančićem, jemuž patřila až 154. příčka žebříčku, se zařadila k velkým překvapením celého turnaje. Z utkání trvajícího přesně sto minut odešel poražen po výsledku 3–6, 6–7 a 3–6. Chorvat zahrál pět es na jedno Švýcarovo a dopustil se o polovinu méně dvojchyb. Oba aktéři si vypracovali šest šancí na prolomení soupeřova podání. Federer využil pouze jednu proti třem Ančiće.\n\nVýpadek v úvodních kolech dvou evropských grandslamů znamenal pád z první desítky světové klasifikace, když po Wimbledonu figuroval na 11. místě.\nStejně jako v předchozích letech odehrál v první polovině července antukový Allianz Suisse Open Gstaad, kde startoval jako třetí nasazený. V prvním kole oplatil čerstvou pařížskou prohru Maročanu Hišámu Arázímu, když jej vyřadil po setech 6–4 a 6–3. Ve druhé fázi však narazil na českého hráče a pozdějšího semifinalistu turnaje Radka Štěpánka, kterému patřila až 110. pozice. Za necelou hodinu a půl odešel poražen poměrem 6–3, 3–6 a 2–6.\nLetní sezónu na severoamerických betonech začal v srpnu na torontském Canada Masters v roli turnajové desítky. Událost ze série Masters však opustil v prvním kole, když proti argentinské světové devatenáctce Guillermu Cañasovi nezvládl koncovky obou setů a prohrál 6–7 a 5–7. V prvním dějství oba sehráli dlouhý tiebreak, jenž vyzněl poměrem míčů 12:10 pro nenasazeného Argentince. Cañas svou aktuální formu zužitkoval, když v Kanadě vyhrál svůj první Masters po finálové výhře nad Roddickem.\n\nNepřesvědčivé Švýcarovy výkony pokračovaly na navazujícím Mastersu Western & Southern Financial Group Masters odehrávajícím se v ohijském Cincinnati. Z pozice turnajové desítky opět nepřešel úvodní kolo. Po třísetovém průběhu jej vyřadil 34. muž světové klasifikace Ivan Ljubičić z Chorvatska. Jednalo se o pátou Federerovu porážku z posledních šesti zápasů na okruhu. Ztráta formy se odrazila pádem na 14. místo žebříčku ATP.\n\nPoslední přípravu před newyorským grandslamem odehrál v týdnu před startem US Open na TD Waterhouse Cupu v Long Islandu. Po volném losu do druhého kola prodloužil šňůru proher, když nestačil na světovou šedesát pětku Nicoláse Massúa z Chile. Přesně po dvou hodinách s ním prohrál 7–6, 1–6 a 3–6. Z pěti breakových příležitostí dokázal využít pouze jedinou. Chilan naopak prolomil Švýcarův servis pětkrát, když si celkově vypracoval patnáct šancí. \n\nDo US Open, kde Pete Sampras dosáhl na svůj poslední 14. kariérní Grand Slam, vstupoval jako turnajová třináctka. V prvních dvou střetnutích zdolal hráče druhé stovky, Čecha Jiřího Vaňka a amerického veterána Michaela Changa. Ve třetí fázi mu set odebral devatenáctý nasazený Belgičan Xavier Malisse. V probíhající sezóně se na turnajích velké čtyřky nejdále probojoval do osmifinále. Stejně jako na Austraian Open skončil v této fázi i na dvorcích Národního tenisového centra Billie Jean Kingové. Ve čtvrtém kole byl nad jeho síly 34. hráč světa Max Mirnyj z Běloruska, na kterého po výsledku 3–6, 6–7 a 4–6, neuhrál ani jeden set. Za hodinu a padesát dva minut nevyužil z pěti šancí prolomit soupeřovo podání nevyužil ani jedinou. Mirnému tak k výhře stačily dva breaky z nabídky sedmi možností. \n\nVe druhé polovině září nastoupil za švýcarský tým na casablanské antuce do baráže o účast ve Světové skupině proti Maroku. Jednalo se o třetí střetnutí obou zemí v Davisově poháru, když v letech 1982 a 1996 vyhráli Švýcaři výsledkem 5:0. Při srpnové tragické autonehodě v Jihoafrické republice zemřel nehrající daviscupový kapitán Švýcarů Peter Carter, jenž byl dlouhodobým Federerovým trenérem v raných dobách jeho kariéry.\n\nPoté, co v úvodním duelu Michela Kratochvila přehrál Júnis Al Ajnáví, vstupoval Federer do areálu Al Amal za nepříznivého stavu 0:1. Z pozice světové třináctky však deklasoval Hišáma Arázího 6–3, 6–2 a 6–1. V sobotní čtyřhře si po boku Georga Bastla poradil s dvojicí Al Ajnáví a Arází bez ztráty sady a ujali se vedení 2:1 na zápasy. Setrvání ve Světové skupině ztvrdila švýcarská jednička v otevírací nedělní dvouhře, když zdolala stejným poměrem jako v pátek ivdruhého Maročana Arázího poměrem 6–3, 6–2, 6–1. Za rozhodnutého stavu pak Al Aarej přehrál Kratochvila a tenisté helvetského kříže si z Maroka odváželi vítězství 3:2, které odehráli v památce za zemřelého Cartera. \n\nHalovou podzimní část rozehrál na moskevském koberci, 13. ročníkem Kremlin Cupu, kde startoval jako nasazená pětka. V úvodním kole ztratil jediný game s Rusem z druhé stovky Denisem Golovanovem, hrajícím na divokou kartu. Ve druhém kole si poradil s Finem Jarkkem Nieminenem, aby ve čtvrtfinále skončil na raketě světové čtyřky a nejvýše nasazeného Marata Safina po dvousetovém průběhu 5–7 a 4–6.\n\nDruhý deblový titul sezóny a celkově čtvrtý kariérní si připsal v soutěži čtyřhry, do níž nastoupil s Bělorusem Maxem Mirným, který byl jeho stabilním spoluhráčem. Jako nenasazení v první fázi zdolali turnajové trojky Damma se Sukem. V semifinále přešli přes druhé nasazené Kafelnikova s Palmerem. Ve finále na ně nenašli recept ani australské turnajové čtyřky Joshua Eagle a Sandon Stolle, když jim podlehli 4–6 a 6–7 poté, co v tiebreaku nezískali ani jeden bod.\n\nDruhý říjnový týden přijížděl na vídeňský CA-Tennis Trophy ze zlaté série, kde obhajoval čtvrtfinálovou účast. Z pozice turnajové šestky ztratil při své cestě do finále jediný set, když ve druhém kole svedl bitvu s 36. mužem žebříčku Tommym Robredem, kterou dokázal vyhrát 6–2, 6–7 a 6–4. Ve třetí fázi si poradil s Čechem Bohdanem Ulihrachem a v semifinále pak uspěl s devátým hráčem klasifikace Carlosem Moyou. Ve finále se střetl se světovou dvanáctkou a druhým Čechem na turnaji Jiřím Novákem, kterého porazil po čtyřsetovém průběhu 6–4, 6–1, 3–6 a 6–4. Během dvou hodin a devíti minut strávených na kurtu byl lepší na podání, když zahrál dvanáct es na dvě soupeře a tři dvojchyby proti pěti Novákovým. Využít dokázal šest breakových šancí z dvanácti, zatímco protivník prolomil jen tři Švýcarovy podání z deseti možností. Federer si tak připsal pátý singlový titul sezóny a celkově osmý kariérní. Na prémiích obdržel téměř 120 000 dolarů. Zisk 250 bodů jej ve světové klasifikaci katapultoval zpět do elitní desítky, když ze třináctého místa poprvé poskočil až na sedmou příčku, své dosavadní maximum.\n\nNásledující týden se přesunul do madridské arény, kde se konal turnaj série Masters Mutua Madrileña Madrid. V roli nasazené dvanáctky neztratil žádný set s dvěma latinskoamerickými tenisty, když nejdříve vyřadil bývalou světovou jedničku Marcela Ríose a poté přehrál Ekvádorce Nicoláse Lapenttiho. Ve čtvrtfinále však nenašel recept na padesátého hráče žebříčku a kvalifikanta Fabrice Santora, jehož málo chybující obouručný forhend i bekhend na basilejského rodáka platil.\n\nVe druhé polovině října se objevil na koberci St. Jakobshalle rodné Basileje, když na Davidoff Swiss Indoors figuroval jako třetí nasazený. Po vítězstvích nad žebříčkově výrazně hůře postavenými hráči – šťastným poraženým z kvalifikace Martinem Verkerkem a německým kvalifikantem Alexandrem Waskem, ve čtvrtfinále zdolal světovou dvanáctku Andyho Roddicka 7–6 a 6–1. V semifinále jej však zastavil argentinský soupeř a osmnáctý muž pořadí David Nalbandian, který za dvě hodiny a třináct minut ukončil jeho pouť turnajem výsledkem 6–7, 7–5 a 6–3.\n\nPředposlední událostí roku se pro Švýcara stal 28. ročník pařížského BNP Paribas Masters hraný v hale Bercy, kam zavítal jako turnajová osmička. Po volném losu zdolal Belgičana Xaviera Malisse a poté sedmého tenistu světa Tommyho Haase. Ve čtvrtfinále za hodinu a půl podlehl australské světové jedničce Lleytonu Hewittovi ve dvou setech 4–6 a 4–6. Přestože byl lepší na servisu, nastřílel více es a méně dvojchyb, nedokázal v zápase využít ani jednu šanci k breaku. Australanovi tak stačilo dvakrát prolomit podání soupeře, aby si v každé sadě vytvořil dostačující dvougamový náskok. \n\nVýsledky v sezóně mu poprvé v kariéře zajistily postup do závěrečné události roku pro osm nejlepších hráčů světa. Turnaj mistrů probíhající od 11. listopadu pod názvem Tennis Masters Cup proběhl v šanghajském novém mezinárodním centru Expo.\n\nZ pozice světové šestky vyhrál čtyřčlennou základní Zlatou skupinu. V úvodním duelu si poradil se světovou čtyřkou Juanem Carlosem Ferrerem 6–3, 6–4. Poté zdolal sedmého tenistu žebříčku Jiřího Nováka poměrem 6–0, 4–6, 6–2 a konečně v závěrečném klání jej nezaskočila ani světová čtrnáctka Thomas Johansson ze Švédska, jehož porazil poměrem 6–3 a 7–5. Postoupil tak do vyřazovací semifinálové fáze, kde na druhém turnaji v řadě nestačil na světovou jedničku a druhého z červené skupiny Lleytona Hewitta po vyrovnaném průběhu 5–7, 7–5 a 5–7. Přesně za tři hodiny hry si Federer vypracoval dvacet jedna šancí na prolomení podání, z nichž dokázal proměnit pouze pět. Zkušenějšímu australskému obhájci titulu stačilo třináct breakových možností k využití šesti z nich. Australan poté získal druhý titul v řadě. \n\nZisk 450 000 dolarů a 300 bodů znamenalo konečné 6. místo v žebříčku ATP. Poprvé v kariéře tak basilejský rodák zakončil sezónu v elitní desítce světové klasifikace.\n\n"}
{"id": "961710", "url": "https://cs.wikipedia.org/wiki?curid=961710", "title": "Východoslovenská pahorkatina", "text": "Východoslovenská pahorkatina\n\nVýchodoslovenská pahorkatina je hornatější část Východoslovenské nížiny, která na ni navazuje v západním a severním okraji. Podloží tvoří především naplavené usazené horniny (jíly, jílovce, písky, pískovce, štěrky, slepenec a jiné) z holocénu.\n\nVýznamnými městy v této oblasti jsou: Sečovce, Vranov nad Topľou a Strážske.\n\n\n"}
{"id": "961711", "url": "https://cs.wikipedia.org/wiki?curid=961711", "title": "Velká louka (Bratislava)", "text": "Velká louka (Bratislava)\n\nVelká louka, slovensky Veľká lúka (známá nepřesně také jako Villa rustica) je archeologická lokalita, naleziště pozůstatků z římské doby. Nachází se na katastrálním území bratislavské městské části Dúbravka v okrese Bratislava IV.\n\nZbytky stavby římských lázní (\"balnea\") byly objeveny v lesích mezi Dúbravkou a Devínskou Novou Vsí v lokalitě zvané Velká louka v roce 1982. Lokalita se rozprostírá na západním okraji Bratislavy v kotlině uzavřené ze tří stran výběžky Malých Karpat. Jde o jedno z významných archeologických nalezišť tohoto typu v oblasti středního Podunají.\n\nKrátce po začátku našeho letopočtu pronikly na území dnešního jihozápadního Slovenska germánské kmeny. Přes tzv. Bratislavskou bránu se dostaly i na území dnešní městské části a vybudovaly si zde sídliště. Předpokládá se, že toto území obývaly do druhé poloviny 1. století n. l. (Dokládají to nálezy pozůstatků polozemnic a železářských pecí).\n\nNa základě těchto ojedinělých náhodných objevů, jakož i s ohledem na vývoj osídlení v pogermánském období, se na zmíněném území předpokládal výskyt významnějšího nálezu. Tím byl objev základů antické kamenné stavby. Po podrobnějším výzkumu se přišlo na to, že stavba pochází pravděpodobně z 3. století z římských dob. V tomto období bylo území dnešních Rusovců, Jarovců, Čunova a Petržalky (jakož i přilehlého pásu dnešního pohraničí) součástí římské provincie Panonie. Vzhledem k tomu, že se na Velké louce našly římské a germánské nálezy, je možné, že stavba patřila germánskému šlechtici ovlivněnému římskou kulturou. Jeho původní záměr - vybudovat lázně na teplou i studenou vodu - se ale změnil a byly postaveny lázně pouze se studenou vodou.\n\nBalneum v Římské říši obvykle bývalo součástí tzv. villy rustica, proto je možné, že i na Velké louce bylo součástí takové velké usedlosti, kde spolu s obytným sídlem majitele usedlosti, svatyní a hospodářskými stavbami tvořilo komplex obytného areálu. Rovněž je možné, že nešlo o stavbu Germána, ale přímo o nedokončenou stavbu římské villy rustica.\n\nBudova v Dúbravce byla spíše malým objektem (přibližné rozměry 13 x 11 metrů, skládala se ze šesti místností). Základy stavby spolu s částmi nad úrovní terénu dosahují výšky 150 cm a tloušťka zdiva činí 60cm. Ze tří stran se k budově připojují tři půlkruhové apsidy rozličného průměru. Předpokládá se, že apsidové místnosti byly vlastně bazénky na studenou (\"frigidarium\"), teplou (\"tepidarium\") a horkou (\"caldarium\") vodu. Největším prostorem stavby byla místnost s půdorysem ve tvaru písmene L, která zřejmě sloužila jako převlékárna. To, že nebyly objeveny žádné stopy podlahového vytápění, vede k domněnce, že lázně nemohly splňovat svou funkci. Proto se předpokládá, že stavba mohla mít i jiné využití.\n\nPři zkoumání pozůstatků stavby byly objeveny nálezy důležité pro její datování. Jde zejména o římskou keramiku, vícebarevné mozaikové sklo, bronzové spony, římské mince apod. Výjimečným nálezem z tohoto území je drobná bronzová plastika představující starořeckého boha plodnosti Priapa.\n\nV druhé třetině 3. století usedlost zanikla. Na toto území se opět vrátili Germáni, kteří zde setrvali až do začátku 5. století. V době tzv. stěhování národů se na ruinách římské stavby usadilo slovanské etnikum. V období 11.-13. století se zde nacházel raně feudální panský dvorec.\n\nPřístup k památce je, přes absenci značení, poměrně jednoduchý (nachází se nedaleko objektu Slovenských závodů technického skla). Vzhledem k významu památky, byla lokalita v Bratislavě vyhlášena v roce 1990 za národní kulturní památku.\n\n"}
{"id": "961712", "url": "https://cs.wikipedia.org/wiki?curid=961712", "title": "Tenisová sezóna Rogera Federera 2003", "text": "Tenisová sezóna Rogera Federera 2003\n\nTenisová sezóna Rogera Federera 2003 představovala pro švýcarského tenistu zisk premiérového grandslamového titulu, když ve finále Wimbledonu zdolal Australana Marka Philippoussise ve třech sadách 7–6, 6–2 a 7–6. Připsal si také jediné kariérní vítězství ve čtyřhře ze série Masters, když spolu s běloruským hráčem Maxem Mirným triumfovali na floridském Miami Masters. V této sérii se probojoval do jediného finále dvouhry – antukového Rome Masters, z něhož odešel poražen. Poslední trofej získal na Turnaji mistrů, když na něj v závěrečném utkání sezóny nestačil Američan Andre Agassi.\n\nNa okruhu ATP Tour si ve dvouhře zahrál devětkrát o titul, z toho sedmkrát vítězně. Mezi vyhrané tituly patřily také události v Dubaji a ve Vídni, zařazené do kategorie ATP International Series Gold.\n\nSezónu zahájil jako světová šestka s cílem získat premiérový titul na Grand Slamu. Počáteční forma po odpočinku nebyla přesvědčivá, když prohrál s níže postavenými tenisty žebříčku. V katarském Dauhá skončil ve třetím kole s Američanem Janem-Michaelem Gambillem a jako obhájce titulu na International Sydney, nestačil v úvodním duelu na argentinského hráče Franca Squillariho.\n\nNa melbournský Australian Open přijížděl jako nasazená šestka a jeho šance na výhru se zvýšily, když z jeho části pavouku vypadli silní rivalové Marat Safin a světová jednička Lleyton Hewitt. Do osmifinále postoupil bez ztráty setu. V něm sehrál pětisetový zápas s Argentincem Davidem Nalbandianem a poté, co nezvládl závěrečné dějství, vypadl poměrem 4–6, 6–3, 1–6, 6–1 a 3–6.\n\nNásledně si připsal dva tituly v řadě, pátý a šestý kariérní triumf ve dvouhře. Nejdříve dobyl jihofrancouzskou Marseille a přemožitele nenašel ani v Dubaji. V prvním finále zdolal Jonase Björkmana, ve druhém pak Jiřího Nováka. Po příletu do Spojených států na události Masters Series, nenaplnil papírové předpoklady, když jej na kalifornském Indian Wells Masters ve druhém kole přehrál antukář Gustavo Kuerten a navazujícím Miami Masters v Key Biscayne mezi posledními osmi podlehl Španělovi Costovi.\n\nNa antuce vyhrál turnaj v Mnichově, když v rozhodujícím duelu nezaváhal proti Finovi Jarkko Nieminenovi poměrem 6–1 a 6–4. Tento sedmý singlový kariérní titul byl současně druhým z antukového povrchu. V přípravě na Roland Garros pokračoval na Apeninském poloostrovu Rome Msters a na německém turnaji Masters Series Hamburg. V Římě prošel do finále se ztrátou jediného setu a po semifinálové výhře nad Juanem Carlosem Ferrerem byl nad jeho síly další antukový specialista Félix Mantilla. Po rovnocenném rozdělení prvních dvou setů 5–7, 2–6, Španělovi podlehl až dvoubodovým rozdílem zkrácené hry třetí sady 6–7. V Hamburku jej ve třetí fázi turnaje přehrál Australan Mark Philippoussis poměrem 3–6, 6–2 a 3–6.\n\nMnichovský triumf a římské finále z něj učinily jednoho z favoritů nadcházejícího grandslamu French Open. Do Paříže přicestoval jako turnajová pětka a chtěl napravit vyřazení v prvním kole z předchozího ročníku. V úvodním klání se utkal s 88. hráčem světa Luisem Hornou z Peru. V úvodní fázi získal break a dostal se do vedení 5-3, které však nepřetavil v zisk setu. V tiebreaku podlehl poměrem míčů 6:8 a celý zápas pak ztratil 6–7, 2–6 a 6–7. Po utkání, v němž se dopustil 82 nevynucených chyb, prohlásil: \"„Nevím, jak dlouho mi bude trvat, abych se přes tuhle porážku přenesl. Den, týden, rok – nebo celou mou kariéru“\".\n\nDva týdny po „noční můře“ z Paříže zahájil část hranou na trávě. Kompenzací za předchozí nezdar se stal turnaj Gerry Weber Open v německém Halle, jenž vyhrál. Ve finále si poradil s německým hráčem Nicolasem Kieferem po hladkém průběhu 6–1 a 6–3. Poprvé v kariéře tak získal turnajový vavřín na trávě, což se u britských sázkových kanceláří odrazilo v nižším kurzu 5:1 na jeho wimbledonské vítězství. Více favorizováni byli pouze Andre Agassi a Andy Roddick.\nNa wimbledonský pažit vstupoval jako čtvrtý nasazený a rychle prošel prvními třemi zápasy. V osmifinále čelil Felicianu Lópezovi. Duel dovedl do třísetové výhry i přes několik lékařských přestávek, které si vyžádal kvůli poranění bederní páteře. To si přivodil během předzápasového rozehrání. Před čtvrtfnále mu vyhovovalo deštivé počasí, které znamenalo dvoudenní odložení. Přestávku využil k doléčení bolavých zad. Když podmínky umožnily hru, porazil Švýcar nizozemskou turnajovou osmičku Sjenga Schalkena. Mezi posledními čtyřmi vyzval favorizovaného a na trávě nebezpečného Američana Andyho Roddicka, vítěze přípravné londýnské události Queen's Club Championships. Utkání zvládl bez ztráty setu a po výsledku 7–6, 6–3 a 6–3, se stal historicky prvním Švýcarem, jenž postoupil do finále Grand Slamu. V boji o titul oplatil hamburskou prohru z předchozí části sezóny Marku Philippoussisovi. Když Australanův poslední míček doplachtil do sítě, Federer poklekl, zdvihl ruce a obrátil zrak k nebi. Zvládnutými dvěma tiebreaky a výsledkem 7-6, 6–2 a 7–6 tak docílil své první grandslamové trofeje.\n\nWimbledonský titul předznamenal počátek cesty, na níž Švýcar získal více grandslamových titulů ve dvouhře, než jakýkoli další tenista historie. Média o něm začala psát jako o švýcarské hvězdě.\n\nZ londýnské metropole okamžitě odletěl do švýcarského Gstaadu, kde podle plánu odehrál Swiss Open. Unikátnost turnaje spočívala v antukovém povrchu, jediné takové Federerově události hrané na daném typu dvorce mezi evropskou travnatou částí a americkým dílem na betonech. Švýcarští pořadatelé ocenili wimbledonského vítěze darem krávy pojmenované Juliette, vážící 1 760 liber. Patnáctizápasovou neporazitelnost unaveného Švýcara, započatou v německém Halle, ukončil ve finále Čech Jiří Novák, když vyhrál v pěti setech.\n\nNa amerických betonech nevyužil šanci stát se první švýcarskou světovou jedničkou. V semifinále Mastersu Rogers Cupu konaného daný rok v Montréalu, těsně podlehl Andymu Roddickovi po setech 4–6, 6–3, až ve zkrácené hře rozhodující sady 6–7. Jednalo se o poslední Roddickovo vzájemné vítězství na dalších pět let až do sezóny 2008. Na Cincinnati Masters byl vyřazen ve druhém kole Nalbandianem, a to opět po vyrovnaném průběhu, když nezvládl koncovky obou sad 6–7 a 6–7.\n\nZ pozice turnajové dvojky vstupoval na US Open. Přes ztrátu úvodní sady prvního utkání, prošel do osmifinále bez dalšího zaváhání. V něm jej podruhé za sebou a potřetí v sezóně zastavil Argentinec David Nalbandian ve čtyřech setech 6–3, 6–7, 4–6 a 3–6. Vzájemný poměr zápasů z pohledu soupeře činil 4:0.\n\nNa evropském kontinentu odehrál čtyři halové turnaje v řadě. Na vídeňském CA-TennisTrophy si ve finále poradil s bývalou španělskou světovou jedničkou Carlosem Moyou po třísetovém průběhu 6–3, 6–3, 6–3. Na Mutua Madrileña Masters Madrid skončil v semifinále. V rodné Basileji byl ve druhém kole nad jeho síly Chorvat Ivan Ljubičić a na koberci Paris Masters čtvrtfinálovou stopku vystavil Brit Tim Henman.\n\nJako třetí nasazený pak poprvé v kariéře vyhrál závěrečnou událost, Turnaj mistrů, odehrávající se pod názvem Tennis Masters Cup v texaském Houstonu. V napínavém duelu základní skupiny zdolal Andreho Agassiho 6–7, 6–3 a 7–6. Debutové vítězství v kariéře si připsal na pátý pokus s Nalbandianem po jednoznačném průběhu 6–3, 6–0. V posledním zápase pak prodloužil šňůru výher, když nedal šanci světové dvojce Juanu Carlosi Ferrerovi 6–3 a 6–1. Do semifinále nastupoval proti prvnímu hráči světové klasifikace a úřadujícímu šampiónu z US Open Andymu Roddickovi, kterého udolal 7–6, 6–2 a ve finále porazil podruhé za sebou Agassiho, vítěze Turnaje mistrů 1990, bez ztráty sady 6–3, 6–0 a 6–4.\n\nFederer sezónu zakončil na druhé pozici žebříčku ATP za Roddickem a před třetím Ferrerem.\n"}
{"id": "961713", "url": "https://cs.wikipedia.org/wiki?curid=961713", "title": "Tenisová sezóna Rogera Federera 2004", "text": "Tenisová sezóna Rogera Federera 2004\n\nTenisová sezóna Rogera Federera 2004 znamenala pro švýcarského tenistu zisk tří grandslamových titulů a také posun do čela žebříčku ATP, když se poprvé světovou jedničkou stal 2. února. Další čtyři a půl roku na této pozici setrval a vytvořil tím rekord v délce 237 týdnů na prvním místě bez přerušení. Federer postupně vyhrál finále na Australian Open proti Maratu Safinovi 7–6, 6–4 a 6–2, ve Wimbledonu nad Andy Roddickem 4–6, 7–5, 7–6, 6–4 a konečně na US Open porazil Lleytona Hewitta 6–0, 7–6, 6–0.\n\nDalší tři tituly si připsal v sérii Masters, když zvítězil na hamburské antuce a tvrdých površích v Indian Wells a Canada Masters. V kategorii ATP International Series Gold vyhrál turnaj v Dubaji a obhájil také vítězství na Turnaji mistrů, kde ve finále zdolal Hewitta. Všech jedenáct singlových finále sezóny vyhrál.\n\nOd roku 1988 se tak stal prvním tenistou, který ovládl tři ze čtyř Grand Slamů. Naposledy před ním se tento výkon podařil švédskému hráči Matsi Wilanderovi.\n\nNa mužském okruhu svými výkony vytvořil jednu z nejdominantnějších a nejlepších sezón v otevřené éře tenisu. Připsal si tři ze čtyř grandslamů a po celý rok neprohrál utkání s žádným hráčem první desítky. Všech jedenáct finálových zápasů, do nichž nastoupil, vyhrál. Mezinárodní tenisová federace jej poprvé vyhlásila mistrem světa a od ATP obdržel titul Hráč roku. Poměr výher a proher ve dvouhře činil 74–6, což představovalo nejlepší procentuální úspěšnost od sezóny 1986, v níž český hráč Ivan Lendl vytvořil bilanci 74-6.\n\nNa melbournský Australian Open přijížděl v roli druhého nasazeného za americkou světovou jedničkou Andym Roddickem. V osmifinále narazil na bývalého prvního hráče světa Lleytona Hewitta z Austrálie, kterého porazil i přes prohraný úvodní set. Mezi poslední osmičkou jej čekal Argentinec David Nalbandian, se kterým měl pasivní zápasovou bilanci 1:5. Po čtyřsetovém průběhu si Švýcar připsal druhou vzájemnou výhru. V semifinále si poradil se španělskou světovou trojkou Juanem Carlosem Ferrerem a postoupil do premiérového boje o melbournský titul. V něm jej čekala bývalá světová jednička a šampión US Open 2000 Marat Safin. Po zisku zkrácené hry úvodní sady, Federer již nepřipustil žádnou zápletku a dovedl duel do vítězného konce 7–6, 6–4 a 6–2. Druhý grandslamový titul mu zajistil v následné pondělní klasifikaci z 2. února posun do čela žebříčku, jako historicky první světové jedničce pocházející ze Švýcarska. Na prvním místě pak nepřetržitě setrval 237 týdnů až do 18. srpna 2008. Čtyři a půl roku v čele bez přerušení znamenalo rekordní zápis do tenisové historie.\n\nPo návratu do Evropy přispěl k postupu švýcarského daviscupového družstva do čtvrtfinále Světové skupiny na půdě Rumunska. Ve čtvrtfinále Rotterdam Open však ve dvou setech nestačil na Brita Tima Henmana, který mu přivodil první porážku v sezóně. Návrat do vrcholné formy zaznamenal na dalším Dubai Tennis Championships, kde v repríze melbournského finále, již v úvodním kole přehrál Safina. Ve finále zdolal španělského tenistu Feliciana Lópeze po zaváhání v prvním dějství 4–6, 6–1 a 6–2.\n\nNa americké půdě prošel v březnovém Indian Wells Masters do semifinále bez ztráty setu. V něm se střetl s Američanem Andrem Agassim, který získal první sadu. Švýcar si však šanci na zisk prvního titulu série Masters od hamburského triumfu 2002, nenechal ujít a zbylé dvě sady vyhrál 6–3, 6–4. V debutovém finále kalifornského turnaje se střetl s Timem Henmanem, jemuž oplatil čerstvou porážku a zvítězil 6–3, 6–3. Na navazujícím floridském Miami Masters se ve třetí fázi potkal poprvé s velkým rivalem, tehdy španělským teenagerem Rafaelem Nadalem. Ten Federera v prvním vzájemném duelu vyřadil.\n\nPo vypuštění Monte-Carlo Masters se rozhodl zúčastnit až italského Rome Masters. Ve druhém kole jej však přehrál vítěz Roland Garros 2002 a španělský antukový specialista Albert Costa.\n\nDalší přípravou před pařížským grandslamem se stal Hamburg Masters. Na turnaji zdolal dvě bývalé světové jedničky. Ve čtvrtfinále na jeho raketě skončil Carlos Moyà a v semifinále pak Lleyton Hewitt. V boji o titul porazil argentinskou světovou trojku Guillerma Coriu poměrem 4–6, 6–4, 6–2, 6–3 a připsal si druhý hamburský titul kariéry. Současně také ukončil nejdelší Coriovu šňůru 31 vítězných utkání na antuce.\n\nDebut v roli prvního nasazeného na grandslamu zažil na French Open. Jeho cestu turnajem ve třetím kole ukončil bývalý první hráč světa a trojnásobný šampión pařížského Roland Garros Gustavo Kuerten, když neuhrál ani set a prohrál 4–6, 4–6, 4–6.\n\nNa halleský Gerry Weber Open přijížděl jako obhájce titulu. V jeho průběhu mu soupeři nesebrali ani jednu sadu. Po hladkém postupu do finále si v něm poradil s Američanem Mardym Fishem 6–0 a 6–3. Přispěl tím k postupnému získání statusu výborného tenisty na travnatém povrchu.\n\nZ německého Halle odjel na nejslavnější turnaj světa do Wimbledonu v pozici obhájce titulu a největšího favorita mužské soutěže. Cílem bylo napodobit Američana Peta Samprase, který obhájil wimbledonskou trofej naposledy v letech 1999–2000. Švýcar postupem do finále potvrdil svou dominanci, když na této cestě vyhrál 18 setů a ztratil pouze jediný v tiebreaku čtvrtfinále proti Hewittovi. K rozhodující bitvě jej vyzvala světová dvojka Andy Roddick. Američan do duelu vstoupil nechytatelným dělovým podáním, které mu vyneslo zisk úvodního dějství. Ve druhém se Švýcar dvěma breaky dostal do rychlého vedení 4–0, ovšem po dalších čtyřech hrách bylo srovnáno na 4–4. Světová jednička prolomila soupeřův servis ve dvanáctém gamu a připsala si druhý set. V utkání nastal zlom a po zvládnuté koncovce třetí sady v tiebreaku obhájil Federer titul výsledkem 4–6, 7–5, 7–6 a 6–4.\n\nMezi travnatou a betonovou částí sezóny, jako již v minulosti, odehrál antukový Swiss Open v Gstaadu. Turnaje se účastnil pravidelně v předcházejících letech 1998–2003, nikdy však nedosáhl na vítězství. Změnu přinesl ročník 2004, v němž na cestě do finále musel odehrát, vyjma prvního kola, třísetové bitvy. V posledním utkání pak našel recept na ruského hráče Igora Andrejeva a po výhře 6–2, 6–3, 5–7, 6–3, slavil premiérový titul kariéry v rodném Švýcarsku.\n\nPo přesunu na americký kontinent, kde se uskutečnil premiérový ročník US Open Series, pokračoval na vítězné vlně. Debutový triumf si připsal také v Kanadě, kde opanoval torontský Rogers Cup. V semifinále na něj potřetí v roce nestačil Švéd Thomas Johansson a ve finále zopakoval kvalitní výkon proti Roddickovi, kterého porazil 7–5 a 6–3.\n\nDvacet tři zápasů trvající série neporazitelnosti překvapivě skončila v prvním kole Cincinnati Masters, kde Švýcara vyřadil slovenský hráč Dominik Hrbatý ve třech setech 6–1, 6–7 a 4–6.\n\nV srpnu došlo k přerušení turnajů okruhu a profesionálové se přesunuli do Athén na XXVIII. letní olympijské hry. Na tvrdém povrchu místního areálu plnil roli jedničky a hlavního kandidáta na olympijské zlato. Ve druhém kole jej však přehrál Čech a budoucí světová pětka Tomáš Berdych poměrem 6–4, 5–7 a 5–7. Porážka pro Švýcara znamenala poslední singlovou prohru v sezóně. Zbylých šestnáct utkání dovedl do vítězného konce.\n\nNásledně se objevil na US Open, kde splnil papírové předpoklady turnajové a světové jedničky. Těžké utkání odehrál ve čtvrtfinále proti dvojnásobnému šampiónu turnaje Andremu Agassimu. V bitvě rozhodl až pátý set, který získal ve svůj prospěch a po výsledku 6–3, 2–6, 7–5, 3–6 a 6–3, prošel mezi poslední newyorskou čtyřku. V semifinále neztratil ani jeden set s Timem Henmanem a první titul z Flushing Meadows zaznamenal po finálové výhře nad Lleytonem Hewittem, kterému v jednom z nejjednoznačnějších finále nadělil dva kanáry 6–0, 7–6 a 6–0. V historii newyorského grandslamu tak poprvé od roku 1884 hráč vyhrál dva sety bez ztráty gamu.\n\nPoslední podzimní díl sezóny rozehrál na bangkockém Thailand Open. Ve třech sadách udolal Thajce Paradorna Srichaphana a postoupil do finále. Tam na něj čekal druhý hráč světa Andy Roddick. Bez větších problémů jej opět přehrál poměrem 6-4 a 6-0. Dvanáctou finálovou výhrou v řadě na okruhu ATP vyrovnal historický rekord Björna Borga a Johna McEnroea. Titul zároveň představoval jeho desáté turnajové vítězství v kalendářním roku.\n\nPoté vynechal španělský Madrid Masters, aby si v náročné sezóně odpočinul na basilejský turnaj Swiss Indoors, hraný v jeho rodišti. Krátce před startem si však přivodil rupturu svalového vlákna v levém stehnu a musel se z této události odhlásit. Zranění jej následně vyřadilo z plánované účasti na Paris Masters.\n\nNa profesionální okruh se vrátil po šesti týdnech, až závěrečným Turnajem mistrů, probíhajícím v Houstonu. Jako první nasazený hráč poobědval s texaským patriotem a bývalým americkým prezidentem Georgem Herbertem Walkerem Bushem. Z pozice obhájce titulu získal ve svůj prospěch všechny tři duely červené skupiny, když porazil úřadujícího šampióna French Open Gastona Gaudiu, Lleytona Hewitta a nakonec i Carlose Moyu. Po výhře šesti ze sedmi setů jej v semifinále vyzval Marat Safin. První sadu si připsal 6–3. Ve druhé oba tenisté předvedli rekordně dlouhý tiebreak, jenž trval 27 minut a skončil vítězstvím Švýcara v poměru 20–18. Třiceti devíti míči tak vyrovnali zápis dvou nejdelších zkrácených her v historii tenisu, které se odehrály mezi Borgem a Lallem ve Wimbledonu 1973 a podruhé mezi Ivaniševićem a Nestorem na US Open 1993. Ve finále stál proti Federerovi pošesté v roce Australan Lleyton Hewitt a pošesté z utkání odešel poražen, tentokrát výsledkem 6-3, 6-2. Třináctým titulem ATP za sebou se tak Švýcar odpoutal od rekordních dvanácti trofejí, jež do té chvíle sdílel s Borgem a McEnroem.\n\n"}
{"id": "961714", "url": "https://cs.wikipedia.org/wiki?curid=961714", "title": "Tenisová sezóna Rogera Federera 2005", "text": "Tenisová sezóna Rogera Federera 2005\n\nTenisová sezóna Rogera Federera 2005 znamenala pro švýcarského tenistu úspěšnou obhajobu dvou Grand Slamů, když ve finále Wimbledonu porazil Andyho Roddicka 6–2, 7–6, 6–4 a v boji o titul na US Open přehrál zkušeného veterána Andreho Agassiho 6–3, 2–6, 7–6 a 6–1. Na zbylých dvou turnajích velké čtyřky vypadl v semifinále poté, co jej na Australian Open vyřadil ruský hráč Marat Safin a na pařížském French Open pak Španěl Rafael Nadal.\n\nZe série Masters si připsal čtyři turnajové vavříny, jeden antukový z Hamburku a tři z amerických betonů v Indian Wells, Miami a Cincinnati. V rámci třetí nejvyšší kategorie ATP International Series Gold vyhrál dva tituly v Rotterdamu a Dubaji. Jako dvojnásobný obhájce vítězství na závěrečném Turnaji mistrů hattrick nezískal, když ve finále nestačil na argentinského hráče Davida Nalbandiana. Ve dvouhře tak ukončil sérii 24 finálových výher.\n\nV sezóně 2005 zvítězil stejně jako v předešlém ročníku okruhu na 11 turnajích ve dvouhře a k nim navíc přidal jeden deblový titul na německém Gerry Weber Open, kde startoval po boku krajana Yvse Allegra.\n\nNa žebříčku ATP po celý rok neopustil pozici světové jedničky. Podruhé v řadě byl vyhlášen mistrem světa ITF, nejlepším hráčem okruhu ATP a poprvé také obdržel cenu Laureus pro nejlepšího sportovce světa.\n\nNa začátku sezóny navázal spolupráci s bývalým australským tenistou Tonym Rochem, jenž se stal jeho trenérem na omezený úvazek. První turnaj odehrál na počátku ledna v katarském Dauhá, kde neztratil ani jeden set. V semifinále si poradil s Rusem Nikolajem Davyděnkem a ve finále zdolal chorvatského 22. hráče světa Ivana Ljubičiće poměrem 6–3 a 6–1.\n\nNásledoval melbournský Australian Open, kde z pozice světové jedničky a obhájce titulu skončil v semifinálové bitvě hrané na pět setů. Mezi poslední osmičkou bez zaváhání vyřadil Andreho Agassiho, ale v dalším duelu se jeho přemožitelem stala ruská světová čtyřka a pozdější vítěz turnaje Marat Safin, jemuž podlehl 7–5, 4–6, 7–5, 6–7(6) a 7–9.\n\nNa dvou únorových událostech v nizozemském Rotterdamu, tak i následném turnaji v Dubaji, se probojoval až do finále. V obou případech v nich porazil Ivana Ljubičiće po třísetovém průběhu. V prvních dvou měsících nové sezóny jej tak třikrát přehrál v boji o titul.\n\nVe vítězném tažení přiletěl na americký kontinent, kde tradičně probíhaly dva tunaje série Masters. Poprvé v kariéře si z nich odvezl double. Na kalifornském Indian Wells Masters prošel do boje o titul bez ztráty setu, když v semifinále nedal šanci argentinské světové čtrnáctce Guillermu Cañasovi a v rozhodujícím zápasu přesvědčivě zdolal druhého hráče světa Australana Lleytona Hewitta 6–2, 6–4, 6–4. Druhý turnaj série Miami Masters znamenal obtížnější cestu pavoukem. Před branou finále musel zdolat světovou desítku Andreho Agassiho a v posledním floridském utkání oplatil prohru, tehdy 31. tenistovi žebříčku, Rafaelu Nadalovi. Ve vyrovnaném duelu již prohrával 0–2 na sety a byl dva míčky od porážky, ale po zvládnutém tiebreaku třetího dějství, dokázal utkání otočit a získat výsledkem 2–6, 6–7(4), 7–6(5), 6–3 a 6–1.\n\nOd začátku sezóny tak ze šesti turnajových účastí proměnil pět ve vítězství a upevnil si vedení na žebříčku ATP.\n\nAntukovou část roku zahájil na Monte-Carlo Masters, kde byl překvapivě nad jeho síly 101. hráč světa Richard Gasquet z Francie. Ten zvládl zkrácenou hru rozhodující sady a vyhrál ji dvoubodovým rozdílem míčů 8:6. Následoval další turnaj kategorie Masters probíhající v německém Hamburku, kde Švýcar prošel do finále bez ztráty sady. Tam jej znovu očekával v dobré formě hrající Gasquet, který již figuroval na 56. místě klasifikace. Vzájemný zápas dospěl podruhé v řadě do tiebreaku třetí sady, kterou tentokrát vyhrál Federer poměrem 7:4 a celý duel získal výsledkem 6–3, 7–5 a 7–6(4). Připsal si tak šestý triumf sezóny a dvacátý osmý kariéry.\n\nNa konci května následoval druhý grandslam roku French Open, kde mu jako jednomu z kandidátů na titul soupeři nevzali do semifinále žádný set. V něm narazil na světovou pětku a čtvrtého nasazeného Rafaela Nadala, jenž postupně získával pověst antukového krále. Svou přezdívku potvrdil, když utkání vyhrál ve čtyřech sadách.\n\nPřípravu na Wimbledon zahájil tradičně v německém Halle, kde na úvod musel svést bitvu proti Švédovi Robinu Söderlingovi. Po těsném výsledku 6–7(5), 7–6(6) a 6–4, prošel do finále Gerry Weber Open. V něm obhájil titul po třísetovém vítězství nad Maratem Safinem. Spolu s krajanem Yvsem Allegrem si také připsal trumf ve čtyřhře, když ve finálovém duelu přehráli švédsko-ruský pár Joachim Johansson a Marat Safin ve třech sadách.\n\nNa počátku června zavítal k další obhajobě do Londýna. Ve wimbledonské dvouhře mu jediný set v celém jejím průběhu odebral 26. tenista světa Nicolas Kiefer z Německa, když ve druhé sadě třetího kola vybojoval tiebreak, což ovšem na zlomení favorita nestačilo. Federer opět po roce v nedělním finále narazil na Američana Andyho Roddicka. Na rozdíl od předchozího ročníku však neprohrál žádný set a potřetí v řadě Wimbledon vyhrál, tentokrát výsledkem 6–2, 7–6(2) a 6–4.\n\nLetní antukovou událost Allianz Suisse Open Gstaad konanou v rodném Švýcarsku, které se v předchozích sezónách pravidelně účastnil, v sezóně 2005 vypustil.\n\nAmerickou letní sezónu US Open Series zahájil na Cincinnati Masters, kde svou formu potvrdil druhou finálovou výhrou v řadě nad světovou pětkou Roddickem 6-3 a 7-5. Získal tak čtvrtý titul kategorie Masters Series v průběhu jediného roku, což se žádnému jinému tenistovi před ním nepodařilo. V pouti za úspěšnou obhajobou newyorského US Open ztratil před finále pouze dvě sady. První opět jako ve Wimbledonu s Němcem Nicolasem Kieferem během osmifinále a druhou se čtvrtým hráčem světa Lleytonem Hewittem v semifinále. V posledním utkání turnaje zdolal světovou sedmičku Andreho Aggasiho 6–3, 2–6, 7–6(1) a 6–1. Stal se tak prvním tenistou otevřené éry, jemuž se podařilo triumfovat ve Wimbledonu a na US Open ve dvou po sobě jdoucích letech (2004 a 2005).\n\nNa konci září odehrál jediný turnaj v Asii, když se zúčastnil Thailand Open probíhajícím v hlavním městě království Bangkoku. Poprvé v kariéře se v jeho finále střetl se skotským hráčem Andym Murraym, kterému tehdy patřila 109. příčka světové klasifikace. Švýcar získal jedenáctý singlový titul roku ve dvou setech 6–3 a 7–5.\n\nZ pozice tenisového suveréna mužského okruhu a dvojnásobného obhájce titulu měl za cíl dosáhnout na hattrick z Turnaje mistrů, jenž se poprvé uskutečnil v čínské Šanghaji. Z pěti zápasů stál čtyřikrát na protilehlé straně dvorce argentinský hráč. V základní skupině vyhrál všechny duely po třísetovém průběhu, když postupně uspěl nad Davidem Nalbandianem, Ivanem Ljubičićem a Guillermem Coriou. Vždy ztratil druhou sadu klání. V semifinále pak deklasoval třetího Argentince na turnaji Gastóna Gaudiu dvěma „kanáry“ 6–0 a 6–0. Finále mělo opačný charakter. Rozpoutala se v něm pětisetová bitva. Odehrány byly tři zkrácené hry. Dvě z nich Federer nad Nalbandianem vyhrál. Třetí tiebreak v rozhodující páté sadě však nezískal, což znamenalo první finálovou porážku od vídeňského turnaje v říjnu 2003. Nalbandian zvítězil 7–6(4), 7–6(11), 2–6, 1–6 a 6–7(3), téměř po čtyřech a půl hodinách.\n\nFederer porážkou ztratil šanci vyrovnat nejlepší bilanci výher a proher v jedné sezóně otevřené éry, kterou vytvořil John McEnroe roku 1984 poměrem 82–3 (Federer: 81–4). Stejně tak jej prohra s Nalbandianem připravila o historický zápis nejdelší šňůry výher ve finále singlových turnajů ATP. Rekordních dvacet pět vítězných finále za sebou nepřekonal o jediný zápas. Před Turnajem mistrů Švýcar triumfoval ve 24 finále v řadě, počínaje vídeňskou výhrou 12. října 2003. Po této prohře získal další dva tituly.\n\nSezónu zakončil na prvním místě žebříčku ATP.\n\n"}
{"id": "961715", "url": "https://cs.wikipedia.org/wiki?curid=961715", "title": "Tenisová sezóna Rogera Federera 2006", "text": "Tenisová sezóna Rogera Federera 2006\n\nTenisová sezóna Rogera Federera 2006 znamenala pro švýcarského tenistu podruhé v kariéře zisk tří Grand Slamů a nejúspěšnější sezónu celé jeho kariéry. Na okruhu ATP odehrál sedmnáct turnajů. Vyjma Cincinnati Masters se na všech dalších probojoval až do finále, z nichž si připsal dvanáct trofejí.\n\nVe finále Australian Open porazil Kypřana Marcose Baghdatise 5–7, 7–5, 6–0, 6–2, a následně obhájil další dvě vítězství. První z nich ve Wimbledonu po finálové výhře nad španělským tenistou Rafaelem Nadalem 6–0, 7–6(5), 6–7(2), 6–3 a druhé na newyorském US Open, kde přehrál Američana Andyho Roddicka 6–2, 4–6, 7–5 a 6–1. Čistý grandslam mu unikl prohraným finále antukového French Open, v němž nestačil na Nadala. Po Budgeovi a Laverovi se tak nestal třetím tenistou historie, který by dosáhl na tento výkon.\n\nV sérii Masters se šestkrát probojoval do finále. Připsal si z nich čtyři triumfy na tvrdém povrchu v Indian Wells, Miami, Torontu a Madridu. Ve dvou případech jej na antuce porazil Nadal. V rámci třetí nejvyšší kategorie ATP International Series Gold vyhrál turnaj v Tokiu a v úrovni ATP International Series získal tři vítězství z Dauhá, Halle a Basileje.\n\nPotřetí v kariéře opanoval závěrečnou událost sezóny Turnaj mistrů, když v posledním duelu zdolal amerického hráče Jamese Blakea.\n\nNa žebříčku ATP neopustil po celý rok pozici světové jedničky, kterou přesvědčivě držel s náskokem několika tisíc bodů před druhým v pořadí Rafaelem Nadalem. Potřetí v řadě byl vyhlášen mistrem světa ITF, nejlepším hráčem okruhu ATP a podruhé obdržel cenu Laureus pro nejlepšího sportovce světa.\n\nV prosinci 2011 označil Stephen Tignor, hlavní editor internetového média \"Tennis.com\", Federerovu sezónu 2006 za druhou nejlepší v otevřené éře, když ji zařadil hned za sezónu 1969 australského hráče Roda Lavera.\n\nPrvním turnajem nové sezóny se stal Qatar ExxonMobil Open konaný v Dauhá. Titul obhájil po finálové výhře nad Francouzem Gaëlem Monfilsem 6–3 a 7–6(5).\n\nNásledně se přemístil na jižní polokouli, kde obhajoval grandslamový triumf z melbournského Australian Open. Na cestě do finále v osmifinále sehrál pětisetovou bitvu s Němcem Tommym Haasem, kterého stejně jako v Dauhá porazil. Vyrovnaným utkáním se stalo také čtvrtfinále, v němž si poradil s Nikolajem Davyděnkem poměrem 6–4, 3–6, 76(7) a 7–6(5). Po výhře nad Nicolasem Kieferem prošel do finále, v němž zůstal na jeho raketě Kypřan Marcos Baghdatis po čtyřsetovém průběhu. Od Wimbledonu 2003 tak Švýcar zvítězil ve svém sedmém grandslamovém finále za sebou. Na rekord Peta Samprase ztrácel jedinou výhru, když Američan vyhrál šňůru osmi finále, do nichž nastoupil v rozmezí Wimbledonu 1995–2000. Ve statistikách otevřené éry mu ziskem sedmého titulu patřila šestá pozice, kterou držel společně s Johnem McEnroem a Matsem Wilanderem.\n\nZ Austrálie se vrátil na Arabský poloostrov, kde se bez ztráty setu probojoval do finále Dubai Tennis Championships. V něm mu první porážku roku uštědřil největší rival následných sezón, světová dvojka Rafael Nadal 6–2, 4–6 a 4–6. Ukončil tak jeho sérii 16 vítězných utkání. Federer prohrál první zápas na tvrdém povrchu po více než 13 měsících, když naposledy předtím odešel poražen ze semifinále Australian Open 2005.\n\nDalší úspěšnou obhajobou se stala událost série Masters Pacific Life Open, hraná v kalifornském Indian Wells, když v boji o titul přehrál bez potíží vysokoškolsky vzdělaného Američana Jamese Blakea 7–5, 6–3 a 6–0. Připsal si tak třetí triumf v řadě, což znamenalo rekordní zápis do análů turnaje a připojil se k Michaelu Changovi v nejvyšším celkovém počtu singlových titulů. Vítězné období prodloužil na navazujícím floridském Sony Ericsson Open v Miami, kde po semifinálové výhře nad Davidem Ferrerem, dokázal zvládnout koncovky všech tří setů finále a Chorvata Ivana Ljubičiće zdolal 7–6(5), 7–6(4) a 7–6(6). Stal se prvním tenistou historie, jemuž se povedlo obhájit double – získat tituly z amerických Mastersů v Indian Wells a Key Biscayne ve dvou následných letech.\n\nJarní antukovou část sezóny v Evropě odstartoval na události série Masters v Monte Carlu. V úvodním kole se poprvé v kariéře střetl se svým pozdějším rivalem, tehdy osmnáctiletým teenagerem Novakem Djokovićem. Utkání vyhrál ve třech setech. Na cestě do finále mu sadu odebral pouze španělský semifinalista Nicolás Almagro. Jeho krajan Rafael Nadal jej poté podruhé v sezóně porazil 2–6, 7–6(2), 3–6 a 6–7(5). Pro Federera se Nadal, přezdívaný antukový král, stal v následujících letech největší překážkou k zisku titulů z antukového povrchu, když jej opakovaně porážel ve finále.\n\nNa Mastersu Apeninského poloostrova musel do finále římského Internazionali BNL d'Italia projít obtížným herním pavoukem. Poté, co zvládl třísetová utkání se španělským antukářem Nicolásem Almagrem 6–3, 6–7(2), 7–5 a Argentincem Davidem Nalbandianem 6–3, 3–6, 7–6(5), čekal na něj v boji o titul opět Rafael Nadal. Podruhé v řadě byl nad Švýcarovy síly, když mu podlehl po pětisetové bitvě 7–6(0), 6–7(5), 4–6, 6–2 a 6–7(5), tedy až v rozhodující zkrácené hře. Švýcar nedokázal proměnit dva mečboly za stavu her 6–5 v páté sadě. V důsledku únavy z fyzicky nejnáročnějšího povrchu – antuky, oba finalisté vynechali navazující Hamburg Masters.\n\nNa druhém grandslamu roku, pařížském French Open, postoupil poprvé v kariéře do finále. Na této cestě ztratil jen dva sety. V boji o titul se utkal opět s obhájcem vítězství Nadalem, a po výsledku 6–1, 1–6, 4–6, 6–7(4), počtvrté v sezóně Španělovi podlehl. Švýcar získal první sadu přesvědčivým rozdílem 6–1. Španělova přirozená houževnatost, kterou se strojovou přesností vracel liftované údery do jednoručného bekhendu soupeře, však slavila úspěch. Federer na ni nenalezl recept a odešel poražen i ze čtvrtého vzájemného duelu o titul, poměrem 6–1, 1–6, 4–6 a 6–7(4). Porážka jej také stála zisk čistého grandslamu, čímž se mohl jako třetí tenista historie zařadit po bok Budge a Lavera. Přesto se stal vedle Andreho Agassiho druhým aktivním hráčem okruhu, kterému se podařilo probojovat do finále všech čtyř Grand Slamů.\n\nČtvrtou turnajovou výhru v řadě zaznamenal na wimbledonské přípravě Gerry Weber Open v německém Halle. Před finále svedl dva vyrovnané třísetové zápasy, nejdříve proti Richardu Gasquetovi, a ve čtvrtfinále pak s Belgičanem Oliverem Rochusem. V něm zvládl dva ze tří tiebreaků a postoupil výsledkem 6–7(2), 7–6(9) a 7–6(5). V posledním utkání na něj nestačil Čech Tomáš Berdych poměrem 6–0, 6–7(4) a 6–2.\n\nV roli nejvýše nasazeného přijížděl do Wimbledonu jako největší favorit s cílem napodobit šňůru čtyř titulů Peta Samprase v řadě (1997–2000). Do finále se probojoval suverénně, když jeho poměr vítězných setů činil 18:0. Poslední překážkou se stal Španěl Rafael Nadal, s nímž měl sezónní bilanci 0–4 na zápasy. Jeho celkový poměr utkání v kalendářním roce činil 55–4. Obdobně jako na Roland Garros vstoupil do utkání lépe, když v úvodní sadě uštědřil soupeři kanára 6–0. Druhé dějství mělo odlišný průběh a dospělo do tiebreaku, v němž Švýcar zvýšil náskok po výhře 7:5. Vzápětí ztratil první set na turnaji, když ze zkrácené hry třetí sady odešel poražen 2:7. Poté však Španěla přehrál svým stylem hry a výhra 6–3 znamenala čtvrtý wimbledonský titul za sebou. Konečný výsledek 6–0, 7–6(5), 6–7(2) a 6–3 znamenal osmý kariérní grandslam, kterým se připojil k Andremu Agassimu, Jimmy Connorsovi a Ivanu Lendlovi. Před ním pak zůstávali pouze Björn Borg (11) a Pete Sampras (14).\n\nLetní část okruhu na amerických betonech zahájil v rámci US Open Series úspěšnou obhajobou triumfu na Mastersu Rogers Cup, jehož mužská polovina se konala v Torontu. Po vítězství nad Chilanem Fernandem Gonzálezem pronikl do finále, kde si počtvrté v sezóně poradil s Richardem Gasquetem 2–6, 6–3 a 6–2.\n\nTradičně pokračoval navazující událostí série Cincinnati Masters, na kterou přijížděl také jako obhájce titulu. Výhrou by vyrovnal rekord vytvořený jím a Nadalem v roce 2005, tj. čtyři triumfy z Masters během jedné sezóny. Poté, co v úvodním kole vyřadil Thajce Paradorna Srichaphana, překvapivě nestačil na 19letého Skota Andyho Murrayho po setech 5–7 a 4–6. Vyjma čtyř proher s Rafaelem Nadalem se jednalo o jeho jedinou porážku v sezóně. Ve zbývající části roku již neztratil žádný zápas a připsal si 29 vítězství. Tato série neporazitelnosti, pro Federera nejdelší v kariéře, pokračovala i v sezóně 2007. Celkově tak dosáhl na 41 vyhraných zápasů dvouhry v řadě.\n\nNa zářijový grandslam US Open si přijel pro třetí titul. Jako turnajová jednička na cestě do finále ztratil jedinou sadu, a to během čtvrtfinále s Jamesem Blakem. V boji o titul na něj nestačil další Američan Andy Roddick, kterého přehrál ve čtyřech setech 6–2, 4–6, 7–5 a 6–1. Sezóna 2006 vstoupila do historie otevřené éry jako jediná, v níž se do finále všech čtyř Grand Slamů probojovali vždy stejný tenista (Roger Federer) a tenistka (Justine Heninová). Devátým kariérním grandslamem zůstal v hitorických tabulkách osamocen na třetím místě.\n\nPosledním turnajem roku hraným pod otevřeným nebem se pro něj stal tokijský AIG Japan Open Tennis Championships ze zlaté série. Ve druhém a čtvrtém kole zvládl tiebreaky rozhodujících třetích sad proti Srbu Viktoru Troickému a Japonci Takau Suzukovi. Ve finále pak potřetí v sezóně zdolal Brita Tima Henmana 6–3 a 6–3.\n\nNa evropský kontinent se vrátil halovým Madrid Masters, na který zavítal poprvé od roku 2003. Poté, co ve třetí fázi porazil těsně Robina Söderlinga, prošel až do finále. Po jednoznačné výhře nad Fernandem Gonzálezem 7–5, 6–1 a 6–0, získal čtvrtý titul ze série Masters a vyrovnal tak svůj a Nadalův rekord z minulého roku.\n\nVe druhé polovině října se vrátil do rodné Basileje, aby se zúčastnil Swiss Indoors, jenž nikdy nevyhrál. V letech 2000 a 2001 z něho odešel jako poražený finalista. V posledních dvou zápasech rozhodla vždy až zkrácená hra třetího setu. V semifinále si tak potřetí v roce poradil s Paradornem Srichaphanem a ve finále, opět po týdnu, porazil v dobré formě hrajícího Fernanda Gonzáleze poměrem 6–3, 6–2 a 7–6(3). Titul měl pro Švýcara emocionální nádech, když ve městě od dětství vyrůstal a v mládí na turnaji působil jako sběrač míčků.\n\nNa závěrečném Turnaji mistrů podruhé konaném v čínské Šanghaji, dokázal ve svůj prospěch získat všech pět utkání. Ve třech duelech základní skupiny postupně zdolal obhájce titulu Davida Nalbandiana, Andyho Roddicka a Ivana Ljubičiće. V semifinále jej vyzvala světová dvojka Rafael Nadal, kterou podruhé v roce pokořil, tentokrát ve dvou setech 6–4 a 7–5. Ve finále skončil na jeho raketě James Blake po jednoznačném výsledku 6–0, 6–3 a 6–4. Čtvrtou vzájemnou výhrou nad tímto Američanem si připsal třetí turnajový triumf.\n\n"}
{"id": "961716", "url": "https://cs.wikipedia.org/wiki?curid=961716", "title": "Tenisová sezóna Rogera Federera 2007", "text": "Tenisová sezóna Rogera Federera 2007\n\nTenisová sezóna Rogera Federera 2007 znamenala pro švýcarského tenistu podruhé v řadě účast ve finále všech čtyř Grand Slamů, z nichž jako první tenista historie potřetí získal tři tituly. Ve finále Australian Open porazil Chilana Fernanda Gonzáleze 7–6, 6–4, 6–4. Ve Wimbledonu vyhrál rozhodující utkání opět nad španělským tenistou Rafaelem Nadalem 7–6, 4–6, 7–6, 2–6, 6–2 a čtvrtý titul na newyorském US Open si připsal po výhře nad Srbem Novakem Djokovićem v poměru 7–6, 7–6, 6–4. Čistý grandslam mu unikl prohraným finále antukového French Open, v němž nestačil na Nadala ve čtyřech setech 3–6, 6–4, 3–6 a 4–6. Obdobně jako v sezóně 2006 jej tak od této mety dělila jediná výhra.\n\nV sérii Masters se pětkrát probojoval do finále. Připsal si z nich dva triumfy z hamburské antuky a tvrdého povrchu v Cincinnati. V rámci třetí nejvyšší kategorie ATP International Series Gold vyhrál turnaj v Dubaji a v úrovni ATP International Series obhájil vítězství z basilejského Swiss Indoors.\n\nPočtvrté v kariéře opanoval závěrečnou událost sezóny Turnaj mistrů, když v posledním duelu zdolal španělského hráče Davida Ferrera po hladkém třísetovém průběhu.\n\nDne 2. května odehrál proti Rafaelu Nadalovi exhibici „Bitva povrchů“, která proběhla na dvorci z poloviny pokrytém antukou a z druhé části trávou. Dějištěm se stala aréna v Palma de Mallorca. Španěl těsně zvítězil poměrem 7–5, 4–6 a 7–6. Stejný měsíc se rozešel s trenérem Tonym Rochem, s nímž spolupracoval na základě ústní dohody. Bez trenérského vedení zůstal až do Estoril Open 2008, když se v dubnu 2008 stal jeho koučem Jose Higueras, vyhlášený expert na antukovou přípravu. Švýcarovi stále scházel titul z French Open a měl v úmyslu se zaměřit na jeho zisk.\n\nNa žebříčku ATP neopustil po celý rok pozici světové jedničky, kterou dále držel před druhým v pořadí Rafaelem Nadalem. Počtvrté v řadě byl vyhlášen mistrem světa ITF, nejlepším hráčem okruhu ATP a potřetí za sebou obdržel cenu Laureus pro nejlepšího sportovce světa.\n\nV prosinci 2011 označil Stephen Tignor, hlavní editor internetového média \"Tennis.com\", Federerovu sezónu 2007 za šestou nejlepší v otevřené éře světového tenisu. Vzhledem k výkonům, kterými se prezentoval na dvorcích, a také díky chování mimo ně, jej časopis \"Time\" zařadil mezi 100 nejvlivnějších osobností světa. Tenisová legenda a dvojnásobný držitel čistého grandslamu Rod Laver na jeho adresu uvedl: \"„Jedna věc je jistá: Je nejlepším hráčem své doby a jedním z nejobdivuhodnějších šampiónů na světě. To je něco, z čeho se lze určitě radovat.“\"\n\nDo nové sezóny vstoupil až v polovině ledna účastí na melbournském grandslamu Australian Open, kde z pozice nejvýše nasazeného hráče obhajoval titul. Současně si do nového roku přinášel sérii 29 výher v řadě, kterou začal na US Open 2006. V průběhu grandslamu potvrdil svou dominanci, když mu žádný ze soupeřů nedokázal odebrat ani jeden set. V osmifinále přehrál budoucí světovou jedničku a několikanásobného šampióna z Australian Open Novaka Djokoviće, když se s ním premiérově střetl na majoru. V semifinále narazil na finalistu ze zářijového US Open 2006 Andyho Roddicka, kterého zdolal nejpřesvědčivějším rozdílem vzájemných duelů 6–4, 6–0 a 6–2. Na třetí titul z Australian Open a celkově desátou trofej na turnajích velké čtyřky dosáhl po třísetovém vítězství nad Chilanem Fernandem Gonzálezem. Stal se tak prvním tenistou od Borgova výkonu v roce 1980, jenž dokázal získat grandslam bez ztráty sady. Prodloužil také svou šňůru neporazitelnosti na 36 utkání, čímž překonal osobní rekord 35 výher z roku 2005.\n\nNásledně odletěl na Arabský poloostrov, aby odehrál Dubai Tennis Championships. Ve čtvrtfinále si opět poradil se světovou čtrnáctkou Djokovićem, těsně 6–3, 6–7(6) a 6–3. Po vítězství nad Tommym Haasem postoupil do finále, v němž si poradil s ruským 16. hráčem žebříčku Michailem Južnym a připsal si čtvrtý dubajský vavřín z předešlých pěti ročníků. Vítěznou sérii prodloužil na 41 utkání a na absolutní tenisový rekord Argentince Guillerma Vilase z roku 1977 ztrácel pouze pět výher. Dne 26.  února překonal Connorsův rekord 160 týdnů na čele žebříčku ATP bez přerušení.\n\nNa kalifornský Indian Wells Masters vstupoval z pozice trojnásobného obhájce titulu. K překonání Vilasova rekordu mu postačovalo dojít do finále. Po volném losu ve druhé fázi narazil na Argentince a světovou šedesátku Guillerma Cañase, jemuž překvapivě podlehl 5–7 a 2–6. Po půl roce tak poznal porážku, která ukončila jeho plány na zápis do rekordních statistik.\n\nDalší týden startoval na miamském Mastersu Sony Ericsson Open v Key Biscayne. Jako dvojnásobný obhájce titulu skončil v osmifinále opět na raketě Cañase po třísetovém průběhu 6–7(2), 6–2 a 6–7(5). Na turnaji převzal cenu pro nejlepšího tenistu ATP 2006. Jako první hráč získal čtyři různá ocenění Asociace tenisových profesionálů z jediné sezóny.\n\nAntukovou část roku rozehrál na Monte Carlo Masters, kde se podruhé v řadě probojoval do finále, a to bez ztráty sady. V boji o titul jej čekala světová dvojka a tenista přezdívaný „antukový král“ Rafael Nadal, jenž byl nad jeho síly. Nadal tak v Monte-Carlu pokračoval v tvorbě historického rekordu ATP, když tento turnaj do sezóny 2012 vyhrál osmkrát v řadě, což se jinému hráči na žádné události mužského okruhu nepovedlo.\n\nNa římském Mastersu Internazionali d'Italia skončil ve třetím kole po porážce od Itala Filippa Volandriho. Poprvé od turnaje Monte Carlo Masters 2005 jej dokázal na antuce porazit jiný tenista, než Nadal. Vyřazení pro Švýcara znamenalo čtvrtý turnaj za sebou, na němž nezískal titul, což znamenalo nejdelší sérii od nástupu na tenisový trůn.\n\nPrvní antukovou výhru nad Nadalem zaznamenal ve finále německého Hamburg Masters. Ukončil tak jeho šňůru 81zápasové neporazitelnosti na tomto povrchu.\n\nPo hamburském triumfu zesílily komentáře, jestli Federer dokáže vyhrát čistý grandslam, první od roku 1969, kdy na něho dosáhl Rod Laver. Na pařížský French Open vstupoval v roli úřadujícího šampióna z Wimbledonu, US Open i Australian Open a triumfem by si připsal historický nekalendářní Grand Slam. Na cestě do finále ztratil pouze jedinou sadu, kterou ve čtvrtfinále přenechal španělské světové devítce Tommymu Robredovi poměrem 1–6. Do arény centrálního dvorce Philippa Chatriera opět po roce vstupovali stejní uchazeči o Pohár mušketýrů. Před finále nenašel Federer přemožitele ve 27 utkáních Grand Slamu v řadě. Přes kvalitní hru nebyl schopen využít opakované breakové šance na zisk soupeřova podání. Z deseti nabízených možností prolomit Španělův servis v prvním setu, nezužitkoval žádnou. V celém utkání pak proměnil jeden brejkbol, což při sedmnácti šancích na zisk titulu nestačilo. Nadal tak opět slavil výhru po čtyřsetovém průběhu, tentokrát výsledkem 6–3, 4–6, 6–3 a 6–4.\n\nDen po pařížské porážce Federer oznámil, že se odhlašuje z tradiční wimbledonské přípravy – německého turnaje Gerry Weber Open v Halle, kde triumfoval ve čtyřech uplynulých letech. Odstoupení zdůvodnil únavou a obavou z onemocnění.\n\nPremiérovou událostí hranou na travnatém povrchu se tak stal až Wimbledon, kam poprvé přijížděl bez předešlé přípravy. Z pozice světové jedničky přesto popáté prošel do finále, když na této cestě ztratil jediný set. Ve čtvrtfinále mu jej odepřel 18. hráč světa Juan Carlos Ferrero. Ve finále byl znovu po roce vyzván světovou dvojkou Rafaelem Nadalem. Oba aktéři na centrálním dvorci svedli vyrovnanou bitvu, od roku 2001 první wimbledonské finále hrané na pět setů. Úvodní dějství rozhodl Švýcar ve svůj prospěch až dvoubodovým rozdílem ve zkrácené hře 9:7. Soupeř odpovědel ziskem druhé sady v poměru 6–4. Klíčový třetí set se rozhodoval opět v tiebreaku, jenž podruhé připadl Federerovi 7:3. Španěl nerezignoval a čtvrtou sadu vyhrál s velkým náskokem 6–2. V rozhodujícím páté fázi duelu čelil Federer dvěma krizovým okamžikům, když soupeři ve třetí a páté hře nabídl vždy po dvou brejcích na ztrátu svého podání. Všechny čtyři rizikové míče však vyhrál a ujal se vedení 3–2. Naopak v šestém gamu využil možnost na prolomení Nadalova servisu. Poté, co odskočil do vedení 4–2, již příležitost nepustil a celý set dovedl vo vítězného konce 6–2. Poprvé byl Švýcar ve finále Grand Slamu přinucen odehrát pět setů, podruhé se tak stalo ve Wimbledonu 2009. Pátou trofejí v řadě se připojil k Borgově rekordu otevřené éry. Celkovou jedenáctou výhrou z majorů vyrovnal Lavera a Borga, jimž v historických tabulkách společně patřila třetí pozice.\n\nLetní sezónu konanou na amerických betonech zahájil na počátku srpna montréalským Mastersem Canadian Open. Jako obhájce titulu prošel po semifinálové výhře nad Radkem Štěpánkem do posledního utkání, kde byl poprvé v kariéře nad jeho síly čtvrtý hráč žebříčku Novak Djoković ze Srbska. Přestože do zápasu vstupoval s aktivní vzájemnou bilancí 4-0, tak v úvodní sadě prohospodařil tři setboly při vlastním podání a soupeři nabídl zkrácenou hru, jíž Srb získal 7:2. Po hladkém průběhu druhého dějství 6–2 ve prospěch světové jedničky, se tiebreak podruhé poměrem míčů 7:2 přiklonil na stranu mladého Djokoviće.\n\nDalší týden se účastnil Cincinnati Masters. V semifinále překonal krizi a těsně zdolal australskou světovou dvacítku Lleytona Hewitta poměrem 6–3, 6–7(7) a 7–6(1). Ve finále zůstal na jeho raketě Američan James Blake po dvousetovém průběhu, čímž získal druhý cincinnatský a jubilejní padesátý kariérní titul. Současně také dosáhl na jediný triumf série Masters v probíhající sezóně, celkově pak čtrnáctý z této kategorie. Vítězství mu zajistilo konečné první místo na US Open Series.\n\nJako první nasazený newyorského US Open ztratil úvodní sety třetího kola s Johnem Isnerem a osmifinále proti Felicianu Lópezovi. Mezi posledními osmi hráči turnaje se opakovalo finále předchozího ročníku, když přehrál světovou pětku Andyho Roddicka ve třech sadách zahrnujících dva tiebreaky. Po semifinálovém vítězství nad čtyřkou Nikolajem Davyděnkem se střetl o titul v dobré formě hrajícím Novakem Djokovićem, který Švýcara porazil v Montréalu. Srbská světová trojka rozehrála duel dobře, když mohla třemi setboly při vlastním podání zakončit úvodní set. Švýcar však všechny odvrátil a ve zkrácené hře vyhrál. Jednalo se o stejný průběh zápasu v opačném gardu, než jaký se odehrál v kanadském finále. Federer si navíc připsal tiebreak ve druhém dějství a třetí po prolomení servisu zakončil poměrem 6–4.\n\nNa US Open tak slavil čtvrtý titul v řadě a celkově dvanáctý grandslamový. v historických tabulkách se odpoutal z třetí pozice, o níž se do té doby dělil s Laverem a Borgem. Zároveň se dotáhl na druhou příčku Australana Roye Emersona a dva grandslamové tituly zaostával za rekordním zápisem Američana Peta Samprase. Jako vítězi US Open Series mu k turnajové výhře 1,4 milionu připadla prémie 1 000 000 dolarů. Stal se prvním tenistou historie, který v jedné sezóně zvítězil na třech grandslamech ve třech různých letech (2004, 2006, 2007). Během turnaje jej americký tisk přejmenoval na „Darth Federera“, podle postavy Darth Vader, protože se na dvorci pohyboval pouze v černém oblečení a vždy při nástupu na největší tenisový kurt světa Arthur Ashe Stadium, byla hrána sekvence „The Imperial March“ (Císařského pochodu) z filmové série \"Star Wars\". Stejný pochod organizátoři zahráli také po jeho proměněném mečbolu ve finále, aby vzdali hold k zisku čtvrtého titulu.\n\nPrvní událostí po Flushing Meadows se stalo barážové utkání Davisova poháru ve druhé polovině září. V roli jedničky švýcarského týmu přicestoval do pražské Sazka Areny, v níž vyhrál obě dvouhry nad Štěpánkem i Berdychem. Sobotní čtyřhru s Yvsem Allegrem však po pětisetové bitvě nedokázali dovést do vítězného konce. K záchraně ve Světové skupině dva body nestačily a Česká republika se udržela v elitní skupině po výhře 3:2 na zápasy.\n\nIndividuální halovou sezónu otevřel jako obhájce titulu na Madrid Masters, probíhajícím od poloviny října ve španělské metropoli. V roli největšího favorita se po semifinálovém vítězství nad Nicolasem Kieferem probojoval do finále. V něm mu první dvě sady na turnaji sebral Argentinec David Nalbandian, a po výsledku 1–6, 6–3 a 6–3, slavil titul. Na cestě za premiérovou výhrou v sérii Masters musel Nalbandian postupně zdolat Nadala, Djokoviće a Federera.\nNa další turnaj Davidoff Swiss Indoors do rodné Basileje přicestoval také v roli obhájce triumfu. V jeho průběhu prohrál jediný set a po finálové výhře nad Finem Jarkkem Nieminem se mohl radovat z druhého basilejského a třetího švýcarského titulu. Poslední událost Masters se konala pod názvem BNP Paribas Masters v pařížské víceúčelové hale Bercy. Ve dvou setech třetího kola Federera přehrál, stejně jako v madridské aréně, Nalbandian.\n\nNa závěrečném Turnaji mistrů, probíhajícím v čínské Šanghaji pro osm nejlepších hráčů světa, prohrál úvodní duel proti Fernandu Gonzálezovi. Jednalo se o jeho premiérovou porážku v základní fázi této události. Semifinálovou účast si však zajistil dalšími dvěma vítězstvími nad Roddickem a Davyděnkem. Ve vyřazovací fázi jej nejdříve čekala světová dvojka Nadal, kterému nedal příležitost ke zdramatizování zápasu. Čtvrtý titul z Turnaje mistrů získal poté, co zdolal šestého tenistu žebříčku Davida Ferrera.\n\nPočtvrté v řadě zakončil sezónu na 1. místě žebříčku ATP.\n\n"}
{"id": "961717", "url": "https://cs.wikipedia.org/wiki?curid=961717", "title": "Tenisová sezóna Rogera Federera 2008", "text": "Tenisová sezóna Rogera Federera 2008\n\nTenisová sezóna Rogera Federera 2008 znamenala pro švýcarského tenistu zisk jednoho Grand Slamu, když ve finále US Open porazil Brita Andyho Murrayho 6–2, 7–5, 6–2 a připsal si pátý titul v řadě. Dvakrát odešel z boje o grandslamový titul poražen. V obou případech jej přehrál španělský hráč Rafael Nadal. Nejdříve mu hladce podlehl na French Open 1–6, 3–6, 0–6, a poté utrpěl premiérovou porážku ve Wimbledonu, kde vyrovnaná pětisetová bitva vyzněla ve prospěch Španěla 6–1, 6–4, 6–7, 6–7 a 9–7. Výhrou tak Federerovi zmařil šanci odpoutat se od rekordních pěti titulů v řadě, které spoludržel s Björnem Borgem. Na melbournském Australian Open vypadl v semifinále s Novakem Djokovićem. Srb tím ukončil jeho účast v deseti finále majorů bez přerušení, což představovalo rekordní zápis do statistik mužského tenisu.\n\nV sérii Masters se dvakrát probojoval do finále antukových turnajů v Hamburku a Monte Carlu, v nichž pokaždé podlehl Nadalovi. V rámci třetí nejvyšší kategorie ATP International Series Gold vyhrál tři události, a to na antuce v Estorilu, na trávě v Halle a konečně třetí triumf v řadě si připsal z halové basilejské události.\n\nNa pekingských Letních olympijských hrách vybojoval po boku Stanislase Wawrinky zlatou medaili v mužské čtyřhře. Ve čtyřsetovém finále porazili švédskou dvojicí Simon Aspelin a Thomas Johansson. V mužské dvouhře skončil na raketě osmého nasazeného Američana Jamese Blakea mezi posledními osmi hráči.\n\nNa závěrečném Turnaji mistrů poprvé v kariéře nepostoupil ze základní skupiny, když ze tří utkání vyhrál jediné s Radkem Štěpánkem. V konečné klasifikaci ATP poprvé od roku 2004 nefiguroval v jejím čele, ale patřilo mu 2. místo za Rafaelem Nadalem.\n\nPočtvrté za sebou obdržel cenu Laureus pro nejlepšího sportovce světa. Mezi dubnem a zářím se jeho trenérem stal José Higueras, původně najatý na antukovou část sezóny. Oboustranná spolupráce byla prodloužena až do poloviny září.\n\nAustralskou část nové sezóny zahájil v polovině ledna úvodním grandslamem Australian Open. V roli světové jedničky obhajoval titul. V prvních dvou kolech s Argentincem Diegem Hartfieldem a Francouzem Fabricem Santorem neztratil ani set a soupeřům uštědřil celkem tři „kanáry“ v poměru 6–0. Pětisetovou bitvu svedl ve třetí fázi se 49. hráčem světa Jankem Tipsarevićem ze Srbska, když dokázal zvítězit 6–7(5), 7–6(1), 5–7, 6–1 a 10–8. Přes Tomáše Berdycha a Jamese Blakea pronikl do semifinále, kde mu stopku vystavila srbská světová trojka a pozdější vítěz Novak Djoković poměrem 5–7, 3–6, 6–7. Tím mu Srb oplatil porážku z předchozího ročníku. Přestože Švýcar nepostoupil do svého jedenáctého grandslamového finále v řadě, série deseti účastí znamenala rekordní šňůru v mužském tenisu.\n\nNásledně se na dvorcích objevil až začátkem března. Na Barclays Dubai Tennis Championships vypadl s britskou světovou jedenáctkou Andym Murraym v prvním kole. V témže měsíci oznámil, že u něj byla dříve zjištěna infekční mononukleóza, kterou mohl trpět už od počátku prosince 2007. Před zahájením Australian Open také vykazoval příznaky vyskytující se při alimentárních otravách. Dodal, že jeho aktuální zdravotní stav je způsobilý k pokračování tenisové sezóny. Dne 10. března odehrál v newyorské Madison Square Garden třetí exhibici proti sedminásobnému wimbledonskému vítězi a bývalé světové jedničce Petu Samprasovi. Zápas získal ve svůj prospěch těsným poměrem 6–3, 6–7 a 7–6.\n\nZ Východního pobřeží odletěl na kalifornský Indian Wells Masters, na kterém v semifinále vypadl s 98. hráčem klasifikace Mardym Fishem po jednoznačném průběhu 3–6 a 2–6. Navazující Miami Masters pro něj znamenal vyřazení ve čtvrtfinále, když nad jeho síly byla americká světová šestka Andy Roddick. Zápas ztratil výsledkem 6–7(4), 6–4 a 3–6.\n\nPrvním turnajem na antuce se stal portugalský Estoril Open, jenž odehrál pod vedením nového trenéra Josého Higuerase. Současně pro něj představoval první antukovou událost od Allianz Suisse Open Gstaad 2004, kterou nehrál v rámci série Masters. Debutový titul roku získal po finálové výhře nad čtvrtým hráčem žebříčku Nikolajem Davyděnkem. Ten za stavu 7–6 a 1–2 z pohledu Švýcara, utkání skrečoval pro natažené vazy dolní končetiny.\n\nPo přesunu na Monte Carlo Masters ve druhé polovině dubna, se na turnaji probojoval opět do finále. Ve čtvrtfinále zdolal světovou sedmičku Davida Nalbandiana a mezi posledními osmi mu v průběhu druhé sady skrečoval Novak Djoković. V boji o titul se utkal s trojnásobným obhájcem a na antuce favorizovaným Rafaelem Nadalem. Proti španělské světové dvojce vytvořil 44 nevynucených chyb a ve druhém setu ztratil vedení 4–0. Po porážce 5-7 a 5-7, s ním měl na tomto povrchu silně pasivní zápasovou bilanci 1–7. Poté se objevil na římském Mastersu Internazionali BNL d'Italia, kde jej po dvou vítězných duelech zastavil ve čtvrtfinále 27. tenista světa Radek Štěpánek, když zvládl zkrácené hry obou setů. Na hamburský Masters přijížděl v pozici obhájce titulu. Na cestě do finále neztratil ani jeden set, když žádný z jeho soupeřů neuhrál v sadě více než tři gamy. Ve finále mu opět šanci na vítězství sebral Nadal, přezdívaný „antukový král“. Triumfem ve třech setech 7-5, 6-7(3) a 6-3, Švýcarovi oplatil jedinou vzájemnou prohru z antuky, jíž utrpěl ve finále předešlého ročníku hamburské události.\n\nV roli nejvýše nasazeného na pařížském French Open se Federer probojoval přes čtyřsetové výhry s Fernandem Gonzálezem a Gaëlem Monfilsem do závěrečného utkání. V něm jej potřetí v roce deklasovala světová dvojka Rafael Nadal poměrem 1–6, 3–6 a 0–6. Na Roland Garros se oba hráči střetli počtvrté za sebou, z toho potřetí v řadě odešel rodák z Basileje jako poražený finalista. V letech 2005–2008 Švýcar na turnaji zaznamenal druhý nejlepší poměr utkání s aktivní bilancí 23–4, když zaostal pouze za neporazitelným Nadalem a jeho zápisem 28–0.\n\nTravnatou část roku rozehrál tradičně na halleském Gerry Weber Open, kde neztratil žádnou sadu a ani jediné podání. Po vítězstvích ve dvou posledních duelech nad německými hráči Nicolasem Kieferem a Philippem Kohlschreiberem si připsal rekordní pátý turnajový vavřín. Zároveň se v historických statistikách otevřené éry dotáhl na rekordních deset titulů z travnatého povrchu Peta Samprase.\n\nJako nasazená jednička a obhájce triumfu přijížděl do Wimbledonu. Během cesty londýnským grandslamem neztratil před branami finále žádnou sadu. Mezi poslední osmičkou přehrál chorvatského tenistu Maria Ančiće a v semifinále jej nedokázal porazit ani Rus Marat Safin, figurující až na 75. místě žebříčku. V bitvě o titul se střetl se Španělem Rafaelem Nadalem. Šestou výhrou v řadě by se odpoutal od Borgových pěti vítězství, rekordu moderní open éry, a současně by také vyrovnal absolutní historický rekord Williama Renshawa z roku 1886. K přepsání historických tabulek Švýcarovi scházelo vyhrát dva poslední gamy rozhodujícího pátého dějství zápasu. Federer již v tiebreaku čtvrté sady musel odvracet dva Španělovy mečboly a nakonec mu podlehl ve vypjatém závěru 4–6, 4–6, 7–6, 7–6 a 7–9. Déšť prodloužil finálový duel až téměř do setmění.\n\nUtkání vytvořilo wimbledonský rekord, když se stalo vůbec nejdelším v jeho historii psané od roku 1877. Celková hrací doba činila 4 hodiny a 48 minut. Od zahájení až do konce, včetně dešťové přestávky, uplynulo 7 hodin a 15 minut. Porážka také pro Federera znamenala ukončení 65zápasové neporazitelnosti na trávě. Bývalá světová jednička John McEnroe popsala finále jako \"„nejlepší utkání, které jsem kdy viděl“.\" Prohra znamenala, že Švýcar po čtyřech a půl letech během léta ztratí první pozici na žebříčku a bude vystřídán Nadalem. Federer uvedl, že jeho hlavním cílem je opět dosáhnout na wimbledonský titul, než se soustředit na čelo světové klasifikace.\n\nNa konci července rozehrál americkou US Open Series, která jej zastihla s poklesem formy. Prvním turnajem se stal kanadský Masters Rogers Cup, jehož mužská část se konala v Torontu. V úvodním kole skončil na raketě dvacátého druhého hráče světa Gillese Simona z Francie 6–2, 5–7 a 4–6. Na ohijském Western & Southern Financial Group Masters, probíhajícím v Cincinnati, po výhře nad Američanem Robbym Gineprim, v osmifinále podlehl 22. tenistovi světa Ivu Karlovićovi těsně 6–7(6), 6–4, 6–7(5).\n\nZ Ameriky přiletěl na pekingské XXIX. hry letní olympiády. Na zahajovacím ceremoniálu plnil roli vlajkonoše švýcarské výpravy. Dne 11. srpna byla rozehrána tenisová soutěž. Jako nejvýše nasazený ve dvouhře postupně zdolal Rusa Dmitrije Tursunova, salvadorského hráče Rafaela Arevala a v osmifinále oplatil athénskou prohru z před čtyř let světové dvacítce Tomáši Berdychovi 6–3 a 7–6(4). Konečnou fází se pro něj stalo čtvrtfinále, v němž nestačil na Američana Jamese Blakea. Americký sedmý tenista žebříčku jej tak dokázal porazit v prvním vzájemném duelu z devíti odehraných.\n\nOlympijským vítězem se Federer přesto stal, když po boku krajana Stanislase Wawrinky dokázal vyhrát zlatou medaili v mužské čtyřhře. Na cestě do finále zůstali na raketách švýcarského páru debloví specialisté. Ve čtvrtfinále nejdříve zkušená indická dvojice Mahesh Bhupathi a Leander Paes, která prohrála 6–2, 6–4 a v semifinále po setech 7–6(6), 6–4 zdolali favorizovaný pár amerických dvojčat Boba a Mika Bryanových. Ve finálovém klání si pak Švýcaři poradili se švédskou dvojicí Simon Aspelin a Thomas Johansson poměrem 6–3, 6–4, 6–7(4) a 6–3.\n\nDva dny po zisku olympijského zlata, v pondělí 18. srpna, však Federer přišel o 1. místo na žebříčku ATP, když jej po 237 týdnech nepřetržitého kralování sesadil Rafael Nadal, zároveň nový olympijský vítěz z pekingské dvouhry. Švýcar tak vytvořil rekord v délce setrvání na čele klasifikace bez přerušení.\n\nNewyorský US Open se stal prvním turnajem po několika letech, kde nestartoval jako světová jednička. Přesto byl z pozice čtyřnásobného obhájce titulu hlavním favoritem singlové soutěže. Prvními třemi koly prošel bez ztráty setu. Po výhře nad Štěpánkem svedl v osmifinále vítězný pětisetový boj proti Rusu Igoru Andrejevovi. Semifinále mělo stejné složení jako finálový zápas předešlého ročníku, když Švýcara vyzval třetí nasazený Srb Novak Djoković. Federer zvítězil po setech 6–3, 5–7, 7–5 a 6–2. V boji o titul se pak utkal s méně zkušeným Skotem a světovou šestkou Andym Murraym, jenž nastoupil do svého prvního grandslamového finále. Bez šance ke zdramatizování duelu, odešel Murray poražen ve třech setech 6–2, 7–5 a 6–2.\n\nNa newyorském majoru aktuální světová dvojka nepoznala porážku již ve 34 utkáních. Připsala si tak pátý titul z Flushing Meadows za sebou a celkově 13. kariérní na Grand Slamu. Jediná výhra Švýcara nadále dělila od držitele největšího počtu 14 grandslamů v mužském tenise, Peta Samprase. Federer se stal prvním hráčem v historii tenisu, jemuž se podařilo zvítězit pětkrát v řadě ve Wimbledonu i na US Open. Vyrovnal také rekordní počet výher Jimmyho Connorse v otevřené éře a jako první hráč od Billa Tildena dokázal vybojovat pět trofejí za sebou, když na Američanovu šňůru z dvacátých let 20. století ztrácel jedinou výhru.\n\nPoslední halovou část sezóny otevřel v polovině října na Mutua Madrileña Masters Madrid. Po výhře nad argentinskou světovou devítkou Juanem Martínem del Potrem jej v semifinále zastavil skotský hráč Andy Murray ve třech setech 6–3, 3–6, 5–7 a oplatil mu newyorskou prohru. Z madridské události inkasoval 90 900 €, což mu v součtu s kariérním výdělkem zajistilo nejvyšší finanční odměny v historii tenisu. Za svou profesionální kariéru vydělal úhrnem 43,3 milionů dolarů, čímž v tomto parametru překonal již neaktivního Američana Peta Samprase.\n\nPo návratu do rodné Basileje se zúčastnil halového Davidoff Swiss Indoors. Jediný třísetový duel odehrál v úvodním kole proti Američanovi z osmé desítky Bobbymu Reynoldsovi. V semifinále jej nezastavil španělský antukový specialista Feliciano López. Po finálové výhře nad argentinskou světovou osmičkou Davidem Nalbandianem 6–3 a 6–4, slavil jako první tenista třetí basilejský triumf v řadě, a celkově 57. kariérní z dvouhry. Poslední říjnový týden postoupil do čtvrtfinále BNP Paribas Masters v hale Bercy. Před tímto utkáním však z turnaje odstoupil pro bolesti zad. Poprvé v profesionální kariéře, po 763 odehraných zápasech, musel opustit turnaj v důsledku odstoupení. Premiérově od sezóny 2003 tak nevyhrál žádný turnaj série Masters.\n\nNa závěrečnou událost roku Turnaj mistrů přijížděl jako nasazená jednička poté, co se Rafael Nadal odhlásil. Do červené skupiny byl nalosován společně se Simonem, Murraym a Roddickem. V úvodním zápase nestačil na devátého hráče žebříčku Gillese Simona. Šance na postup udržel po vítězství nad Radkem Štěpánkem, jenž do soutěže zasáhl z pozice náhradníka po Roddickově odstoupení. Po vyrovnaném průběhu třetí dvouhry prohrál s Andym Murraym poměrem 6–4, 6–7 a 5–7, přestože dokázal odvrátit sedm mečbolů. Během třetí sady si vyžádal lékařské ošetření bolestivých zad a problémů s kyčlí. Porážka znamenala vyřazení již v základní skupině, první takové na této vrcholné tenisové události.\n\nSezónu zakončil na 2. místě žebříčku ATP za Španělem Rafaelem Nadalem.\n\n"}
{"id": "961718", "url": "https://cs.wikipedia.org/wiki?curid=961718", "title": "Chudý vrch", "text": "Chudý vrch\n\nChudý vrch (433 m n. m., německy \"Stolleberg\") je vrch v okrese Česká Lípa Libereckého kraje. Leží asi 1,8 km jihozápadně od města Cvikov na jeho katastrálním území.\n\nJe to suk ve tvaru nesouměrné kupy mírně protažené ve směru SSZ–JJV. Je tvořený pronikem čedičovité horniny vypreparované z okolní plošiny (ukloněná k jihovýchodu) ze svrchnokřídových křemenných pískovců a vápnitých jílovců. Vrchol je porušen malým kamenolomem. Vrch zcela pokrývá smíšený les.\n\nChudý vrch leží na severovýchodním konci linie tří vrchů. Směrem na jihozápad pokračuje linie vrchy Strážný (492 m n. m.) a Pomahačův vrch (373 m n. m.). 1 km na SSV leží vrch Hrouda (452 m n. m.).\n\nVrch náleží do celku Ralská pahorkatina, podcelku Zákupská pahorkatina, okrsku Cvikovská pahorkatina, podokrsku Sloupská vrchovina a Svojkovské části.\n\nAutomobilem se dá nejblíže přijet k silnici Cvikov – Sloup v Čechách východně od vrchu, přesněji např. k hřbitovu a průmyslovému areálu. Odtud ze silnice uhýbají modrá  a žlutá turistická stezka k rozcestí \"U posedu\" severně od vrchu. Zde se obě stezky rozdělují. Modrá stezka vede sedlem mezi Chudým vrchem a Hroudu do krátkého a strmého \"Údolí vzdechů\", jenž se kolmo napojuje na Údolí samoty s Dobranovským potokem a žlutá stezka obchází Chudý vrch ze západu a sedlem mezi ním a vrchem Strážným vede na vzdálenější vrch Ortel na jihovýchodě. Na vrchol vede síť lesních cest, ale žádná až na vrchol.\n"}
{"id": "961719", "url": "https://cs.wikipedia.org/wiki?curid=961719", "title": "Shoot Out the Lights", "text": "Shoot Out the Lights\n\nShoot Out the Lights je šesté a poslední studiové album britského hudebníka Richarda Thompsona a jeho manželky, zpěvačky Lindy Thompson. Album vyšlo v březnu 1982. Nahráno bylo v listopadu předchozího roku v londýnském studiu Olympic Studios a o produkci se staral Joe Boyd.\n\n"}
{"id": "961722", "url": "https://cs.wikipedia.org/wiki?curid=961722", "title": "Tenisová sezóna Rogera Federera 2009", "text": "Tenisová sezóna Rogera Federera 2009\n\nTenisová sezóna Rogera Federera 2009 znamenala pro švýcarského tenistu zisk dvou Grand Slamů, když ve finále French Open zdolal Švéda Robina Söderlinga 6–4, 7–6, 7–6 a zkompletoval tak jako šestý hráč historie kariérní grandslam – vítězství ze všech čtyř majorů. Po dvou letech opět triumfoval ve Wimbledonu, v němž po výhře nad Američanem Andym Roddickem v pěti setech 5–7, 7–6, 7–6, 3–6 a 16–14, slavil šestou turnajovou trofej. Titul mu zajistil návrat na pozici světové jedničky, kterou do konce roku neopustil. Celkově také získal rekordní 15. grandslam kariéry, čímž překonal 14 titulů Peta Samprase a v tomto parametru se stal nejúspěšnějším mužským tenistou historie.\n\nZe dvou zbylých událostí „velké čtyřky“ odešel jako poražený finalista. Na melbournském Australian Open podlehl španělskému hráči Rafaelu Nadalovi a na závěrečném US Open jeho sérii pěti titulů v řadě ukončil Argentinec Juan Martín del Potro.\n\nV sérii Masters proměnil dvě finálové účasti ve vítězství. Na Madrid Open hraném premiérově na antukových dvorcích si poradil s Rafaelem Nadalem. Na tvrdém povrchu letního Cincinnati Masters přehrál Srba Novaka Djokoviće. V rámci třetí nejvyšší kategorie ATP 500 Series podlehl jako trojnásobný obhájce titulu ve finále Swiss Open Djokovićovi.\n\nNa závěrečném Turnaji mistrů se probojoval do semifinále, v němž skončil na raketě ruského hráče a pozdějšího vítěze Nikolaje Davyděnka ve třech setech. V konečné klasifikaci ATP se po roční pauze vrátil na 1. místo, když vystřídal Rafaela Nadala.\n\nPopáté v kariéře se stal mistrem světa ITF a nejlepším hráčem okruhu ATP.\n\nV rámci přípravy na úvodní grandslam sezóny odehrál dvě exhibice a jeden turnaj okruhu ATP Tour. Na arabské exhibiční události Capitala World Tennis Championship v Abú Dhabí vypadl v semifinále s Andym Murrayem. V semifinálové fázi turnaje Qatar ExxonMobil Open koanného v Dauhá, jenž se uskutečnil v rámci nově kategorie ATP World Tour 250, nestačil opět na skotského tenistu Murrayho. Přípravnou exhibici v dějišti grandslamu AAMI Classic vyhrál, když ve finále zdolal krajana Stanislase Wawrinku.\n\nJako první nasazený se probojoval do čtvrtého kola Australian Open bez ztráty setu. Po výhře nad Rusem Maratem Safinem narazil v osmifinále na českého tenistu Tomáše Berdycha. Ten vstoupil do utkání lépe, když vedl již 2–0 na sety. Švýcar přesto dokázal vývoj otočit a zvítězit 4–6, 6–7, 6–4, 6–4 a 6–2. Za osmdesát minut pak ve čtvrtfinále deklasoval osmého nasazeného Argentince Juana Martína del Potra poměrem 6–3, 6–0, 6–0. Připsal si tak rekordní 19. semifinálovou účast na Grand Slamu v řadě, což se dosud jinému hráči nepodařilo. Poté, co v semifinále přešel přes Andyho Roddicka, v boji o titul na něj čekal největší rival této éry Rafael Nadal. Ve svém osmnáctém grandslamovém finále odešel z kurtu poražen v pěti setech 5–7, 6–3, 6–7, 6–3 a 2–6, když délka střetnutí přesáhla čtyři hodiny. Vůbec poprvé podlehl Španělovi na tvrdém povrchu během události „velké čtyřky“. Při závěrečném ceremoniálu měl Federer „slzy na krajíčku“, když ve svém proslovu bojoval s dojetím. Za příčinu své porážky označil nedostatečnou koordinaci při prvním servisu.\n\nZádové poranění, které si přivodil na konci roku 2008, jej vyřadilo z dalšího turnaje Barclays Dubai Tennis Championships a také účasti v prvním kole Davisova poháru proti Spojeným státům. Informaci o přerušení sezóny oznámil po preventivní prohlídce, jež měla zjistit, zda \"„jsou záda zcela v pořádku … na zbytek sezóny 2009“\". Tenistův agent Tony Godsick dne 4. března uvedl, že se Federerova dubajského tréninku zkušebně účastnil australský kouč Darren Cahill. O týden později se Cahill rozhodl nepodílet na Švýcarově přípravě, když nesouhlasil se závazkem smlouvy doprovázet jej na turnajích.\n\nFederer se na dvorce vrátil dvěma březnovými Mastersy. Na prvním z nich, kalifornském BNP Paribas Open v Indian Wells, jej v semifinále vyřadil Andy Murray. Na následném Sony Ericsson Open v Key Biscayne prošel úvodními třemi duely bez ztráty setu. Skončil opět v semifinálové fázi, tentokrát na raketě Srba Novaka Djokoviće 6–4, 3–6 a 3–6. Frustrovaný během utkání zlomil raketu, když jeho nabíhaný forhend skončil na pásce. Jednalo se o stejný úder, kterým neúspěšně zakončil finále Wimbledonu 2008.\n\nPřes původní rozhodnutí nestartovat na Monte-Carlo Rolex Masters, na poslední chvíli přijal divokou kartu a nastoupil ke svému premiérovému turnaji sezóny na antuce. Poprvé na monacké události prohrál již ve třetím kole, když nestačil na daviscupového kolegu Stanislase Wawrinku.\n\nNa římském Internazionali BNL d'Italia podlehl poprvé na antukovém povrchu Djokovićovi, který ho zdolal mezi posledními čtyřmi hráči 4–6, 6–3 a 6–3.\n\nDo madridského Mutua Madrilena Madrid Open vstupoval s výhodou volného losu. Třetí a poslední šanci na zisk titulu z antukového Mastersu využil, když po výhrách nad Roddickem a del Potrem, ve finále přehrál Rafaela Nadala 6–4 a 6–4. Ukončil tím Španělovu 33zápasovou neporazitelnost na antuce. Podruhé mu také překazil možnost, stát se prvním tenistou, jenž by triumfoval na všech třech antukových Mastersech v roce.\n\nNa pařížském grandslamu French Open vydřel osmifinálové vítězství proti Němci Tommymu Haasovi, s nímž po dvou nezvládnutých tiebreacích prohrával 0–2 na sety. Poté na jeho raketě skončil Francouz Gaël Monfils. V rekordním 20. semifinále Grand Slamu za sebou si poradil s Argentincem Juanem Martínem del Potrem. Ve finále na něj po třech letech nečekal Nadal, ale švédský hráč Robin Söderling, jemuž uštědřil třísetovou porážku 6–1, 7–6 a 6–4. Získal tak první titul na Roland Garros a jako šestý tenista historie zkompletoval kariérní grandslam – výhru na všech turnajích velké čtyřky. V počtu grandslamových titulů se čtrnáctým triumfem dotáhl na rekordní zápis Američana Peta Samprase a devatenáctou finálovou účastí se vyrovnal nejlepšímu v této statistice, Čechoameričanovi Ivanu Lendlovi.\n\nV důsledku vítězného dojetí a únavy z Roland Garros se odhlásil z tradiční wimbledonské přípravy, německého turnaje Gerry Weber Open.\n\nPrvním turnajem na trávě se tak stal až londýnský Wimbledon, kam přijížděl v roli nejvýše nasazeného. Světová jednička Nadal se odhlásila pro zánět šlachy. Na šestizápasové cestě do finále Federer přehrál Tchajwance Lu Jan-suna, Španěla Guillerma Garcíu-Lópeze, Němce Philippa Kohlschreibera, který mu na turnaji sebral první set. Mezi poslední šestnáctkou jej v repríze pařížského finále nezastavil Söderling a po výhře nad Chorvatem s dělovým servisem Ivem Karlovićem pronikl do svého 21. semifinále Grand slamu v řadě. V něm porazil německého zástupce Tommy Haase. Vytvořil tak wimbledonský rekord, když se posedmé za sebou probojoval do finále. Současně se stal prvním tenistou historie, který si dvacetkrát zahrál finále dvouhry na Grand Slamu. V boji o titul mu potřetí na londýnském pažitu zkřížil cestu Američan Andy Roddick. Pětisetová bitva trvající čtyři hodiny a sedmnáct minut skončila šťastněji pro Federera, ktetý soupeře soupeře udolal výsledkem 5–7, 7–6, 7–6, 3–6 a 16–14.\n\nV následné pondělní klasifikaci ze 6. července vystřídal Nadala na čele žebříčku ATP. Pozici světové jedničky, již do konce sezóny neopustil. Celkový počet 30 her v pátém setu byl také novým rekordem Grand Slamu. Do historických statistik se duel zapsal jako do té doby nejdelší grandslamové finále mužské dvouhry se 77 gamy, když poslední rozhodující sada trvala rekordních 95 minut. Americká televizní stanice ESPN utkání nazvala „právě probíhající klasikou“ (instant classic). Ve Velké Británii finále zaznamenalo nejvyšší televizní rating u jakéhokoli wimbledonského finále od roku 2001. Triumfem se Švýcar stal čtvrtým hráčem otevřené éry tenisu, jemuž se podařilo dosáhnout na tzv. Channel Slam, tj. tituly z French Open a Wimbledonu během jednoho kalendářního roku. Doplnil tak trojici Rafael Nadal (2008), Björn Borg (1978–1980) a Rod Laver (1969). Spolu s Nadalem drželi jako jediní dva hráči současně grandslamové tituly z antuky, trávy a tvrdého povrchu (Federer byl úřadujícím šampiónem US Open 2008, French Open 2009 a Wimbledonu 2009).\n\nPrvní utkání po pětitýdenní přestávce odehrál ve druhém kole kanadského Mastersu Rogers Cup, v němž přešel přes Kanaďana Frédérica Niemeyera. Po postupu přes Stanislase Wawrinku, když musel ve druhé sadě dotahovat třígamovou ztrátu, mu stopku mezi posledními osmi vystavil francouzský hráč Jo-Wilfried Tsonga těsnou výhrou 7–6, 1–6 a 7–6. V rozhodujícím setu přitom Švýcar prohospodařil náskok čtyř her. Daný ročník Canada Masters se zapsal do historie tenisu, jakožto první singlový turnaj, na němž všech osm nejvýše postavených tenistů žebříčku postoupilo do čtvrtfinále. Zbylými šesti hráči byli Nadal, Murray, Djoković, Roddick a del Potro.\n\nDruhou událostí letní série US Open se stal tradiční Masters Cincinnati Open, kde si v úvodních třech kláních poradil s Argentincem José Acasusem, Španělem Davidem Ferrerem a bývalou světovou jedničkou Lleytonem Hewittem. V semifinále oplatil prohry z úvodu sezóny Skotovi Andymu Murraymu a po finálové výhře 6–1, 7–5 nad Novakem Djokovićem slavil čtvrtý a poslední titul roku, celkově 61. kariérní.\nV roli turnajové jedničky a pětinásobného obhájce titulu přijížděl na grandslam US Open, kde v úvodním kole bez potíží zdolal amerického hráče Devina Brittona. Poté si poradil s Němcem Simonem Greulem a ve třetí fázi mu první set na turnaji odebral Hewitt. Po tomto duelu měl Federer s Australanem aktivní bilanci vzájemných utkání 16–7, z toho posledních 14 zápasů bez porážky. V osmifinále zdolal bez zaváhání španělského antukáře Tommyho Robreda a potřetí za sebou na Grand Slamu porazil Robina Söderlinga, tentokrát ve čtyřsetovém čtvrtfinále. Mezi posledními čtyřmi tenisty na něj nestačil Srb Novak Djoković, když vítězný míček na mečbol zahrál mezi nohama. Tento bod poté označil za \"„… nejlepší míč, který jsem v životě zahrál“\". Do 21. grandslamového finále nastupoval jako favorit proti Juanu Martínovi del Potrovi. Z pětisetové bitvy nakonec odešel poražen výsledkem 6–3, 6–7, 6–4, 6–7 a 2–6. Skončila tak jeho 40zápasová neporazitelnost na newyorském majoru. Del Potro se stal po Nadalovi druhým tenistou, který dokázal Švýcara přehrát ve finále Grand Slamu.\n\nV polovině září odcestoval se švýcarským týmem do Janova, kde na antuce přispěl dvěma body k vítězství v baráži Světové skupiny Davisova poháru proti Itálii. První výhry na otevřených dvorcích oddílu Valletta Cambiaso Club dosáhl nad Simonem Bolellim. Druhým bodem z utkání proti Potitu Staracemu dopomohl k záchraně Švýcarů v elitní skupině soutěže i pro následující ročník. Po zápasu prohlásil: „\"Předvedl jsem velmi dobrou hru. Nutně ale potřebuju pauzu. Mám potíže s nohou a paží — všechno bolí. A mám také v plánu hlídání dětí\"“. Následně se odhlásil ze dvou asijských událostí, tokijského Japan Open a šanghajského Shanghai ATP Masters 1000.\n\nZávěrečnou halovou část roku rozehrál až počátkem listopadu na Davidoff Swiss Indoors v rodné Basileji. Na cestě do svého sedmého finále sezóny prošel po výhrách nad Belgičanem Olivierem Rochusem, Italem Andreasem Seppim, Kazachem Jevgenijem Koroljevem. V semifinále si poradil s krajanem a přítelem z dětství Marcem Chiudinellim. V boji o titul jej stejně jako v Miami a Římě porazil Srb Novak Djoković po setech 4–6, 6–4 a 2–6.\nDalším turnajem se stal Paris Masters, kde v posledních šesti letech nikdy nepřešel čtvrtfinále. Po volném losu se ve druhém kole utkal s Francouzem Julienem Benneteauem, který ukončil jeho krátké pařížské účinkování.\n\nPoslední událostí roku se již tradičně stal Turnaj mistrů premiérově konaný v britské metropoli Londýně. V základní skupině přehrál Fernanda Verdasca a Andyho Murrayho, čímž si zajistil konečnou prvnípříčku ve světové klasifikaci ATP. Ve třetím duelu podruhé v řadě podlehl del Potrovi, ale dostatečný počet získaných gamů mu stačil k postupu do semifinále. V něm pak prohrál s vítězem turnaje Nikolajem Davyděnkem. Výhra pro ruského tenistu představovala první Federerovu porážku ze třinácti vzájemných zápasů.\n\nV sezóně tak Švýcar dosáhl na tři hlavní cíle. Zakončil rok na 1. místě žebříčku ATP, patnáctou trofejí překonal rekordních 14 grandslamových titulů Peta Samprase a podařilo se mu zkompletovat kariérní Grand Slam výhrou na Roland Garros.\n\n"}
{"id": "961724", "url": "https://cs.wikipedia.org/wiki?curid=961724", "title": "Tenisová sezóna Rogera Federera 2010", "text": "Tenisová sezóna Rogera Federera 2010\n\nTenisová sezóna Rogera Federera 2010 znamenala pro švýcarského tenistu zisk jediného Grand Slamu, když ve finále melbournského Australian Open zdolal Skota Andy Murrayho a získal čtvrtý titul z úvodního majoru. Na zbylých třech turnajích „velké čtyřky“ skončil před branami finále. Prohra ve čtvrtfinále French Open se Švédem Robin Söderling, tak ukončila jeho rekordní šňůru 23. účastí v semifinále grandslamu za sebou. Čtyřsetová porážka ve čtvrtfinále Wimbledonu, v němž nestačil na českého hráče Tomáše Berdycha, představovala zakončení rekordní série sedminásobné účasti ve finále. Po turnaji klesl na 3. místo žebříčku ATP – nejnižší postavení od 10. listopadu 2003, kdy mu patřila stejná příčka. Během letní části roku hrané na amerických betonech se jeho trenérem stal Paul Annacone, který zlepšil jeho formu. Na US Open se probojoval do sedmého semifinále v řadě, ale nad jeho síly byl v pětisetové bitvě Srb Novak Djoković, když nedokázal proměnit dva mečboly.\n\nV kategorii Masters čtyři finálové účasti proměnil v jediné vítězství. Počtvrté v kariéře triumfoval na Cincinnati Masters, když v posledním utkání zdolal Američana Mardyho Fishe. Třikrát, na turnajích Madrid Open, Canada Masters a Shanghai ATP Masters 1000 odešel z boje o titul poražen. V rámci třetí nejvyšší kategorie ATP 500 Series si připsal čtvrtý titul na Swiss Open v rodné Basileji.\n\nNa závěrečném Turnaji mistrů vyhrál popáté, když ve finále zdolal Španěla Rafaela Nadala 6–3, 3–6 a 6–1. V konečné klasifikaci ATP mu patřilo 2. místo poté, co díky třem titulům z podzimní části sezóny předstihl Novaka Djokoviće.\n\nNa počátku ledna odstartoval sezónu turnajem Qatar ExxonMobil Open v katarském Dauhá. Po výhře nad Lotyšem Ernestsem Gulbisem vypadl v semifinále se světovou šestkou a pozdějším vítězem Nikolajem Davyděnkem.\n\nPo příjezdu do australského Melbourne, dějiště úvodního grandslamu, zorganizoval v neděli 17. ledna charitativní akci na pomoc obětem ničivého zemětřesení na Haiti. V aréně Roda Lavera se představili přední tenisté, včetně Rafaela Nadala, Novaka Djokoviće, Andy Roddicka, Kim Clijstersové, Sereny Williamsové, Lleytona Hewitta a Samanthy Stosurové.\n\nZ pozice nasazené dvojky rozehrál Australian Open čtyřsetovou výhrou nad Rusem Igorem Andrejevem. V osmifinále si poradil s bývalou světovou jedničkou a 22. hráčem žebříčku Lleytonem Hewittem 6–2, 6–3, 6–4. Mezi posledními osmi oplatil čerstvou porážku Davyděnkovi, přestože ztratil úvodní sadu a ve druhé prohrával rozdílem dvou her. V semifinále jej po výsledku 6–2, 6–3, 6–2 nezastavil desátý hráč světa Jo-Wilfried Tsonga z Francie. Jednalo se o jeho 23. grandslamové semifinále v řadě, což byl rekordní zápis do historických statistik. Posedmé za sebou také postoupil na Australian Open minimálně do semifinále, čímž překonal Ivana Lendla. V boji o titul jej vyzval pátý nasazený Andy Murray ze Skotska, jenž neuhrál ani jeden set. Po výsledku 6–3, 6–4 a 7–6, Federer slavil rekordní šestnáctý Grand Slam kariéry a čtvrtý z Melbourne Parku. Tím se připojil k Andremu Agassimu, když v otevřené éře žádný jiný tenista nevyhrál Australian Open vícekrát (v roce 2013 na čtyři tituly dosáhl také Djoković).\n\nPodruhé v řadě se odhlásil z arabské události Barclays Dubai Tennis Championships, tentokrát pro plicní infekci.\n\nV únoru, kdy se nevěnoval tenisu, navštívil Etiopii v rámci charitativní pomoci.\nNa okruh se vrátil březnovým Mastersem BNP Paribas Open v Indian Wells, kde odehrál první utkání od grandslamového finále. Několik dní před zahájením turnaje se zúčastnil s Nadalem a tenisovými legendami Petem Samprasem a Andrem Agassim charitativní čtyřhry pod názvem „Hit for Haiti 2“ na pomoc obětem ničivého zemětřesení na Haiti. Po volném losu ve druhém kole zdolal Rumuna Victora Hănesca, ale ve třetí fázi mu stopku vystavil Kypřan Marcos Baghdatis, jenž figuroval na 33. místě žebříčku. V repríze finálového duelu z Australian Open 2006 Švýcar nedokázal proměnit tři mečboly a utržil porážku poměrem 7–5, 5–7 a 6–7.\n\nNa tradičně navazujícím Sony Ericsson Open v Key Biscayne přehrál ve druhém kole Ekvádorce Nicoláse Lapenttiho před rekordní návštěvou 14 000 diváků, největší ve druhé fázi tohoto turnaje. Poté, co si poradil s Italem Florentem Serrou, ukončila jeho účinkování v osmifinále česká světová dvacítka a pozdější finalista Tomáš Berdych. Rozhodl až tiebreak třetí sady těsným poměrem míčů 8:6. Federer hit 62 unforced errors in that match.\n\nAntukovou část roku rozehrál na římském Mastersu Internazionali BNL d'Italia, kde kromě singlu nastoupil také do čtyřhry. Pár hrající na divokou kartu vytvořil po boku krajana Yvese Allegra. Švýcaři vypadli ve čtvrtfinále s americkým párem Sam Querrey a John Isner. Ve dvouhře se po volném postupu do druhého kola utkal s Lotyšem a 40. hráčem klasifikace Gulbisem, jemuž překvapivě podlehl po setech 6–2, 1–6 a 5–7. Poprvé od sezóny 2000 tak prohrál ve svém úvodním utkání roku na antuce, premiérově od roku 2002 se na žádném ze tří po sobě jdoucích turnajích neprobojoval do čtvrtfinále, a poprvé od sezóny 2002 ztratil zahajovací duel na římském Mastersu.\n\nPo přesunu na portugalský Estoril Open po vítězství nad Francouzem Arnaudem Clémentem prošel do semifinále. V něm jej vyřadil španělský 34. tenista světa Albert Montañés ve dvou setech. Po utkání Federer sdělil, že se netrápí svou formou, zatímco Nadal byl porážkou svého rivala překvapen. Jednalo se o druhou Švýcarovu účast na portugalském turnaji, když v roce 2008 Estoril Open vyhrál po finálové skreči Davyděnka.\n\nNa Mutua Madrileña Madrid Open přijížděl jako obhájce titulu. Ve třetím kole zdolal krajana Stanislase Wawrinku 6–3, 6–1 a ve čtvrtfinále oplatil čerstvou porážku Gulbisovi. Mezi poslední čtyřkou si poradil se Španělem Davidem Ferrerem 7–5, 3–6 a 6–3. Ve finále vyzval na antuce favorizovaného Rafaela Nadala, jemuž podlehl 4–6, 6–7.\n\nDo Paříže na grandslamu French Open zavítal jako obhájce titulu. Ve třetí fázi zdolal 165. hráče žebříčku Juliana Reistera z Německa výsledkem 6–4, 6–0 a 6–4. Výhra pro něj představovala jubilejní 700. vítězství na okruhu ATP Tour a 150. vítězství na antuce. V osmifinále uspěl v krátkém období podruhé nad Wawrinkou, ale další kolo pro něj znamenalo opuštění grandslamu. Ve čtvrtfinále byl nad jeho síly Švéd Robin Söderling, který ukončil jeho rekordní tenisovou šňůru – dvacet tři semifinále na Grand Slamu v řadě dosažených během šesti let. V následné pondělní aktualizaci žebříčku ATP přenechal 1. místo Nadalovi. Na absolutní rekord v počtu týdnů strávených na čele světové klasifikace mu scházel jediný, když za Samprasovými 286 týdny jich měl na kontě 285.\n\nTradičně prvním turnajem sezóny na trávě se stal Gerry Weber Open v německém Halle, ležícím v Severním Porýním-Vestfálsku. Na něm se probojoval přes dva Němce Philippa Kohlschreibera a Philippa Petzschnera do finále, kde nestačil na Australana Lleytona Hewitta 6–3, 6–7 a 4–6. Společně s Allegrem nastoupil do soutěže čtyřhry. V úvodním kole však podlehli německé dvojici Christopher Kas a Philipp Kohlschreiber.\n\nDo Londýna přiletěl jako obhájce titulu. Podle zvyklostí Wimbledonu, mohou organizátoři nasazovat tenisty na základě jejich výsledků na travnatém povrchu. Proto se Federer stal turnajovou jedničkou, ačkoli před ním ve světové klasifikaci figuroval Rafael Nadal. K překvapení mohlo dojít již v zahajovacím zápasu, kdy Švýcar prohrával 0–2 na sety s Kolumbijcem Alejandrem Fallou, který ve čtvrté sadě podával na vítězství v utkání. Federer svůj jubilejní 200. duel na Grand Slamu otočil a po krátkém rozhodujícím dějství postoupil poměrem 5–7, 4–6, 6–4, 7–6 a 6–0. Ve druhém kole zdolal po čtyřsetovém průběhu 152. hráče světa Srba Iliju Bozoljace a následně přehrál francouzského hráče Arnauda Clémenta. V osmifinále jej nezastavil šestnáctý nasazený Rakušan Jürgen Melzer. Konečnou fází se pro něj stalo čtvrtfinále, když ho vyřadila česká světová třináctka a pozdější finalista Tomáš Berdych výsledkem 4–6, 6–3, 1–6, 4–6. V následné pondělní klasifikaci ATP klesl na 3. místo – nejnižší postavení od 10. listopadu 2003, kdy mu patřila stejná příčka.\n\nBěhem letní přestávky mezi Wimbledonem a Canada Masters, oslovil kouče Paula Annacona, jenž dříve trénoval Peta Samprase s cílem zlepšit svou formu. Ve druhém srpnovém týdnu rozehrál premiérovou událost série US Open, když v úvodním kole Rogers Cupu porazil Argentince Juana Ignacia Chelu. Toutu výhrou překonal rekord kategorie Masters držený Andrem Agassim, když zvítězil ve 210. utkání na této úrovni. Ve čtvrtfinále oplatil wimbledonské vyřazení Berdychovi. V semifinále si poradil se srbskou světovou dvojkou Djokovićem, když o postupu v obou případech rozhodovala až těsná koncovka třetí sady. Výhrou nad Srbem si zajistil návrat na 2. místo. V bitvě o titul pak nestačil na čtvrtého hráče světa a obhájce titulu Andyho Murrayho výsledkem 5-7 a 5-7.\n\nV navazujícím týdnu se představil z pozice turnajové trojky na ohijském Western & Southern Financial Group Masters v Cincinnati. Po volném losu, mu v první sadě druhého kola skrečoval soupeř Denis Istomin z Uzbekistánu. Duel třetí fáze neodehrál vůbec, když před zahájením odstoupil Philipp Kohlschreiber kvůli poranění ramena. Mezi poslední osmičkou přešel přes světovou šestku Nikolaje Davyděnka a v semifinále si bez komplikací přehrál Kypřana Marcose Baghdatise. Druhý titul v sezóně a celkově 63. kariéry si jako obhájce vítězství připsal po výhře nad Američanem Mardym Fishem.\n\nNa konci srpna rozehrál newyorský grandslam US Open snadnou výhrou nad Argentincem Brianem Dabulem. Na cestě do semifinále neztratil žádný set, když na jeho raketě postupně skončili Němec Andreas Beck, Francouz Paul-Henri Mathieu, rakouský semifinalista Roland Garros Jürgen Melzer a konečně Švéd Robin Söderling, který mu ve stejné čtvrtfinálové fázi uštědřil porážku na červnovém French Open. Mezi poslední čtyřkou tenistů však nestačil na srbskou světovou trojku Novaka Djokoviće po dramatickém pětisetovém průběhu 5–7, 6–1, 5–7, 6–2 a 7–5 z pohledu Srba. V rozhodující páté sadě přitom nedokázal využít dva mečboly. Djoković jej tak vystřídal na 2. příčce žebříčku. Semifinálová účast znamenala pro Švýcara 20. vítězný zápas na Grand Slamu během jedné sezóny, a to sedmý rok za sebou. Takovou úspěšnost v minulosti zaznamenal pouze Ivan Lendl.\n\nPodzimní část zahájil na asijském turnaji Shanghai Rolex Masters, kde měl jako třetí nasazený v prvním kole volný los. Na cestě do finále zdolal Johna Isnera, Andrease Seppiho, světovou pětku Robina Söderlinga a v semifinále Novaka Djokoviće, kterému po měsíci vrátil porážku z US Open. V utkání o titul však nestačil, stejně jako na kanadském Mastersu, na Skota Andyho Murrayho. Z Asie odletěl na evropský kontinent, kde se představil na IF Stockholm Tournament ve švédském hlavním městě Stockholmu. Do dalšího turnajového finále se probojoval po vítězstvích nad krajanem a 21. hráčem světa Stanislasem Wawrinkou a chorvatskou světovou sedmnáctkou Ivanem Ljubičićem. Ve dvousetovém finále našel recept na Němce Floriana Mayera a slavil premiérový titul na tomto tunaji. Celkově 64. triumf na okruhu ATP znamenal, že se v počtu titulů vyrovnal Petu Samprasovi, s nímž v historických tabulkách otevřené éry sdílel 4. pozici.\n\nV roli turnajové jedničky zavítal první listopadový týden na Davidoff Swiss Indoors do rodné Basileje. Pavoukem prošel bez ztráty setu do finále. Poté, co na jeho raketě zůstali Radek Štěpánek a Andy Roddick, si v utkání o titul poradil s Novakem Djokovićem a získal rekordní čtvrtý basilejský titul. Poprvé v kariéře postoupil na pařížském BNP Paribas Masters, probíhajícím v hale Bercy, až do semifinále. V něm byl nad jeho síly Francouz Gaël Monfils, když nedokázal zužitkovat příležitost pěti mečbolů.\nNa londýnské závěrečné události roku pro osm nejlepších tenistů – Turnaji mistrů, hraném oficiálně pod názvem Barclays ATP World Tour Finals, byl ve skupině B spolu s Andym Murraym, Robinem Söderlingem a Davidem Ferrerem. Všechna tři utkání základní fáze vyhrál, když postupně zdolal Ferrera, Murrayho a Söderlinga. Poprvé na Turnaji mistrů tak v základní skupině neztratil žádnou sadu. v semifinále jej vyzval Novak Djoković, kterého porazil 6–1, 6–4 a postoupil do svého šestého finále závěrečného podniku. V něm si dokázal poradit se španělskou světovou jedničkou Rafaelem Nadalem po třísetovém průběhu 6–3, 3–6, 6–1. Pátou trofejí z Turnaje mistrů se vyrovnání rekordu nejvyššího počtu titulů, když se dotáhl na Peta Samprase a Ivana Lendla.\n\nPo ukončení sezóny, kterou završil na 2. místě žebříčku ATP za Nadalem, s ním odehrál dvě charitativní utkání v Curychu a Madridu. Výtěžek směřoval do Nadace Rogera Federera a Nadace Rafaela Nadala.\n\n"}
{"id": "961725", "url": "https://cs.wikipedia.org/wiki?curid=961725", "title": "Evropská hokejová liga 1997/1998", "text": "Evropská hokejová liga 1997/1998\n\nEvropská hokejová liga 1997/1998 byla druhým ročníkem evropské klubové soutěže, která nahradila Pohár mistrů evropských zemí. Ročník probíhal od 16. září 1997 do 25. ledna 1998.\n\nVítězem se stal rakouský klub VEU Feldkirch, který ve finále porazil ruské HC Dynamo Moskva.\n\nV soutěži byl použit nový bodovací systém. Vítěz zápasu v řádné hrací době získal 3 body. V případě remízy následovalo prodloužení a případné samostatné nájezdy, kdy vítěz po prodloužení či nájezdech získal 2 body a poražený 1 bod.\n\n"}
{"id": "961726", "url": "https://cs.wikipedia.org/wiki?curid=961726", "title": "Tenisová sezóna Rogera Federera 2011", "text": "Tenisová sezóna Rogera Federera 2011\n\nTenisová sezóna Rogera Federera 2011 znamenala pro švýcarského tenistu rekordní šestou výhru na Turnaji mistrů, kde ve finále zdolal Francouze Jo-Wilfrieda Tsongu poměrem 6–3, 6–7 a 6–3. Oplatil mu tak čtvrtfinálovou porážku z Wimbledonu. V roce, kdy překročil třicátý rok života, nevyhrál poprvé od sezóny 2002 žádný Grand Slam. Nejlepšího výsledku dosáhl na antukovém French Open, když v semifinále ukončil 43zápasovou šňůru vítězství Novaka Djokoviće, aby v boji o titul nestačil na Rafaela Nadala. V semifinále Australian Open i US Open jeho pouť turnajem ukončil Djoković. S nástupem Srba do čela žebříčku ATP mu od března patřila 3. příčka za Nadalem.\n\nV kategorii Masters získal jediný titul z pařížské haly Bercy na Paris Masters, kde si ve finále poradil s Tsongou. Ze dvou utkání o titul třetí nejvyšší kategorie ATP 500 Series si připsal páté vítězství na Swiss Open v rodné Basileji a z únorového Dubai Tennis Championships odletěl jako poražený finalista. Triumfem pro něj skončila úvodní událost sezóny Qatar ExxonMobil Open v katarském Dauhá, která byla součástí kategorie ATP 250 Series.\n\nDo nové sezóny vstupoval jako světová dvojka. Nejdříve se opět zúčastnil exhibičního turnaje Mubadala World Tennis Championship v Abú Dhabí. V úvodním utkání si poradil se Švédem Robinem Söderlingem, ale ve druhém duelu nestačil na světovou jedničku Rafaela Nadala. Premiérovou oficiální událost ATP World Tour odehrál na Arabském poloostrově, když v prvním lednovém týdnu rozehrál Qatar ExxonMobil Open v katarském Dauhá. Na cestě do finále zdolal v prvních dvou kolech kvalifikanty Schoorela a Chiudinelliho. V duelu proti Schoorelovi opět zahrál vítězný míč mezi nohama. Ve třetí fázi zůstal na jeho raketě Srb Viktor Troicki a v semifinále světová třináctka Jo-Wilfried Tsonga. Do boje o titul vstupoval bez ztraceného setu. Po výhře nad Rusem Nikolajem Davyděnkem 6–3, 6–4, slavil třetí katarský a celkově 67. kariérní titul.\n\nNa melbournském Australian Open zavítal v roli druhého nasazeného. Po úvodním vítězství nad slovenským tenistou Lukášem Lackem, mu postup do třetí fáze zkomplikoval 34. hráč žebříčku Gilles Simon z Francie. Po Švýcarově zisku prvních dvou setů se Simon vrátil do utkání a vyrovnal poměr sad na 2–2. Rozhodující dějství si čtyřnásobný šampión připsal výsledkem 6–3. Ve třetí fázi přehrál Belgičana Xaviera Malisse, čímž překonal Edbergův rekord otevřené éry v počtu vítězných utkání na Australian Open, když jich zaznamenal padesát sedm. Osmifinálová výhra nad Španělem Tommym Robredem znamenala vyrovnání Connorsova rekordu 27 čtvrtfinálových účastí na Grand Slamu bez přerušení. Ve čtvrtfinále na něj nestačil krajan Stanislas Wawrinka. V semifinále se opakovalo utkání ze stejné fáze turnaje roku 2008, kdy jej opět vyřadil Srb Novak Djoković, tentokrát poměrem 7–6, 7–5 a 6–4. Prohra předznamenala Švýcarovu první sezónu bez grandslamové trofeje od roku 2003, kdy triumfoval ve Wimbledonu.\nVe druhé polovině února se objevil na Dubai Tennis Championships, turnaji z něhož se v předchozích dvou letech odhlásil. V cestě do finále na jeho raketě postupně zůstali Ind Somdev Devvarman, Španěl Marcel Granollers, ve čtvrtfinále Ukrajinec Sergij Stachovskij a v semifinále francouzský 28. tenista světa Richard Gasquet. Bez ztráty sady však pozici druhého hráče žebříčku nepotvrdil, když jej o titul připravila světová trojka Novak Djoković výsledkem 3–6 a 3–6.\n\nÚvodní ze dvou březnových Mastersů rozehrál na Indian Wells Masters v Kalifornii. Po volném losu si bez zaváhání poradil s Rusem Igorem Andrejevem. Následovaly výhry s argentinským antukářem Juanem Ignaciem Chelou a ve čtvrté fázi s Američanem hrajícím na divokou kartu Ryanem Harrisonem. Mezi poslední osmičkou podruhé v roce zdolal krajana a 14. hráče klasifikace Stanislase Wawrinku, aby jej na třetím turnaji v řadě zastavil znovu v semifinále Novak Djoković. Porážka 6–7, 5–7, 4–6, znamenala pád na 3. místo žebříčku, když jej na druhé pozici vystřídal právě nejlepší srbský tenista. Spolu s Wawrinkou nastoupil také do čtyřhry. V úvodním kole úřadující olympijští vítězové přehráli deblové specialisty a druhé nasazené Daniela Nestora s Maxem Mirným. Ve druhé fázi zdolali až v supertiebreaku francouzskou dvojici Julien Benneteau a Richard Gasquet. Po dalších výhrách nad párem Mark Knowles a Michal Mertiňák a španělskými obhájci titulu Nadalem hrajícím s Marcem Lópezem, postoupili do finále. V něm byla nad jejich síly ukrajinsko-belgická dvojice Alexandr Dolgopolov a Xavier Malisse, když si oba páry připsaly po jednom setu 4–6 a 7–6, a rozhodl až supertiebreak poměrem míčů 7–10.\n\nTradičně navazující miamský Masters Sony Ericsson Open v Key Biscayne pro Švýcara skončil v semifinále. Po volném losu prošel mezi posledních osm hráčů bez ztráty sady, když porazil 68. muže světové klasifikace Radka Štěpánka, Argentince Juana Mónaca a Belgičana Oliviera Rochuse. Čtvrtfinálový duel musel Gilles Simon skrečovat po odehrání tří gamů. V semifinále jej pak hladce vyřadila světová jednička Rafael Nadal, když jí Federer dokázal sebrat pouze pět her.\n\nAntukovou část roku rozehrál na turnaji Monte-Carlo Rolex Masters, probíhajícím ve francouzské obci Roquebrune-Cap-Martin. Po volném losu prošel přes Němce Philippa Kohlschreibera a Chorvata Marina Čiliće do čtvrtfinále. Mezi posledními osmi jej čekala světová devítka Jürgen Melzer. Na dobře hrajícího rakouského antukáře nenašel Švýcar recept a podlehl mu ve dvou setech 4–6, 4–6.\n\nNa počátku května se přesunul do Madridu, kde se odehrávala další událost série Masters Mutua Madrileña Open. Po volném losu narazil ve druhé fázi na houževnatého španělského antukáře Feliciana Lópeze a 39. hráče žebříčku zdolal těsně po třísetové bitvě 7–6, 6–7, 7–6, když rozhodly tři tiebreaky. Na cestě do semifinále pak ve dvou sadách porazil Xaviera Malisse a světovou pětku Robina Söderlinga. Mezi čtyřkou zbylých hráčů jej vyřadil „antukový král“ Rafael Nadal poměrem 7–5, 1–6 a 3–6.\n\nV roli nasazené trojky za Nadalem a Djokovićem se představil na římském Mastersu Internazionali BNL d'Italia. Poté, co ve druhém kole vyřadil Francouze Jo-Wilfrieda Tsongu, mu v dalším utkání vystavil stopku Richard Gasquet, když nezvládl zkrácenou hru rozhodujícího třetího setu v poměru míčů 4:7.\n\nOtevírajícím duelem na grandslamu French Open se pro něj stal zápas proti Felicianu Lópezovi, kterého vyřadil stejně jako v Madridu. Před branami semifinále neztratil žádný set, když na jeho raketě postupně skončili Francouz hrající na divokou kartu Maxime Teixeira, 29. tenista klasifikace Janko Tipsarević, světová čtrnáctka Stanislas Wawrinka a devátý nasazený Francouz Gaël Monfils. V semifinále si poradil s výborně hrajícím Srbem a světovou dvojkou Novakem Djokovićem ve čtyřech setech 7–6, 6–3, 3–6, 7–6. Ukončil tak Srbovu sérii 43 výher, když Jihoslovan neprohrál od ledna a jeho sezóna 2011 se zařadila mezi nejlepší v otevřené éře tenisu. Švýcar čelil počtvrté ve finále Roland Garros favorizované světové jedničce Rafaelu Nadalovi. Jako ve třech předchozích případech odešel poražen a nedosáhl na Pohár mušketýrů, tentokrát prohrou 5–7, 6–7, 7–5 a 1–6.\nZ pravidelné wimbledonské přípravy na německém turnaji Gerry Weber Open se odhlásil, s odůvodněním potřeby odpočinku před jedním z vrcholů sezóny.\n\nNa wimbledonský pažit přijížděl v roli turnajové trojky za Nadalem a Djokovićem, což znamenalo nejnižší nasazení od roku 2002, kdy třetí grandslam okruhu vyhrál. Prvními třemi koly prošel bez ztráty sady, když na jeho raketě postupně zůstali Kazach Michail Kukuškin, Francouz Adrian Mannarino a dvacátý třetí hráč světa David Nalbandian.\n\nV osmifinále jej vyzval ruský tenista Michail Južnyj, proti kterému nikdy v kariéře neprohrál. Po ztrátě úvodní sady v tiebreaku, zpřesnil hru a další tři dějství získal ve svůj prospěch. Postoupil tak do svého 29. grandslamového čtvrtfinále v řadě, čímž vytvořil nový historický rekord. V něm narazil na světovou devatenáctku Jo-Wilfrieda Tsongu. Úvodní set vyhrál za méně než půl hodiny. Francouz začal méně kazit a druhou fázi utkání rozhodla až zkrácená hra, opět ve Švýcarův prospěch. Přesto se Tsonga nevzdával a vzedmul se k výjimečnému výkonu. Uplatňováním svého herního stylu dokázal vývoj otočit a po třech vítězných sadách za 188 minut překvapivě postoupil do semifinále. Přestože Federer zahrál 146 vítězných míčů, dokázal v zápase vyprodukovat pouze jediný breakbol v úvodním setu, který proměnil. Podruhé za sebou ve Wimbledonu vypadl ve čtvrtfinále. Ze 179 odehraných grandslamových duelů poprvé v kariéře ztratil zápas při vedení 2–0 na sety.\n\nV přestávce mezi Wimbledonem a americkou letní částí posílil švýcarský tým v 1. skupině zóny Evropy a Afriky Davisova poháru proti Portugalsku. Utkání se odehrálo na tvrdém povrchu v bernské hale mezi 8. až 10. červencem. Svou první dvouhru proti Rui Machadovi vyhrál, přestože ztratil úvodní set. Po předchozí výhře Stanislase Wawrinky tak zvýšil vedení domácích na 2–0. V sobotu nastoupili švýcarští olympijští vítězové Federer s Wawrinkou do čtyřhry proti páru Frederico Gil a Leonardo Tavares.\n\nVítězstvím 3:0 na sety posunuli Švýcarsko do zářijové baráže o Světovou skupinu. Po nedělních dvouhrách vyhrál tým helvétského kříže jednoznačným výsledkem 5–0.\n\nLetní sérii US Open zahájil na kanadském Mastersu Rogers Cupu, jehož mužská část se daný rok odehrávala v Montréalu. Z předchozího ročníku obhajoval finálovou účast, když nestačil na Andyho Murrayho. Ve druhém kole zdolal Kanaďana hrajícího na divokou kartu Vaska Pospisila, aby ve třetí fázi na druhém turnaji za sebou vypadl se světovou šestnáctkou Jo-Wilfriedem Tsongou. Přes prohru měl Švýcar stále mírně aktivní bilanci vzájemných utkání 4–3. Po třetím kole zůstal z tzv. „velké čtyřky tenistů“ (Big Four) v pavouku pouze pozdější vítěz Novak Djoković. Skot Murray i Španěl Nadal vypadli již ve druhém kole s nenasazenými hráči.\n\nV polovině srpna se objevil jako obhájce titulu na Cincinnati Masters, když v předchozím finále zdolal Mardyho Fishe. Po volném losu se po dvousetových výhrách probojoval do čtvrtfinále. Ve druhém kole přešel přes argentinskou světovou devatenáctku a neoblíbeného soupeře Juana Martína del Potra a ve třetí fázi vrátil porážku z Letních olympijských her 2008 Američanovi Jamesi Blakeovi. Ve čtvrtfinále však byl nad jeho síly devátý muž žebříčku Tomáš Berdych, jenž získal ve svůj prospěch dvě ze tří posledních utkání. Po nejistém začátku a nadbytku nevynucených chyb mu Federer podlehl 2–6 a 6–7.\nNa newyorský grandslam US Open přijížděl obhajovat semifinálovou účast. Na pětizápasové cestě do semifinále hladce porazil Kolumbijce Santiaga Giralda a izraelského hráče Dudiho Selu. Poté mu první set na turnaji uzmul dvacátý sedmý nasazený Marin Čilić. Přestože Chorvat ve druhé sadě vedl rozdílem dvou her, nedokázal náskok udržet a po ztrátě tří setů postoupil Švýcar do semifinále. V něm deklasoval Argentince Juana Mónaca poměrem 6–1, 6–2, 6–0. Mezi poslední osmičkou oplatil čerstvé dvě prohry Francouzovi Jo-Wilfriedu Tsongovi, a to bez ztráty sady 6–4, 6–3, 6–3. Potřetí v sezóně se v semifinále grandslamu potkal s Novakem Djokovićem. Po melbournské prohře a pařížském vítězství, rozehrál duel dobře, když si připsal první dva sety. Oba hráči předváděli výborný tenis se silným podáním. Federer začal více chybovat a Djoković toho využil k zisku třetí a čtvrté sady. V rozhodujícím dějství Švýcar prolomil soupeřovo podání a šel podávat na ukončení zápasu. Za stavu 5–3 měl dva mečboly a stejně jako v předchozím ročníku, je nedokázal proměnit. Srbský tenista vycítil šanci a šňůrou čtyř her získal rozhodující pátý set poměrem 7–5. Počtvrté v roce tak porazil Švýcara, jenž podruhé za sebou vypadl na Grand Slamu při vedení 2–0 na sety.\n\nTýden po skončení newyorském grandslamu vedl švýcarské družstvo v baráži Světové skupiny Davisova poháru proti Austrálii. Hrálo se na trávě mezi 16. až 18. zářím v sydneyském Royal Golf Clubu. Poměr vzájemných zápasů vyzníval ve prospěch Australanů 4–0. Federer nastoupil do druhé dvouhry proti bývalé světové jedničce a po výpadku až 199. hráči světa Lleytonu Hewittovi za stavu 0:1 po překvapivé prohře Wawrinky s nadějným teenagerem Bernardem Tomicem. Úvodní sadu basilejský rodák ztratil, když soupeř dokázal využít jediné prolomené podání v závěru setu. Druhý set dospěl do zkrácené hry, v níž rozdílem dvou míčů 7:5 Federer srovnal poměr na 1:1. Jednalo se o zlomový okamžik, od kterého na dvorci dominoval a utkání dovedl do vítězného konce výsledkem 5–7, 7–6, 6–2 a 6–3.\n\nV sobotní čtyřhře vyzvala Federera s Wawrinkou dvojice Hewitt a Chris Guccione. Ačkoli začal švýcarský pár zápas ve velkém stylu a během krátké chvíle vedl 6–2, vývoj se otočil ve prospěch Australanů. Ve druhém dějství jim prolomené podání stačilo k zisku setu 6–4. Zbylé dvě sady si domácí připsali v poměru 6–2, 7–6 a ujali se vedení 2:1 na zápasy. Federerova daviscupová bilance čtyřher po sobotní prohře činila 11–6. Nedělní dvouhry otevřel Federer proti Tomicovi a z pozice favorita po čtyřsetové výhře srovnal na 2:2. Poté, co si vytvořil náskok 2:0 na sety, soupeř slavil zisk ve třetí sadě 6–3. Hra Švýcara se následně zpřesnila, což vedlo k ukončení utkání poměrem 6–3. O postupujícím do Světové skupiny rozhodla až pátá bitva mezi Wawrinkou a Hewittem, trvající přes čtyři hodiny. Přestože Švýcar prohrával 2:1 na sety, dokázal nepříznivý průběh otočit a po výsledku 4–6, 6–4, 6–7, 6–4 a 6–3 tenisté helvétského kříže slavili postup.\n\nZ halového turnaje Shanghai ATP Masters v čínské Šanghaji se omluvil pro zranění. Následkem toho neobhájil 600 bodů z minulého roku a na žebříčku ATP klesl na 4. příčku. Poprvé od Wimbledonu 2003 se tak ocitl mimo nejlepší trojku hráčů.\n\nPremiérovou událostí halové sezóny se až na počátku listopadu stal Swiss Indoors konaný v rodné Basileji. Na turnaji obhajoval titul a do soutěže vstupoval jako třetí nasazený za Djokovićem a Murraym. V úvodním kole si poradil s Italem Potitem Staracem. Poté zdolal Fina Jarkka Nieminena unaveného po utkání s Belluccim. Po hladkém vstupu Švýcara do zápasu, odebral finský hráč favoritovi druhý set v poměru 6–4, když Federer ztratil koncentraci a začal více chybovat. Jednalo se o jeho jedinou prohranou sadu na turnaji. Po dovedení duelu do vítězného konce ve třetím dějství 6–3, jej ve čtvrtfinále vyzval 15. tenista klasifikace Andy Roddick. Snadná dvousetová výhra znamenala výhradně švýcarské semifinále, v němž Federer ukončil účinkování Wawrinky na turnaji a počtvrté v roce jej porazil. Poslední turnajovou překážkou byl 32. tenista světa Kei Nišikori z Japonska, jenž v semifinále přehrál světovou jedničku Djokoviće. Basilejský rodák zvládl své osmé finále na Swiss Indoors, když na něj Japonec uhrál pouze čtyři gamy. Po vítězství 6–1, 6–3 slavil pátý turnajový a druhý sezónní titul.\nDruhý listopadový týden se přesunul do pařížské haly Bercy, kde se uskutečnil BNP Paribas Masters. Z turnaje si odvezl poprvé v kariéře titul, když z pěti duelů odehrál tři proti francouzským tenistům. Po volném losu postupně přehrál za méně než hodinu Adriana Mannarina, Richarda Gasqueta, Juana Mónaca a v semifinále za hodinu a dvacet minut světovou sedmičku Tomáše Berdycha. Stal se tak prvním hráčem v otevřené éře tenisu, jemuž se podařilo probojovat do finále všech devíti turnajů série Masters 1000. V boji o titul počtvrté v sezóně porazil světovou osmičku Jo-Wilfrieda Tsongu poměrem 6–1 a 7–6. Získal druhý titul během dvou týdnů a 69. singlovou trofej v kariéře. Jako čtvrtý tenista historie dokázal vyhrát pařížský Masters bez ztráty setu.\n\nZávěrečnou událostí se pro něj již tradičně stal Turnaj mistrů, do něhož nastupovalo osm nejlepších tenistů. Na londýnský turnaj se kvalifikoval jako čtvrtý v pořadí a účastnil se jej podesáté za sebou. Ve skupině B mu společnost dělali Jo-Wilfried Tsonga, debutující Mardy Fish a velký rival Rafael Nadal. V zahajovacím duelu proti Tsongovi měl Švýcar rychlý nástup a získal ho ve svůj prospěch. Soupeř však ovládl druhé dějství, čímž si vynutil rozhodující sadu, kterou Federer proti Francouzovi nikdy předtím nevyhrál. Švýcarovi se podařilo prorazit ve druhé polovině setu podání a dovést utkání k vítězství, celkovým poměrem 6–2, 2–6, 6–4.\nProti druhému tenistovi světové klasifikace Nadalovi předvedl ve 26. vzájemném duelu koncentrovaný výkon, když vyhrál deset z posledních jedenácti gamů. Po hladké výhře 6–3, 6–0 si zajistil postup do semifinále. Celková bilance vzájemných utkání vyznívala stále aktivně pro Nadala v poměru 17–9, přestože podíl utkání v hale byl ve prospěch Federera 4–0. V závěrečném klání základní fáze si Švýcar poradil také s Fishem, když v jejich prvním střetnutí v sezóně vyhrál 6–1, 3–6 a 6–3.\n\nPo dvousetovém vítězství přehrál v semifinále druhého ze skupiny A Davida Ferrera. Ve svém jubilejním 100. finále na okruhu ATP pak podruhé na turnaji porazil Tsongu 6–3, 6–7, 6–3 a připsal si celkově 70. titul kariéry. Utkání mohl ukončit již ve druhém setu, když Francouz odvrátil mečbol vítězným forhendem. Šestým triumfem vytvořil rekord v počtu výher, když se odpoutal od pěti titulů Lendla a Samprase. Současně se také dotáhl na Lendlův rekord v absolutním počtu 39 vítězných utkáních na turnaji a výhrou ve třiceti letech se stal nejstarším šampiónem od vzniku turnaje v roce 1970. Sérii neporazitelnosti prodloužil na 17 zápasů a v následné pondělní klasifikaci žebříčku ATP z 28. listopadu se vrátil na 3. místo. Rok zakončil na této pozici za Novakem Djokovićem a Rafaelem Nadalem. Poražený finalista Tsonga mu vyjádřil poklonu slovy:\n\nVzájemný poměr utkání Rogera Federera se soupeři v sezóně 2011:\n\n"}
{"id": "961727", "url": "https://cs.wikipedia.org/wiki?curid=961727", "title": "Tenisová sezóna Rogera Federera 2012", "text": "Tenisová sezóna Rogera Federera 2012\n\nTenisová sezóna Rogera Federera 2012 znamenala pro švýcarského tenistu zisk dosud posledního grandslamového titulu, když ve finále Wimbledonu porazil skotského hráče Andyho Murrayho 4–6, 7–5, 6–3 a 6–4. Sedmou wimbledonskou trofejí se dotáhl na Peta Samprase a 17. titulem z Grand Slamu ustanovil nový historický rekord mužského tenisu. Na Australian Open a French Open došel do semifinále, když v prvním případu skončil na raketě světové dvojky Rafaela Nadala a ve druhém jej zdolal první hráč žebříčku Novak Djoković. Na US Open zakončil jeho účinkování sedmý tenista světové klasifikace Tomáš Berdych ve čtvrtfinálové fázi.\n\nWimbledonský titul jej katapultoval do čela světové klasifikace. Při nástupu na tenisový trůn ztrácel jediný týden na Samprasův rekord 286 týdnů. Světové klasifikaci vévodil nepřetržitě dalších 16 týdnů až do konce října, čímž ustanovil nový absolutní rekord v počtu 302 týdnů strávených na pozici prvního hráče světa. V konečné klasifikaci roku figuroval na 2. místě.\n\nNecelý měsíc po Wimbledonu proběhl na travnatých dvorcích All England Clubu tenisový turnaj Her XXX. letní olympiády v Londýně. Singlovou soutěží prošel až do finále, které mělo stejné složení jako wimbledonský boj o titul. Andy Murray mu oplatil předešlou porážku a Federer tak získal stříbrnou medaili, po pekingském zlatu, druhý olympijský kov.\n\nV kategorii Masters si připsal tři vítězství, když jako první tenista historie vyhrál turnaj hraný na modré antuce – španělský Mutua Madrileña Madrid Open. Další dvě trofeje si odvezl z amerických betonů v Indian Wells Masters a Cincinnati Masters, čímž dosáhl na rekordních dvacet jedna titulů této série. Ve třetí nejvyšší kategorii ATP 500 Series vybojoval v zimní fázi sezóny dvě výhry na nizozemském Rotterdam Open a arabském Dubai Tennis Championships. Naopak šesté vítězství ze Swiss Open nezískal, když jej ve finále přehrál Juan Martín del Potro až v tiebreaku rozhodující sady.\n\nV pozici poraženého finalisty podruhé odjížděl ze závěrečného Turnaje mistrů, kde po nezvládnutých koncovkách obou setů 6–7 a 5–7, nestačil na světovou jedničku Novaka Djokoviće.\n\nÚvodním turnajem sezóny se první lednový týden stala arabská událost Qatar ExxonMobil Open, kam přijížděl jako obhájce titulu. V prvním kole přehrál finalistu předešlého ročníku Nikolaje Davyděnka. Do semifinále prošel přes slovinského kvalifikanta Grega Žemlju a osmého nasazeného Itala Andrease Seppiho v těžkém třísetovém utkání, kde se nevyhnul řadě chyb. Před reprízou semifinále z roku 2011 proti světové šestce Jo-Wilfriedu Tsongovi byl nucen odstoupit pro křeče zádového svalstva. Jednalo se teprve o druhé Švýcarovo odstoupení z turnaje kvůli zdravotním potížím. Poprvé tak učinil na halovém Paris Masters 2008.\n\nNa Grand Slamu Australian Open, probíhajícím v Melbourne Parku, neztratil při cestě do semifinále ani jeden set. Na jeho raketě postupně zůstali ruský kvalifikant Alexandr Kudrjavcev, a po volném druhém kole pro odstoupení Andrease Becka se zraněnými zády, mu ve třetí fázi podlehl Chorvat Ivo Karlović, vůči kterému navýšil aktivní poměr vzájemných utkání na 10–1. V osmifinále jej vyzval australský teenager Bernard Tomic, s nímž si bez potíží poradil za méně než dvě hodiny. Vylepšil tak tenisový rekord v počtu čtvrtfinále grandslamu bez přerušení, již na třicet jedna účastí. Mezi poslední osmičkou v jubilejním 1000. zápasu kariéry zdolal neoblíbeného soupeře a světovou jedenáctku Juana Martína del Potra. Jednalo se o jejich první střetnutí od pětisetové výhry Argentince ve finále US Open 2009. S přibývajícím časem Švýcar zvyšoval kontrolu nad utkáním a výsledkem 6–4, 6–3, 6–2, dovolil del Potrovi uhrát pouze o jeden game více než Tomicovi.\n\nJako první třicátník od dob Andreho Agassiho postoupil do semifinále Australian Open. Šňůru neporazitelnosti od září 2011 prodloužil na 24 utkání. Do zápasu proti druhému hráči žebříčku Rafaelu Nadalovi vstoupil ziskem úvodní sady. Následně však zhoršil pohyb po dvorci a tři zbylé sety prohrál, když ve třetím dějství nezvládl tiebreak se šancí na vedení 2:1. Po 63 nevynucených chybách odešel poražen 7–6, 2–6, 6–7 a 4–6, čímž prohloubil pasivní vzájemnou bilanci s Nadalem na 9–18.\n\nPo návratu na evropský kontinent odehrál ABN AMRO World Tennis Tournament v Rotterdamu. Na nizozemský turnaj se vrátil poprvé od triumfu v roce 2005. Na cestě do finále přehrál Francouze Nicolase Mahuta, a po odstoupení Michaila Južného ve druhém kole, vyřadil nejlepšího Fina Jarkka Nieminena. V semifinále ztratil úvodní sadu proti agresivně hrajícímu 49. tenistovi světa Nikolaji Davyděnkovi. Duel však dokázal otočit a postoupit do finále. V něm jej podruhé v roce čekal Argentinec Juan Martín del Potro, kterému nepovolil opět ani set a triumfoval 6–1, 6–4. Dne 19. února si tak připsal první titul sezóny a celkově 71. kariérní.\n\nNa Arabském poloostrovu se zúčastnil turnaje Dubai Tennis Championships, kde si v prvním kole poradil se světovou čtyřicítkou Michaëlem Llodrou. Po jednoznačném průběhu úvodního setu, kdy soupeři nadělil „kanára“, musel postup vybojovat až ve zkrácené hře druhého dějství. Po pomalejším rozjezdu ve druhém kole, porazil Španěla Feliciana Lópeze, a ve třetím nedal šanci ruskému hráči Michailu Južnému, když na podání ztratil pouze čtrnáct míčů. Mezi poslední osmičkou potřetí v sezóně přehrál světovou desítku Juana Martína del Potra, tentokrát po dvou zvládnutých tiebreacích. V bitvě o titul jej vyzval čtvrtý tenista žebříčku Andy Murray narozený ve Skotsku, proti němuž opět zvládl koncovky obou setů. Výsledkem 7–5, 6–4 slavil druhý turnajový triumf v řadě a celkově pátý dubajský. Na celé události neztratil žádný set.\n\nPo dvou čerstvých trofejích se na počátku března přemístil do Spojených států, kde již tradičně v úvodní části sezóny proběhly dva Mastersy. Před prvním z nich odehrál exhibici BNP Paribas Showdown proti bývalé světové jedničce Andymu Roddickovi v Američanově posledním roce kariéry. Po dvou vyrovnaných setech Roddick dovedl duel do vítězného konce poté, co uspěl v tiebreaku druhého dějství.\n\nNa kalifornském BNP Paribas Open jej před úvodním zápasem trápily příznaky chřipkového onemocnění. Podobné symptomy virózy postihly v místě turnaje více hráčů. Po volném losu zdolal mladého amerického kvalifikanta Denise Kudlu. Ve třetí fázi ztratil první set s Kanaďanem Milosem Raonicem. Švýcar však razantně odpověděl dvěma prolomenými podáními ve druhém setu a utkání již nepustil, když v závěru rozhodující sady opět soupeře brejknul. Proti 50. brazilskému hráči klasifikace Thomazovi Belluccimu musel podstoupit opět třísetovou anabázi se šťastným koncem. Ještě ne zcela zotaven hrál Federer proti odpočatému Brazilci, který prošel druhým kolem bez boje. Ve třetí sadě Švýcar nalezl ztracený rytmus a po prolomení podání postoupil do čtvrtfinále. Počtvrté v roce narazil na Juana Martína del Potra a počtvrté jej porazil, když mu během zápasu třikrát sebral servis. Za šedesát devět minut slavil vítězství, které se stalo jeho jubilejní 250. výhrou na turnajích série Masters 1000.\n\nV semifinále oplatil melbournskou porážku z úvodu roku Rafaelu Nadalovi. Vytrvalý déšť odložil začátek duelu o několik hodin. Poté, co oba aktéři nastoupili na dvorec, Švýcar převzal iniciativu a nabídku dvou breakbolů proměnil v zisk úvodního dějství. Do trháku se dostal i ve druhé sadě, když dvakrát prolomil Španělovi podání. Rodák z Mallorky se ještě pokusil zápas zdramatizovat, ale zisk Federerova servisu ani krátké přerušení pro déšť, již Švýcara nezastavily, aby utkání zakončil esem. Nad Nadalem si tak připsal desátou kariérní výhru. Ve finále zůstal na jeho raketě jedenáctý hráč světa John Isner, jenž ho dokázal překvapivě porazit v únorovém daviscupovém utkání. Po setech 7–6, 6–3, mu Federer prohru vrátil a po šesti letech získal čtvrtý titul z Indian Wells Masters. Zaznamenal tak rekordní 19. turnajovou trofej v kategorii ATP World Tour Masters 1000 a dotáhl se v tomto parametru na prvního na Nadala.\n\nTradičně navazující floridskou událostí se stal Sony Ericsson Open, kde si povolném losu poradil s Američanem Ryanem Harrisonem, hrajícím na divokou kartu. Většinu utkání měl Švýcar pod kontrolou a soupeřovu snahu zápas zdramatizovat v koncovce druhého setu zvládl, když vyhrál tiebreak poměrem míčů 7–3. Ve třetím kole narazil na 34. tenistu žebříčku a bývalou světovou jedničku Andyho Roddicka. Po ztrátě prvního setu ve zkrácené hře, se obraz hry změnil a Federer dokázal třikrát prolomit podání. Po rychlém ukončení druhé sady, však nakonec Švýcar utkání ztratil. Ve druhé hře rozhodujícího dějství nedokázal využít ani jeden ze čtyř breakbolů a sám v dalším gamu o podání přišel. Všechny zbylé čtyři servisy Američan uhájil a zápas dovedl k vítězství. Roddick slavil třetí vzájemnou výhru v kariéře, poprvé od vítězství na Miami Masters 2008, čímž ukončil Federerovu 16zápasovou neporazitelnost.\n\nDruhý květnový týden rozehrál antukovou sezónu třetím turnajem z kategorie Masters Mutua Madrid Open, jenž se jako historicky první turnaj okruhu odehrával na modré antuce. Ta byla později kritizována například ze strany Nadala či Djokoviće a řídící organizace ATP pro sezónu 2013 nařídila návrat k červenému antukovému povrchu.\n\nPo volném losu čelil ve druhé fázi Kanaďanovi Milosi Raonicovi. Po ztrátě úvodní sady, zachránil v následujících dvou setech sedm breakbolů soupeře, a utkání dokázal získat, až v tiebreaku rozhodujícího dějství. Ve třetím kole přešel za méně než hodinu přes světovou osmnáctku Richarda Gasqueta poměrem 6–3, 6–2. Mezi posledními osmi hráči si poradil s nebezpečným Španělem a šestým mužem klasifikace Davidem Ferrerem po dvousetovém průběhu, když při svém servisu ztratil pouze šest míčů. Proti Ferrerovi tak prodloužil sérii neporazitelnosti. V semifinálezůstal na jeho raketě za více než hodinu Srb Janko Tipsarević, proti němuž ve své dosavadní kariéře také neokusil hořkost porážky.\n\nFinálovou účastí vytvořil nový absolutní rekord série Masters, když se ve 32. finále této kategorie odpoutal od Ivana Lendla. Ve 104. bitvě o titul na okruhu ATP Tour svedl třísetový boj se sedmým hráčem světa Tomášem Berdychem, kterého udolal 3–6, 7–5 a 7–5. Bodový zisk mu dopomohl k návratu na druhou příčku žebříčku, kde přeskočil Rafaela Nadala. Třetím titulem z Madrid Masters se dotáhl na rekordních dvacet Nadalových trofejí v kategorii ATP Masters 1000, počítaných od roku 1990.\n\nNa antuce římského Mastersu Internazionali BNL d'Italia zdolal po volném losu argentinského hráče Carlose Berlocqa ve dvou sadách. Ve třetí fázi jej čekal vítěz římské události z roku 2001 a antukový specialista Juan Carlos Ferrero, s nímž musel o postup svést třísetovou bitvu, když mu soupeř prolomil podání v závěru druhého dějství. Po výhře poměrem 6–2, 5–7, 6–1, narazil na Itala Andrease Seppiho. Bezpečně se přes něj probil do semifinále, když mu dovolil uhrát jen tři gamy. V něm jej čekal první hráč světa Novak Djoković, na jehož přesnou celodvorcovou hru nenašel recept, a potom kdy nezvládl tiebreak druhé sady, Srbovi podlehl 2–6 a 6–7. Po římském triumfu Nadala klesl opět na třetí místo světové klasifikace.\n\nTradičním vyvrcholením antukové sezóny se stal pařížský grandslam French Open odehrávající se na Stade Roland-Garros poblíž Boulogneského lesíka.\n\nSvůj jubilejní 50. major kariéry zahájil třísetovou výhrou nad Němcem Tobiasem Kamkem. Vítězství znamenalo Federerův 50. vyhraný zápas na Roland Garros a vyrovnáí Connorsova rekordu v počtu 233 výher na turnajích Grand Slamu. Ve druhém kole zdolal rumunského tenistu Adriana Ungura po čtyřsetovém průběhu, když bekhendovou chybou v tiebreaku ztratil třetí set. Postup představoval 234 výhru a odpoutání se od Connorsova rekordu.\n\nNásledně si ve čtyřech setech poradil s Nicolasem Mahutem a v osmifinále vystavil stopku šťastnému poraženému kvalifikantovi Davidu Goffinovi z Belgie, který zažíval grandslamový debut. Po mnoha nevynucených chybách v úvodním dějství zvýšil Švýcar koncentraci a postoupil do svého 32. čtvrtfinále Grand Slamu za sebou. V něm jej vyzval devátý hráč světa Juan Martín del Potro, již v pátém vzájemném utkání sezóny. První dva sety získal Argentinec. Federer však ovládl další tři sady, a soupeři povolil ve zbytku duelu pouhých pět her, když do svého 31. semifinále majoru postoupil za tři hodiny a čtrnáct minut poměrem 3–6, 6–7, 6–2, 6–0, 6–3. Posedmé v kariéře tak dokázal vyhrát zápas ze ztráty 0:2 na sety.\n\nStejně jako v Římě jej pavouk mezi poslední čtyřkou svedl k zápasu se světovou jedničkou Novakem Djokovićem, a shodně jako ve Věčném městě, neuspěl. Nevyrovnaná hra doprovázená řadou chyb přinášela protivníkovi šance na prolomení podání. Srb překonal i krátkou krizi v úvodu druhé sady, kdy se Federer dostal do vedení. Djoković ukončil jeho pařížské působení výsledkem 6–4, 7–5 a 6–3.\n\nÚvodní událostí na trávě se již tradičně stal německý Gerry Weber Open v Halle, kam přijížděl jako druhý nasazený a pětinásobný vítěz z předešlých let.\n\nV prvním kole obdržel volný los. Následně na jeho raketě zůstal Němec a 29. tenista žebříčku Florian Mayer, když mu nasázel jedenáct es. Ve čtvrtfinále svedl obtížné utkání s dalším hráčem třetí desítky Milosem Raonicem. Rozhodla až zkrácená hra rozhodujícího setu. Po výsledku 6–7, 6–4 a 7–6, slavil Švýcar postup a třetí vítězství nad Kanaďanem za sebou. Mezi posledními čtyřmi jej vyzval Michail Južnyj, který kladl odpor pouze v prvním setu a ve druhém dějství dokázal uhrát pouze jediný game. Ve finále však Federer podlehl až 87. německému tenistovi světové klasifikace Tommymu Haasovi poměrem 6–7, 4–6, když nakupil řadu nevynucených chyb.\n\nV roli turnajové trojky zavítal na oblíbený londýnský grandslam Wimbledon, na kterém předtím šestkrát triumfoval, naposledy v roce 2009.\n\nV úvodním klání narazil na španělského antukáře Alberta Ramose, kterému dovolil za sedmdesát devět minut získat právě jednu hru v každém ze tří setu. Ve druhé fázi turnaje podobným způsobem deklasoval italského tenistu z druhé padesátky Fabia Fogniniho, jenž si v úhrnu připsal šest gamů. Tento duel navštívil poprvé od roku 1970 následník britského trůnu princ Charles s chotí vévodkyní Camillou. Hráči se díky návštěvě korunního prince při příchodu a odchodu z kurtu uklonili. Tato povinnost byla zrušena prezidentem klubu princem Edwardem v roce 2003. Ve třetím kole jej čekal 32. tenista světa Julien Benneteau, jemuž v posledním vzájemném utkání na Paris Masters 2009 podlehl.Francouz se po impozantním nástupu, když v první sadě Federerovi vzal podání a ve druhé vyhrál tiebreak, dostal do vedení 2:0 na sety. Švýcar, jenž se ze stejné situace vymanil i na červnovém Roland Garros, zpřesnil hru a razantním tenisem si připsal třetí dějství za méně než půl hodiny. Dramatická zápletka vrcholila zkrácenou hrou čtvrté sady, v níž nejtěsnějším dvoubodovým rozdílem 8:6 unikla světová trojka vyřazení. V pátém setu již basilejský rodák na dvorci dominoval poté, co opakovaně prolomil soupeřovo podání a po třech a půl hodinách dovedl zápas do vítězného konce poměrem 4–6, 6–7, 6–2, 7–6 a 6–1. Po osmé v kariéře tak otočil nepříznivý stav 0:2 na sety.\n\nV osmifinále narazil na Belgičana Xaviera Malisse. Celkově 850. kariérní výhru na okruhu ATP vybojoval po čtyřsetovém průběhu. V prvním dějství nejdříve ztratil servis, aby si jej dokázal vzít zpět. Sadu pak vyhrál v tiebreaku, když belgickému hráči povolil uhrát pouze jeden míč. Ve druhém setu mu protivník odebral pouze jednu hru a Švýcarovo následné prohrané podání ve třetím dějství znamenalo vynucení čtvrté fáze zápasu. Uprostřed ní si Federer vybudoval náskok dvou gamů, který již bezpečně udržel, aby za více než dvě hodiny postoupil výsledkem 7–6, 6–1, 4–6, 6–3 do rekordního 33. čtvrtfinále Grand Slamu bez přerušení. V něm jej na druhém turnaji za sebou čekal Michail Južnyj, s nímž dosud neprohrál. V královské lóži byli přítomni princ William s chotí vévodkyní Catherine, dále pak tenisové legendy Rod Laver či Andre Agassi s manželkou Steffi Grafovou. Rozjetý Švýcar předvedl jeden ze svých výjimečných výkonů, když ruskému soupeři za hodinu a půl dovolil pouze pět gamů.\n\nV rekordním osmém finále na dvorcích All-England Clubu se střetl se skotskou světovou čtyřkou Andym Murraym, jenž zažíval debut v boji o grandslamový titul. Po 76 letech se mohl stát prvním britským vítězem mužské dvouhry od trofeje Freda Perryho. Nejen ve Velké Británii ostře sledovanému utkání přihlížela řada osobností, včetně na centrálním dvorci přítomném britském premiéru Davidu Cameronovi.\n\nV závěru úvodní sady dokázal Skot prolomit servis a set již nepustil. Ve druhém dějství si oba hráči drželi servis až do závěrečného gamu, v němž Federer využil zaváhání soupeře a nabídnutý setbol proměnil. Po rozehrání třetí fáze duelu se rozpršelo a na řadu přišla přestávka pro zatažení střechy centrálního dvorce. Utkání dle pravidel se tak muselo dohrát pod střešním krytem. Po obnovení hry se Švýcar vytasil s dominantním silovým tenisem vedoucím k zisku klíčového breaku, který zúročil v gamu trvajícím dvacet minut. Murray tak ztratil servis ve hře, která poznala 26 míčů. Následně již prohrané podání nedokázal získat zpět a třetí set skončil zakončil porážkou. Ve čtvrté fázi duelu stačil Federerovi jediný nabídnutý breakbol k prolomení podání a k celkovému triumfu. Za tři hodiny a čtrnáct minut basilejský rodák dosáhl poměrem 4–6, 7–5, 6–3, 6–4 na sedmý wimbledonský titul. Stal se tak nejstarším finalistou od roku 1984, kdy se do závěrečného utkání turnaje probojoval Jimmy Connors, a nejstarším vítězem od titulu Arthura Ashe v roce 1975. Sedmou trofejí se vyrovnal rekordnímu počtu wimbledonských titulů, které spoludrželi William Renshaw a Pete Sampras.\n\nNáskok navýšil rovněž na prvním místě historických statistik v počtu vybojovaných trofejí na Grand Slamu, když výhra představovala celkově sedmnáctý titul. Po triumfu se také do čela světové klasifikace. Při červencovém nástupu na tenisový trůn ztrácel jediný týden na Samprasův rekord 286 týdnů. Žebříčku vévodil nepřetržitě dalších 16 týdnů až do konce října, čímž ustanovil nový absolutní rekord v počtu 302 týdnů strávených na pozici prvního hráče světa.\n\nNa konci července se vrátil na travnaté dvorce All England Clubu při příležitosti turnaje londýnských Her XXX. olympiády, kde byl jako člen švýcarské výpravy kandidátem na jednu z medailí v mužské dvouhře i čtyřhře.\n\nDo soutěže dvouhry vstupoval z pozice nejvýše nasazeného hráče a světové jedničky. V prvním kole přehrál Kolumbijce Alejandra Fallu, s nímž prošel pětisetovou bitvou ve Wimbledonu 2010. Po zisku úvodní sady, promarnil v závěru druhé několik měčbolů, a po ztrátě podání musel podstoupit třetí dějství utkání. V něm převzal definitivní kontrolu nad zápasem a postoupil do druhého kola, kde si poradil s Francouzem Julienem Benneteauem. Utkání mělo zcela jiný průběh než měsíc předtím pětisetové wimbledonské drama. Za méně než hodinu soupeři nepovolil ani jednu breakbolovou šanci a zvítězil hladce ve dvou setech 6–2, 6–2.\n\nVe třetí fázi zůstal na jeho raketě třicátý pátý hráč žebříčku Denis Istomin z Uzbekistánu, když první sadu přerušila krátká přeháňka. Ve čtvrtfinále narazil na nejvyššího tenistu okruhu a americkou světovou jedenáctku Johna Isnera. Po prolomení podání v závěru prvního setu, získal druhý až ve zkrácené hře těsným dvoubodovým rozdílem. Duel zakončil krátkým returnem za síť.\n\nPošesté v probíhající sezóně se střetl s Argentincem Juanem Martínem del Potrem, tentokrát v semifinálové části pavouku. Uprostřed úvodní sady jej argentinská světová devítka dokázala brejknout a výhodu servisu proměnila ve vedení 1:0. Ve druhém dějství Švýcar promarnil dvě šance na dotažení setu do vítězného konce a poměr sad srovnal až esem v tiebreaku poté, co proměnil druhý setbol. Ve třetí rozhodující fázi měl mírnou psychickou výhodu podání del Potro, jehož náskok musel Federer vždy dotahovat. Světová jednička nevyužila několik breakbolů a protivníkovi dokázala prolomit podání až ve dvacátém gamu sady. Šanci na ukončení utkání však basilejský rodák nezužitkoval a Argentinec se rebreakem vrátil do zápasu. Za stavu her 17–17 se Švýcar dostal do dalšího dvougamového trháku. Finálovou účast a jistotu olympijské medaile si zajistil druhým proměněným mečbolem.\n\nRekordně dlouhé utkání se zapsalo do historických tabulek, když se stalo nejdelším zápasem hraným na dvě vítězné sady v otevřené éře tenisu. Jeho doba trvání činila 4 hodiny a 26 minut, čímž překonalo maximum o 23 minut, které do té doby drželo semifinále Novaka Djokoviće aRafaela Nadala na Madrid Masters 2009.\n\nDuel o zlatý olympijský kov mělo stejné složení jako měsíc staré finále Wimbledonu, když na opačné straně dvorce stanul Brit Andy Murray. Švýcar toužil zkompletovat sbírku titulů také o olympijskou dvouhru, která mu jediná chyběla, ale na výborně hrajícího Skota nedokázal najít recept. Po celý zápas nebyl schopen kontrolovat hru a pětkrát ztratil servis. Po bezradné prohře poměrem 2–6, 1–6, 4–6, tak z londýnské olympiády odjel se stříbrnou medailí. V singlové soutěže byli hráčům připsány body do žebříčku ATP. Finálová účast mu v souvislosti s Djokovićovou semifinálovou porážkou zaručila setrvání na první pozici světové klasifikace i po olympijských hrách.\n\nDo soutěže mužské čtyřhry nastupoval společně se Stanislasem Wawrinkou v roli obhájce zlata z pekingských Letních olympijských her 2008. Jako šestí nasazení narazili nejdříve na japonský pár Kei Nišikori a Go Soeda, s nímž nezvládli zkrácenou hru první sady. Utkání však otočili a rozdílem dvou her získali zbylé dvě sady. Ve druhém kole je čekala zkušená izraelská dvojice deblových specialistů Jonatan Erlich a Andy Ram, startující na pozvání Mezinárodní tenisové federace. Švýcaři ovládli první set za méně než půl hodiny jednoznačným způsobem, když soupeřům dovolili uhrát jediný game. Izraelský pár se však vzchopil a uspěl v koncovce druhé sady poté, co dvoubodovým rozdílem vyhrál tiebreak. V rozhodujícím dějství pak Izraelcům stačilo jediné prolomené podání k celkovému triumfu výsledkem 6–1, 6–7 a 3–6, který pro obhájce olympijského titulu znamenal konec medailových nadějí.\n\nZ plánovaného startu v letní americké US Open Series na torontském Rogers Cupu se odhlásil se zdůvodněním nutnosti odpočinku.\n\nPremiérovou událostí série se tak v polovině srpna stal Western & Southern Open v ohijském Cincinnati, na kterém v předchozím ročníku došel do čtvrtfinále. Za hodinu přehrál ve druhém kole Rusa Alexa Bogomolova, když ztratil jen pěti gamů. O jednu hru více dokázal získat v dalším zápase 19letý australský teenager Bernard Tomic. V repríze finále z roku 2010 si mezi poslední osmičkou poradil se světovou dvacítkou Mardym Fishem ve dvou setech. Duel vysoké úrovně rozhodl vyhraným tiebreakem druhé sady. V semifinále se utkal s krajanem a deblovým spoluhráčem Stanem Wawrinkou. První set si Federer připsal ve zkrácené hře stejným poměrem 7:4, jakým ukončil předchozí duel s Fishem. Ve druhém pak zopakoval výsledek z prvního setu čtvrtfinále, když vyhrál 6–3. Vítězstvím si definitivně zajistil pozici nejvýše nasazeného na nadcházejícím US Open. Ve finále jej vyzval druhý hráč žebříčku Novak Djoković. Švýcar do utkání vstoupil s jednoznačnou převahou, když po dvaceti minutách Srba deklasoval 6–0. Druhé dějství mělo rozdílný průběh a o vítězi rozhodla až zkrácená hra, kterou basilejský rodák zvládl těsným dvoubodovým rozdílem 9:7. Na Cincinnati Masters si tak připsal rekordní pátý titul, sedmdesátý šestý v kariéře a poslední v roce 2012. Celým turnajem prošel bez ztracené sady a dokonce bez jediného prohraného podání.\n\nV roli turnajové jedničky a obhájce semifinálové účasti přijížděl na newyorský US Open. Na cestě do čtvrtfinále neztratil žádný set, když za hodinu a půl na úvod vyřadil Američana Donalda Younga. Ve druhém kole mu odpor nedovedl klást ani německý hráč Björn Phau, jemuž vzal pětkrát servis a za devadesát minut postoupil do třetí fáze. Dvacátý šestý tenista klasifikace Fernando Verdasco byl dalším soupeřem, který na Švýcara nenašel recept a za více než dvě hodiny odešel poražen 6–3, 6–4, 6–4. V osmifinále se proti Mardymu Fishovi neopakoval duel z Cincinnati a po Američanově odstoupení ze zdravotních důvodů, ušetřil síly. Ve čtvrtfinále prohrál první dvě sady se sedmým hráčem světa Tomášem Berdychem. Naději vykřesal po prolomení Čechova podání ve třetí fázi, jejímž zvládnutím si vynutil čtvrtý sed. V něm však přišel o podání, které nedokázal získat zpět, a Berdych doservíroval k postupu do semifinále. S koncem osmizápasové neporazitelnosti tak přerušil svou šňůru osmi semifinále na US Open v řadě, kterou odstartoval v sezóně 2004.\n\nPoslední část sezóny hranou v hale zahájil druhý říjnový týden na čínském Shanghai Rolex Masters. Po volném losu zdolal ve druhé fázi Tchajwance Lu Jan-suna, když v každém vítězném setu odvrátil hrozbu jedné breakové šance soupeře. Ve třetím kole se utkal se světovou sedmnáctkou Stanislasem Wawrinkou, s nímž v tiebreaku zachránil klíčový druhý set, kterým duel dovedl do rozhodující sady. V ní již dominoval a krajana deklasoval „kanárem“. Výhrou 4–6, 7–6, 6–0 si jako první tenista historie zajistil dosažení hranice 300 týdnů na čele žebříčku ATP. Čtvrtfinálový duel proti Chorvatu Marinu Čilićovi od počátku kontroloval a za více než osmdesát minut postoupil do semifinále. Tam jeho pouť turnajem ukončila britská světová trojka Andy Murray, když mu několikrát v průběhu obou setů nezafungovalo podání. Rozdílem jediného breaku v průběhu každém setu si Skot vybojoval postup.\n\nV roli prvního nasazeného a dvojnásobného obhájce se z Asie vrátil do rodné Basileje na Swiss Indoors. Premiérový zápas s Němcem Benjaminem Beckerem zvládl po pomalejším rozjezdu, který mohl být způsobem časovým rozdílem. Jedinou sadu na cestě do finále mu ve druhém kole odcizil brazilský antukář Thomaz Bellucci, když zkrácenou hru prostřední sady prohrál 6:8. Utkání rozhodl až prolomením podání v závěru třetího dějství a po více než dvou hodinách prošel do čtvrtfinále. V něm předvedl kvalitní výkon, když na něj francouzský protivník Benoît Paire za méně než hodinu uhrál jen čtyři gamy. Na podání během utkání ztratil jediný míč. Ve vyrovnanějším semifinále s dalším Francouzem Paulem-Henrim Mathieuem byl vždy o jeden krok napřed, když mu v obou sadách stačil dvougamový rozdíl k postupu do devátého finále basilejského turnaje. Současně vyrovnal 875. kariérních vítězství Johna McEnroea na okruhu ATP Tour. V bitvě o titul jej vyzval osmý hráč světa Juan Martín del Potro, který si připsal break v polovině úvodní sady, jíž dovedl do vítězného konce. Federer v závěru vyrovnaného druhého setu odvrátil breakbol a vynutil si tiebreak. V něm uspěl nejtěsnějším dvoubodovým rozdílem 7:5 a o šampiónu musela rozhodnout třetí sada. Na jejím začátku mohl několikrát prolomit podání, ale nevyužité šance dovedly set do druhé zkrácené hry. Jejím ziskem del Potro ukončil Švýcarovu sérii sedmi vzájemných výher a získal první turnajový titul.\n\nPlánovanou obhajobu na turnaji BNP Paribas Masters odehrávajícím se v hale Bercy vypustil. Pro potřebu odpočinku před Turnajem mistrů se z posledního podniku Masters odhlásil.\n\nPo prohraném finále Swiss Open a pařížském odhlášení ztratil na konci října pozici světové jedničky, kterou nepřetržitě držel šestnáct týdnů. Celkovými 302 týdny na prvním místě žebříčku vytvořil nový rekord mužského tenisu. Jednalo se o jeho poslední období na čele světové klasifikace.\n\nZávěrečnou událostí roku se pro Švýcara stal již tradičně Turnaj mistrů, do nějž nastoupilo osm nejlepších hráčů planety, a počtvrté konaný v britské metropoli Londýně. Do O Areny přijížděl jako dvojnásobný obhájce titulu a celkově šestinásobný šampión.\n\nFederer obsadil i po prohře první místo a v semifinále jej čekala světová trojka a druhý ze skupiny A Andy Murray, který jej v posledním měření sil zdolal na říjnovém Shanghai Rolex Masters. Skotský tenista získal hned v úvodní hře zápasu break, ale náskok dvou her neudržel, když o podání přišel také. První set rozhodl až tiebreak, v němž si Švýcar vypracoval dva setboly, z nichž druhý proměnil. Ve druhém dějství pak uplatnil psychickou výhodu a turnajové zkušenosti, když soupeři dvakrát odebral servis a za hodinu a půl postoupil do svého osmého finále.\n\nV něm jej čekala světová jednička Novak Djoković. Poté, co se Federer rychle dostal do vedení, Srb hru vyrovnal a dovedl set do zkrácené hry. Její velmi těsný průběh vyzněl ve prospěch Djokoviće poměrem 8:6. O šampiónovi rozhodl závěr druhé sady, kdy pod psychickým tlakem hrající Švýcar, ztratil za stavu 5–5 podání. První tenista světa již vedení nepustil a zápas dovedl k zisku druhého titulu na závěrečné události roku. Federer tak odešel z finále podruhé poražen (poprvé v roce 2005) a nevyužil možnost vyrovnat Lendlův rekord hattricku – tří následných vítězství, které si Čechoameričan připsal v letech 1985–1987. Na 77. kariérní titul, jenž by znamenal vyrovnání McEnroeva výkonu, tak musel dále čekat.\n\nSezónu zakončil na 2. místě žebříčku ATP za Novakem Djokovićem.\n\nVe fribourgské hale Forum reprezentoval Švýcarsko v únorovém prvním kole Světové skupiny Davis Cupu proti Spojeným státům. Po Wawrinkově prohře s Fishem nastupoval do páteční dvouhry za stavu 0:1. Poté, co si proti sedmnáctému hráči světa Johnu Isnerovi připsal úvodní sadu, začal více chybovat. Američan využil fungující dělový servis. Po několika prolomených podáních otočil utkání ve svůj prospěch a zvýšil náskok hostů na 2–0.\n\nV sobotu nastoupil Federer do čtyřhry po boku Wawrinky. Jejich soupeři složili pár z  nejlepšího deblisty světa Mika Bryana a Mardy Fishe. Švýcarská dvojice získala první sadu díky prolomenému podání. Zbývající tři sety skončily vždy poměrem 6–3 ve prospěch amerických tenistů, kteří na své konto doplnili rozhodující třetí postupový bod. Švýcary tak čekala baráž o Světovou skupinu. Federer, který měl dle rozpisu nastoupit do první nedělní dvouhry proti Fishovi, se rozhodl odpočívat a za rozhodnutého stavu utkání odehráli jiní hráči.\n\nV polovině září se na otevřených antukových dvorcích v Amsterdamu švýcarský tým utkal v baráži s domácím Nizozemskem. V zahajovací dvouhře mezistátního střetnutí bez problémů Federer přehrál Thiema de Bakkera ve třech setech. Druhým singlem navýšil vedení na 2:0 Wawrinka po čtyřsetové výhře nad nizozemskou jedničkou Robinem Haasem.\n\nV sobotní čtyřhře však olympijští šampióni Wawrinka s Federerem nenašli recept na pár Haase a Jean-Julien Rojer, s nímž prohrávali 0:2 na sety. Po zisku třetího dějství, však opět přišli o podání, které znamenalo, že o vítězi a sestupijícím do regionální zóny se rozhodne až v neděli. V nedělní zahajovací dvouhře nedal Federer 50. tenistovi žebříčku Haasemu příležitost ke zdramatizování a po přesvědčivé třísetové výhře pro Švýcarsko vybojoval rozhodující bod, čímž se družstvo kvalifikovalo do Světové skupiny 2013.\n\nRoger Federer v sezóně 2012 zaznamenal singlový poměr výher a proher 71–12 (85,54 %), z toho měl proti hráčům první světové desítky (kteří byli její součástí v době zápasu) bilanci 16–9 (64 %). Níže je uveden vzájemný poměr utkání vůči jednotlivým soupeřům:\n\n"}
{"id": "961728", "url": "https://cs.wikipedia.org/wiki?curid=961728", "title": "Tenisová sezóna Rogera Federera 2013", "text": "Tenisová sezóna Rogera Federera 2013\n\nTenisová sezóna Rogera Federera 2013 znamenala pro švýcarského tenistu výsledkově nejhorší rok od sezóny 2001. Dosáhl na jediný titul z halleského Gerry Weber Open po finálové výhře nad Michailem Južným. Tím si z dvouhry připsal 77. kariérní trofej a zařadil se na 3. místo statistik otevřené éry po bok Američana Johna McEnroea.\n\nNa Grand Slamu se probojoval nejdále do čtvrtfinále French Open, v němž nestačil na Jo-Wilfrieda Tsongu. Naopak nejkratší účinkovaní prožil na travnatém Wimbledonu. Během tzv. „černé středy“ skončil již ve druhém kole na raketě Ukrajince Sergije Stachovského z druhé světové stovky. Poprvé od roku 2002 si tak nezahrál žádné finále na turnajích velké čtyřky. Bodová ztráta způsobila, že po srpnovém Cincinnati Masters klesl na 7. místo žebříčku ATP, nejhorší postavení za posledních jedenáct let kariéry.\n\nJako poražený finalista odešel z římského Internazionali BNL d'Italia po prohře s Nadalem a z halového Swiss Indoors v rodné Basileji, kde nestačil na Argentince Juana Martína del Potra. Přesto účast v přímém boji o titul na basilejské události znamenala vyrovnání Villasova rekordu otevřené éry, když se Federer probojoval desetkrát do finále jediného turnaje.\n\nV polovině října oznámil ukončení více jak tříleté spolupráce s americkým trenérem Paulem Annaconem, pod jehož vedením hrál od léta 2010. Na sklonku nejhorší sezóny za poslední dekádu tak jediným koučem zůstal Švýcar Severin Lüthi, který byl součástí týmu nepřetržitě od roku 2007.\n\nPojedenácté v řadě si zahrál semifinále Turnaje mistrů, kde jej vyřadila světová jednička a velký soupeř na okruhu Rafael Nadal. Zisk 400 bodů znamenal konečnou 6. příčku ve světové klasifikaci.\n\nSezónu odstartoval na lednovém grandslamu Australian Open v Melbourne Parku, kde se v předešlém ročníku probojoval do semifinále.\n\nZ  pozice turnajové dvojky neztratil v úvodních čtyřech kolech žádný set a ani jediné podání. Nejdříve přehrál Francouze z konce elitní světové padesátky Benoîta Paireho. Poté si poradil s dlouhodobým soupeřem Nikolajem Davyděnkem, kterému patřila čtyřicátá příčka žebříčku ATP. Ve třetí fázi zvládl duel se zlepšujícím se Australanem Bernardem Tomicem, když mu v otevírací hře prolomil podání. Dvougamový náskok proměnil v zisk prvního setu. Ve druhé sadě australský hráč odvrátil hrozbu šesti breakbolů, ale přes počáteční vedení v tiebreaku jej ztratil. Třetí dějství mělo jednoznačný průběh. Švýcar dvakrát prolomil soupeřův servis a Tomicovi dovolil uhrát pouze jednu hru. Za méně než dvě hodiny postoupil do osmifinále. V něm porazil bez ztráty setu světovou patnáctku, Kanaďana Milose Raonice, kterému nepomohl ani dělový servis s 19 zahranými esy.\n\nÚčast mezi poslední osmičkou tenistů znamenala Federerovo prodloužení historického rekordu, když se ve čtvrtfinále Grand Slamu objevil po třicáté páté za sebou. Šňůru započal ve Wimbledonu 2004. O postup do semifinále se utkal s francouzskou jedničkou a světovou osmičkou Jo-Wilfriedem Tsongou. V úvodním setu si oba vzali po jednom podání a závěrečná zkrácená hra připadla Švýcarovi. Ve druhé sadě francouzský hráč využil nevynucených chyb soupeře a jediný break mu dopomohlke srovnání skóre na 1:1. Třetí dějství kopírovalo úvodní, když si oba vzájemně prolomili po jednom servisu a tiebreak opět vyzněl ve prospěch turnajové dvojky. Ve čtvrtém setu dokázal Tsonga odvrátit tři breakboly. Sám jeden proměnil, což mu postačovalo k prodloužení klání. V pátém setu byl úspěšnější basilejský rodák, když prolomil soupeřovo podání a dvougamový náskok již nepustil. Po třech a půl hodinách proměnil čtvrtý mečbol. Postoupil tak do svého desátého semifinále Australian Open v řadě.\n\nV něm byl nad jeho síly třetí hráč světa Andy Murray, s nímž svedl druhou pětisetovou bitvu na turnaji. Poté, co měl Švýcar problémy s prvním servisem, ztratil úvodní sadu rozdílem dvou her. Druhou si připsal po soupeřových chybách v tiebreaku. Skotský tenista obnovil vedení po třetím dějství, v němž mu pomohly dva tzv. „velké míče“ zahrané na čáru. Jediný získaný servis protivníka znamenal vedení 2:1. Na úvod čtvrtého setu to byl však Federer, jenž prorazil podání. Díky další nevynucené chybě však o výhodu dvougamového náskoku přišel. Sada dospěla do zkrácené hry, v níž Švýcar ani pošesté na turnaji nezaváhal. V rozhodující páté fázi však nebyl schopen čelit esům a Murrayho vítězným míčům, kterými na dvorci dominoval. Skot proměnil dvě breakové příležitosti a po čtyřech hodinách postoupil do finále.\n\nPo návratu na evropský kontinent se druhou událostí roku stal únorový ABN AMRO World Tennis Tournament v Rotterdamu, kam přijížděl jako obhájce titulu. Za méně než hodinu v prvním kole vyřadil Slovince Grega Žemlju po dvousetovém průběhu. Ani v dalším měření sil proti nizozemskému hráči z druhé stovky Thiemu de Bakkerovi, hrajícímu na divokou kartu, neztratil set.\n\nVe čtvrtfinále jej čekal 39. tenista klasifikace Julien Benneteau z Francie. Po nevynucených chybách přišel o podání, které znamenalo soupeřovo vedení 1:0 na sety. Švýcar se snažil vrátit do utkání, ovšem nedokázal využít breakovou příležitost, a sám v koncovce sady ztratil další servis.\n\nPo nepřesvědčivém rotterdamském výkonu zavítal opět v roli obhájce titulu na Dubai Tennis Championships. Jako druhý nasazený na úvod čelil 128. muži žebříčku, Tunisanu Maleku Džazírímu, který od pořadatelů obdržel divokou kartu. Pomalejší vstup do turnaje soupeř využil proměněním jediného breakbolu, který Švýcar v utkání nabídl. Džazírímu daný break stačil k vedení 1:0. Následně se obraz hry změnil a favorit již na dvorci dominoval, když vyhrál dvanáct ze zbylých čtrnácti her. Ve druhém kole si poradil se Španělem Marcelem Granollersem, když si v každé sadě připsal po jednom prolomeném podání. Podruhé v sezóně pak přehrál Rusa Nikolaje Davyděnka, tentokrát hladce za necelou hodinu. Soupeři dovolil v každém dějství uhrát jen dva gamy. Konečnou fází se stalo semifinále, v němž po vyrovnaném průběhu nestačil na světovou šestku a třetího nasazeného Tomáše Berdycha. V tiebreaku druhého setu navíc Švýcar promarnil nabídku tří mečbolů.\n\nNa premiérový turnaj série Masters 1000 sezóny – BNP Paribas Open, konaný v první polovině března na dvorcích kalifornského Indian Wells, přijížděl v pozici obhájce titulu. Ani potřetí v roce však nedokázal úlohu naplnit.\n\nPo volném losu si ve druhém kole poradil s Uzbekem Denisem Istominem, jenž figuroval na konci elitní světové padesátky. Po ztrátě pěti gamů postoupil za necelou hodinu do třetí fáze, kde si bez potíží poradil s chorvatským tenistou Ivanem Dodigem, jenž dokázal Švýcarovi uzmout o jednu hru méně než Uzbek.\n\nV osmifinále změřil síly s krajanem a 18. mužem žebříčku Stanislasem Wawrinkou, který prožíval nejlepší sezónu dosavadní kariéry. Po vyrovnané třísetové bitvě postoupil mezi poslední osmičku. Přesto mohl utkání ztratit, když mu Wawrinka ve třetí sadě prolomil servis a dostal se do „trháku“. Zkušený Federer se však do zápasu vrátil a v jeho závěru získal rozhodující break. Do čtvrtfinálové klání proti hlavnímu rivalovi na okruhu Rafaelu Nadalovi, jemuž aktuálně patřila pátá pozice, vstupoval se zraněnými zády. Poranění si přivodil v předešlém duelu. Na Španělovu hru však nedokázal najít recept. Podlehl mu ve dvou sadách, když celkem uhrál šest gamů.\n\nPo vyřazení se odhodlal ke dvouměsíčnímu odpočinku od sportu, který měl naplánovaný. Vynechal tak povinnou událost Masters 1000 (mandatory event) na turnaji Miami Masters poté, co obdržel výjimku od ATP, která starším tenistům umožňovala nárok na odpočinek. Vynechal také další turnaj série Masters 1000 Monte-Carlo Rolex Masters.\n\nV první polovině května se objevil na antukovém Mutua Madrid Open, kde obhajoval titul.\n\nPo volném losu zvládl utkání se 48. hráčem žebříčku Radkem Štěpánkem, když český tenista dokázal v každé sadě uhrát tři hry. V úvodním setu následujícího zápasu využil Japonec Kei Nišikori breakbol a dostal se do vedení 1:0. Švýcar se vrátil do utkání přesnými a tvrdými míči, které znamenaly sérii pěti gamů v řadě a vynucení si třetího dějství. V něm se však dopustil příliš mnoha nevynucených chyb a nefungoval mu ani servis. Japonská jednička tak poprvé v kariéře slavila vítězství. Pro Švýcara porážka znamenala nejrychlejší vyřazení na tomto turnaji od sezóny 2003, kdy byl hrán ještě jako Stuttgart Masters.\n\nNa římské antuce Internazionali BNL d'Italia hodlal vylepšit semifinálovou účast z předcházejícího ročníku.\n\nPo volném losu zdolal bez zaváhání Itala Potita Staraceho z konce třetí světové stovky, když na podání ztratil pouze sedm míčů a soupeři čtyřikrát prolomil servis. Za 51 minut postoupil do druhého kola. V něm vyřadil 17. tenistu žebříčku Gillese Simona stejným poměrem jako Staraceho, když na něj protivník uhrál jen tři gamy. Ve čtvrtfinále přešel přes Poláka Jerzyho Janowicze. V úvodním dějství si oba zpočátku drželi podání. Až v závěru se Švýcarovi naskytla breakbolová příležitost, kterou využil a ujal se vedení. V první hře následující sady to byl naopak polský hráč, jenž prolomil podání. Výhodu však nezužitkoval, když ztracený servis Federer vybojoval zpět. Zápas pak rozhodl ve svůj prospěch zvládnutou zkrácenou hrou.\n\nMezi poslední čtyřkou hráčů narazil na 36. tenistu světa Benoîta Paireho, jenž se rychle dostal do dvougamového vedení. Basilejský rodák však poměr her vyrovnal a díky výhře v tiebreaku nejtěsnějším dvoubodovým poměrem šel do vedení. Krátce po vstupu do druhé sady pak Francouzi sebral servis, což rozhodlo o jeho postupu do premiérového finále probíhající sezóny. Bitva o titul přinesla z jeho strany řadu nevynucených chyb. Po strojovém výkonu favorizovaného Španěla Rafaela Nadala utržil hladkou porážku. V hodinu trvajícím duelu ztratil pětkrát podání a připsal si jen čtyři gamy.\n\nNa pařížském grandslamu French Open obhajoval semifinálovou účast, kde se v závěru května objevil jako druhý nasazený hráč.\n\nV úvodních dvou kolech bez potíží přehrál kvalifikanty z dolní poloviny druhé stovky žebříčku. Prvním poraženým se stal Španěl Pablo Carreño-Busta, proti němuž využil všech sedm breakbolových šancí. Po výhře nad indickým olympionikem Somdevem Devvarmanem, s nímž ztratil pouze pět her, postoupil do třetí fáze. V ní jej čekal třicátý nasazený Julien Benneteau z Francie. Švýcar mu vrátil čerstvou rotterdamskou porážku. Po rychlém prolomení Francouzova podání v úvodu, odskočil basilejský rodák do dvougamového náskoku, jenž proměnil v zisk první sady. I poté na dvorci dominoval a bez ztráty setu postoupil mezi poslední šestnáctku hráčů.\n\nAni další zástupce francouzského tenisu, patnáctý nasazený Gilles Simon, nenašel na Švýcara recept, když mu podlehl v pětisetové bitvě. Po drtivém nástupu do zápasu a zisku úvodní sady, polevil Federer v koncentraci a druhé dějství připadlo soupeři podporovaného pařížským publikem. Simon zužitkoval nevynucené chyby, které začal protivník kupit a třetí set získal se ztrátou pouhých dvou her. Na prahu vypadnutí se podařilo basilejskému rodáku vrátit do utkání, když srovnal stav setů na 2:2. Postup do čtvrtfinále si pohlídal rychlým breakem v rozhodujícím dějství a duel bez dalšího zaváhání doservíroval. Stal se tak čtvrtým tenistou historie, který na okruhu ATP Tour vyhrál 900. zápas.\n\nMezi posledními osmi jej čekal třetí Francouz v řadě, světová osmička Jo-Wilfried Tsonga. Po časné ztrátě podání přišel o úvodní set. Herní pohodu nenalezl ani v dalším průběhu klání, když se dopustil více jednoduchých chyb. Po porážce 0:3 na sety grandslam opustil. Přesto 36. účast ve čtvrtfinále Grand Slamu v řadě znamenala prodloužení rekordu.\n\nČást roku hranou na trávě otevřel tradičně na německém Gerry Weber Open v Halle, kde předešlou sezónu došel do finále.\n\nJako turnajová jednička měl v úvodním kole červnové události volný los. Ve druhém si poradil s Němcem Cedrikem-Marcelem Stebem, startujícím na divokou kartu. Favorit se zpočátku potýkal s horším prvním podáním a vyrobil také několik nevynucených chyb. Výhodu prolomeného podání nedokázal Stebe v první sadě využít, když o něj sám přišel. Federer byl přesto dvorci lepším hráčem a soupeře z druhé světové stovky porazil. Dosáhl tak jubilejní 40. vítězství na Gerry Weber Open. Také ve čtvrtfinále jej vyzval německý hráč z druhé stovky, jenž od pořadatelů obdržel divokou kartu. Mischovi Zverevovi uštědřil debakl, když vyhrál za čtyřicet minut dvěma „kanáry“. Podruhé ve své kariéře zvítězil poměrem 6–0 a 6–0. Navázal tak na výhru z Turnaje mistrů 2005, kde stejným poměrem zdolal Argentince Gastóna Gaudia.\n\nV semifinále jej vyzvala světová jedenáctka a turnajová trojka Tommy Haas z Německa. Ve vyrovnané první sadě přišel Švýcar o servis v šesté hře a po bezchybném výkonu soupeře prohrál celý set. Ve druhém naopak získal rychlý break, který zužitkoval ve vyrovnání na 1:1 a vynucení rozhodujícího dějství. Opět jediné prolomené podání Federerovi stačilo k postupu do druhého finále v roce. Do duelu s 29. mužem světové klasifikace Michailem Južným vstoupil promarněnými breakbolovými šancemi a nevynucenými chybami. Rus vyhrál set až v tiebreaku rozdílem dvou míčů. První nasazený poté zlepšil hru a díky proměněným breakbolům otočil průběh ve svůj prospěch. Jediný titul sezóny znamenal celkově 77. turnajové vítězství ve dvouhře, čímž se posunul na 3. místo statistik otevřené éry po bok Američana Johna McEnroea. Z halleské události si odvezl rekordní šestou trofej a první od roku 2008.\n\nNa wimbledonskou trávu vstupoval v roli třetího nasazeného a obhájce titulu. Mohl se tak pokusit vyrovnat mužský rekord osmi singlových titulů z jediného Grand Slamu, který o dva týdny dříve ustavil Rafael Nadal na French Open.\n\nV otevíracím duelu smetl za více než hodinu Rumuna Victora Hănesca, který mu dokázal sebrat jen pět her. Následně se utkal se 116. mužem klasifikace Sergijem Stachovským z Ukrajiny. Ve čtyřestovém duelu byly odehrány tři tiebreaky, které skončily vždy poměrem míčů 7:5. První z nich si připsal Švýcar, jenž se ujal vedení 1:0 na sety. Druhé dějství naopak připadlo obráceným výsledkem Ukrajinci. V závěru třetí sady pak soupeř dokázal prolomit Švýcarovo podání a překvapivý postup završil ve čtvrté sadě zvládnutou zkrácenou hrou. Federer nedokázal vyhrát několik klíčových míčů a završil rekordní sérii 36 účastí ve čtvrtfinále Grand Slamu bez přerušení, kterou započal v All England Clubu o devět let dříve. Porážka také představovala jeho nejčasnější vypadnutí na Grand Slamu od French Open 2003. Zároveň byla první prohrou s hráčem mimo elitní světovou stovku žebříčku, když naposledy předtím jej takový tenista vyřadil v roce 2005. Jednalo se o Richarda Gasqueta, jemuž tehdy patřilo 101. místo. V souvislosti s Nadalovou prohrou v úvodním kole představoval Wimbledon 2013 jejich první grandslamový start, v němž nevydržel ani jeden z dvojice do druhého hracího týdne. Vzhledem k dalším porážkám, skrečím a odstoupením favoritů, přejmenovala média třetí hrací den na „černou středu“.\n\nPřed letní sérií US Open hranou na amerických betonech se Federer rozhodl startovat na dvou antukových turnajích v Evropě, kde vyzkoušel novou raketu s větší plochou hlavy.\n\nNa červencový bet-at-home Open – German Tennis Championships, probíhající v Hamburku, obdržel divokou kartu. V letech, kdy turnaj patřil do série Masters 1000, na něm čtyřikrát triumfoval. Naposledy předtím na hamburské antuce startoval v sezóně 2008, kdy došel do finále. Před svým prvním zápasem ohlásil změnu rakety, kterou provedl podruhé v kariéře. První uskutečnil v roce 2002 také před událostí v Hamburku. Nová raketa měla větší úderovou hlavu o povrchu 635 cm (velikost „midplus“ proti předchozí „midsize“ o ploše 581 cm).\n\nJako turnajová jednička měl v úvodní fázi volný los. Ve druhém kole si poradil s Němcem Danielem Brandsem a po třech setech dosáhl premiérové výhry s novou raketou. Ve třetím kole zdolal Jana Hájka z druhé stovky žebříčku, přestože nevyužil několik breakbolů i mečbolů. Ve čtvrtfinále jej vyzval německý tenista uzavírající elitní padesátku světové klasifikace Florian Mayer, který mu sebral úvodní sadu. Průběh zápasu však Švýcar dokázal otočit a postoupit do semifinále. V něm mu překvapivou stopku vystavil argentinský kvalifikant Federico Delbonis, figurující na 114. příčce žebříčku. Federer neproměnil breakboly ani nabízený setbol. Dvě nezvládnuté zkrácené hry znamenaly opuštění turnaje.\n\nV navazujícím červencovém týdnu zavítal na Crédit Agricole Suisse Open Gstaad, kterého se účastnil v roli nejvýše nasazeného hráče, opět startujícího na divokou kartu. Jednalo se o jeho první účast na gstaadském Swiss Open od roku 2004. Na dvorci arény Roye Emersona obdržel od pořadatelů dar v podobě švýcarské krávy pojmenované „Desiree“. Na stejném kurtu již deset let předtím získal krávu „Juliette“, jako dárek k prvnímu wimbledonskému titulu.\n\nPo volném losu mu ve druhém kole vrátil týden starou porážku Němec Daniel Brands, když jej vyřadil po třísetovém průběhu. Federer tak prohrál první otevírací zápas od Rome Masters 2010, kde nestačil na Gulbise. Po vypadnutí sdělil, že v Hamburku utrpěl vážné poranění zad, které si vyžádalo protizánětlivou léčbu a tréninkový výpadek.\n\nPo překvapivých porážkách od níže postavených hráčů Švýcar na adresu nové rakety sdělil: „\"V současnosti jsem s tou změnou spokojený. Ale potřebuji s ní odehrát na kurtu hodně hodin, abych zjistil, jestli to bylo správné rozhodnutí. Zatím jsem se nerozhodl, jestli s touhle raketou budu hrát na US Open. Musím to promyslet.\"“\n\nLetní sezónu na amerických betonech rozehrál v srpnu na Western & Southern Open v Cincinnati, když se rozhodl vynechat předcházející Canada Masters.\n\nJako pátý nasazený měl volný los do druhého kola. V roli obhájce titulu zvládl svůj úvodní zápas proti německému hráči z třetí desítky Philippu Kohlschreiberovi. Po prolomeném podání si Švýcar připsal úvodní sadu. Druhá dospěla do tiebreaku, v níž favorit dokázal proměnit druhý mečbol a udržel tak s tímto tenistou sedmizápasovou neporazitelnost. Před turnajem se rozhodl vrátit ke starému typu rakety Pro Staff 6.1 90 BLX s menší úderovou plochou hlavy o povrchu 581 cm (velikost „midsize“), váze 364 gramů (kategorie „heavy“ nad 320 gramů) a šířce rámu 17,5 milimetrů. Po výhře nad Kohlschreiberem k výměně raket uvedl: „\"Po US Open zase bude více času. Teď ale potřebuju všechno zjednodušit a hrát s tím, co znám nejlíp.\"“\n\nBlízko vyřazení se ocitl ve třetím kole s dalším Němcem a světovou třináctkou Tommym Haasem, když v úvodní sadě uhrál pouze jeden game a ve druhé měl soupeř výhodu breaku. Přesto její průběh dokázal otočit, když zvládl koncovku. Ve třetím setu prolomil Haasův servis a za necelé dvě hodiny slavil postup do čtvrtfinále.\n\nMezi poslední osmičkou jej čekala světová trojka Rafael Nadal, zažívající úspěšný návrat po dlouhodobém zranění. V úvodní sadě předváděl Federer kvalitní agresivní hru s přesnými míči a náběhy na síť, které mu vynesly vedení 1:0, když vzal Španělovi v jejím závěru podání. Další příležitosti sebrat supeřovo podání ve druhé sadě nevyužil a málo chybující Nadal se začal prosazovat. Basilejský rodák začal kupit více nevynucených chyb. Na konci druhé a začátku třetí sady mu odešel první servis, čehož soupeř využil. Přestože dokázal při Nadalově podání odvrátit čtyři mečboly, pátý již znamenal vyřazení z turnaje a pád na 7. místo žebříčku ATP, nejhorší postavení za posledních jedenáct let kariéry. Hůře klasifikován naposledy předtím byl 28. října 2002, kdy mu patřila 8. příčka.\n\nJako turnajová sedmička zavítal na newyorský grandslam US Open, kde se v úvodní fázi podruhé v roce střetl se Slovincem Gregou Žemljou. Přes výpadek koncentrace ve třetím setu, kdy ztratil jedno podání, potvrdil úlohu favorita, a bez problémů prošel do druhého kola. Ani v něm mu nedokázal sebrat set 48. muž světové klasifikace Carlos Berlocq z Argentiny. Za více než hodinu a půl proměnil mečbol a po jednoznačném průběhu zápasu, v němž přišel pouze o šest gamů, jej vyzval Francouz Adrian Mannarino z druhé poloviny elitní stovky hráčů. Ve druhé sadě uštědřil protivníkovi „kanára“ a po ztrátě pěti her vkročil do osmifinále. V něm však nedokázal uhrát ani jeden set na španělského antukáře Tommyho Robreda, kterého předtím desetkrát v řadě porazil a překvapivě vypadl.\n\nPodzimní sezónu odstartoval na svém druhém asijském turnaji v roce, říjnovém Shanghai Rolex Masters, v Čínské lidové republice. Po volném losu si ve druhé fázi poradil s 22. italským hráčem světa Andreasem Seppim bez ztráty setu. V následujícím kole mu ale stopku vystavil Gaël Monfils, který byl o dvacet míst žebříčkově hůře postavený než Ital. Po třísetovém průběhu s ním podruhé v kariéře prohrál, když předtím na něj nestačil v semifinále Paris Masters 2010. Přesto dále udržel významně vyšší aktivní bilanci výher 6–2.\n\nNa konci října zavítal do rodné Basileje na Swiss Indoors. Před turnajem oznámil ukončení více jak tříleté spolupráce s americkým trenérem Paulem Annaconem, pod jehož vedením hrál od léta 2010. Přes výsledkově nejhorší sezónu 2013 za poslední dekádu, hodnotil Federer spolupráci s Američanem pozitivně, protože společně dosáhli dvou hlavních cílů: návratu na pozici světové jedničky (a překonání historického rekordu v délce setrvání na čele) a výhru 17. grandslamové trofeje. Basilejský rodák na svém webu doslova uvedl: „\"Navázali jsme spolupráci s vizí tříletého plánu, který zahrnoval zisk dalšího Grand Slamu a návrat na první místo žebříčku. Mezi mnoha dalšími se tyto dva hlavní cíle podařilo splnit\".“ Jediným trenérem hráče tak nadále zůstal Švýcar Severin Lüthi, který ve Federerově týmu působil nepřetržitě od sezóny 2007. \n\nV pozici turnajové trojky si na úvod poradil, stejně jako na US Open, s Adrianem Mannarinem. Po necelých dvou hodinách zdolal ve druhém kole Uzbeka Denise Istomina, když musel dohánět jednosetovou ztrátu. Ve čtvrtfinále přehrál poprvé v kariéře osmého nasazeného Bulhara Grigora Dimitrova, přezdívaného „Baby Federer“. Ve druhém setu však musel smazat ztrátu podání a postup si vydobyl až zvládnutou zkrácenou hrou.\n\nVyrovnaný průběh mělo semifinále, v němž vyřadil Kanaďana s českými předky Vaska Pospisila, hrajícího druhou polovinu roku ve své nejlepší formě. Po lehčí úvodní sadě, kdy Švýcar soupeři dvakrát sebral servis, nedokázal dopodávat druhý set. Po prohraném tiebreaku si kanadský tenista vynutil třetí dějství, v jehož úvodu šel navíc do dvougamového trháku. Basilejský rodák si však ztracené podání vzal zpět a koncovku pak zvládl díky dalšímu prolomenému servisu. V boji o titul se pak utkal s nasazenou jedničkou Juanem Martínem del Potrem. Finále tak mělo stejné složení jako předchozí ročník a opět z něho vyšel Argentinec vítězně po vyrovnaném třísetovém průběhu.\n\nFederer se stal druhým mužským tenistou otevřené éry tenisu, který se probojoval desetkrát do finále konkrétního turnaje, čímž vyrovnal rekord Argentince Guillerma Vilase..\n\nNa sklonku října rozehrál poslední událost Masters v pařížské hale Bercy.\n\nPo volném losu neztratil ve druhém a třetím kole BNP Paribas Masters žádný set, když na jeho raketě zůstali dva tenisté z třetí desítky žebříčku, Jihoafričan Kevin Anderson a Němec Philipp Kohlschreiber. První výhra mu definitivně zajistila dvanáctý kariérní start na závěrečné události roku, Turnaji mistrů. Ve čtvrtfinále oplatil, ani ne týden starou, porážku světové pětce del Potrovi. Jednalo se o teprve druhé sezónní vítězství nad hráčem první světové desítky, a to od lednové výhry nad světovou osmičkou Tsongou. Mezi posledními čtyřmi tenisty však podlehl druhému muži světové klasifikace Novaku Djokovićovi ve třech setech. I přes prohru ve 30. vzájemném zápasu dvojice, držel těsnou aktivní bilanci výher 16–14.\n\nZ šesté pozice žebříčku ATP Emirates se kvalifikoval na londýnský Turnaj mistrů – Barclays ATP World Tour Finals. Ve skupině B se střetl s druhým nasazeným Novakem Djokovićem, čtvrtým Juanem Martínem del Potrem a osmým Richardem Gasquetem. Dvanáctou turnajovou účastí v řadě vyrovnal rekord Čechoameričana Ivana Lendla, a celkově se v počtu startů na závěrečné události roku zařadil na druhé místo.\nV úvodu byl Asociací tenisových profesionálů pojedenácté za sebou vyhlášen v anketě fanoušků nejoblíbenějším tenistou na okruhu, podruhé se stal humanitářem roku (Cena Arthura Ashe za lidský čin) a podeváté jej hráči zvolili na Cenu Stefana Edberga za sportovní chování.\n\nPřes úvodní porážku s Djokovićem, si pojedenácté za sebou zajistil účast v semifinále, když zbylé dvě utkání s del Potrem a Gasquetem vyhrál. Navýšil tím absolutní rekord vítězných zápasů na turnaji na čtyřicet čtyři. Mezi poslední čtyřkou tenistů byla však počtvrté v roce nad jeho síly světová jednička Rafael Nadal. Výsledný zisk 400 bodů znamenal, že poprvé v kariéře sezónu zakončí na 6. místě.\n\nRoger Federer v sezóně 2013 zaznamenal singlový poměr výher a proher 45–17 (72,58 %), z toho měl proti hráčům první světové desítky (kteří byli její součástí v době zápasu) bilanci 4–10 (28,57 %). Níže je uveden vzájemný poměr utkání vůči jednotlivým soupeřům:\n\n"}
{"id": "961730", "url": "https://cs.wikipedia.org/wiki?curid=961730", "title": "Soupeření Federera a Nadala", "text": "Soupeření Federera a Nadala\n\nSoupeření Federera a Nadala představuje sérii vzájemných zápasů mezi dvěma profesionálními tenisty – Rogerem Federerem ze Švýcarska a Rafaelem Nadalem ze Španělska. Příběh jejich utkávání je řadou odborníků považován za jeden z nejsilnějších v celé historii tenisu. Oba se na okruhu střetli ve 40 duelech, naposledy ve finále Shanghai Masters 2017. Nadal drží aktivní bilanci 24–16, což představuje úspěšnost 60 %.\n\nDvojice figurovala na první a druhé příčce žebříčku ATP nepřetržitě od července 2005 až do 17. srpna 2009, kdy mallorského rodáka na druhé pozici vystřídal Skot Andy Murray. Švýcar a Španěl představují jedinou dvojici v historii mužského tenisu, která zakončila šest sezón v řadě na prvních dvou místech světové klasifikace (2005–2010), a také pár, jenž na prvních dvou příčkách strávil rekordní počet 211 týdnů za sebou.\n\nNadal vyhrál 14 z 16 duelů na antuce. Naopak Federer zvítězil v 11 ze 20 utkání na tvrdém povrchu a ve 3 ze 4 klání na trávě. Vzhledem ke skutečnosti, že nasazování na turnajích vychází z žebříčkového postavení, oba hráči se dvacetčtyřikrát utkali až ve finále, z toho devětkrát v boji o grandslamový titul, což je také rekordní zápis dvojice a dvanáctkrát v sérii Masters. Dalších deset střetnutí představují semifinále. V 33 z 40 odehraných zápasů se stal vítězem hráč, který vyhrál úvodní set.\n\nV letech 2006 až 2008 proti sobě nastoupili v každém finále French Open a Wimbledonu. Potkali se také v závěrečných zápasech Australian Open 2009 i 2017, stejně jako na French Open 2011. Nadal získal ve svůj prospěch šest výher, když ztratil pouze první dvě wimbledonská finále a jedno melbournské. Čtyři z devíti grandslamových klání o titul měla pětisetový průběh, konkrétně ve Wimbledonu 2007, 2008 a na Australian Open 2009 i 2017. Wimbledonské finále z roku 2008 bývá řadou tenisových analytiků označováno za nejlepší zápas historie tenisu.\n\nFederer a Nadal sehráli první vzájemný zápas v březnu 2004 ve třetím kole Miami Masters, kde sedmnáctiletý Španěl figurující na 34. příčce překvapivě zvítězil ve dvou sadách, i když švýcarskou světovou jedničku trápilo zranění nohy.\n\nPodruhé se potkali opět na březnovém Miami Masters, ovšem až v pětisetové finálové bitvě 2–6, 6–7(4), 7–6(5), 6–3 a 6–1 ve prospěch Federera, jenž soupeři oplatil předchozí porážku. Zápas dokázal otočit ze stavu 0:2 na sety.\n\nO dva měsíce později na sebe narazili v semifinále French Open, což znamenalo premiérové klání na antuce. Nadal vyhrál po čtyřsetovém průběhu první vzájemné utkání na Grand Slamu.\n\nV sezóně proti sobě nastoupili k šesti střetnutím.\n\nŠpaněl si připsal první čtyři ve svůj prospěch, když sérii výher zahájil ve finále únorového Dubai Tennis Championships. Jednalo se o premiérovou prohru švýcarského hráče v roce a také ukončení jeho šňůry 56zápasové neporazitelnosti na tvrdém povrchu, která znamenala rekord v otevřené éře tenisu.\n\nDominanci na antuce Nadal stvrdil vítězstvími ve finále evropských turnajů Monte Carlo Masters, Rome Masters a French Open, jež se stalo premiérovým duelem dvojice v grandslamovém finále. Přestože basilejský rodák získal na pařížské antuce úvodní sadu, další tři dějství připadly soupeři, který podruhé v řadě ukončil Federerovu pouť na Roland Garros.\n\nNásledující měsíc na sebe narazili v boji o wimbledonský titul. Jednalo se o jejich první zápas na trávě. Švýcar potřeboval čtyři sety na dobytí čtvrté trofeje v řadě.\n\nV polovině listopadu pak Federer přidal vzájemnou výhru v semifinále šanghajského Turnaje mistrů, když bez ztráty sady prošel do finále, aby si připsal třetí turnajovou trofej. V závěru sezóny držel mallorský rodák aktivní bilanci zápasů 6–3.\n\nV sezóně se proti sobě dvojice postavila pětkrát, z toho ve třech případech odešel švýcarský tenista jako vítěz.\n\nDruhý rok za sebou se potkali ve třech antukových finále. Druhý nasazený Nadal nejdříve neztratil žádný set na dubnovém Monte Carlo Masters, kde si došel pro třetí z pozdějších osmi monackých titulů v řadě. Po třech týdnech si zahráli finále Hamburg Masters, kde Federer dosáhl na první antukové vítězství, když navíc ukončil Španělovu 81zápasovou sérii neporazitelnosti na tomto povrchu. Třetí sezónu v řadě odehráli také duel na French Open, kde Nadal po čtyřsetovém průběhu získal třetí Pohár mušketýrů v řadě.\n\nZbylé dvě střetnutí opět kopírovaly rok 2006. V pětisetové bitvě o titul na wimbledonském pažitu a poté v šanghajském semifinále Turnaje mistrů, slavil úspěch Federer.\n\nV sezóně pár odehrál čtyři duely, z nichž vždy odešel vítězně Nadal. Navýšil tak příznivý poměr výher a proher na 12–6.\n\nTřetí rok za sebou se oba utkali ve třech finále na antuce. Potřetí v řadě si španělský tenista poradil se soupeřem na dubnovém Monte Carlo Masters a vybojoval čtvrtý monacký titul bez přerušení, nejvíce v otevřené éře turnaje. Na květnovém Hamburg Masters vrátil Švýcarovi prohru z předešlého roku a dosáhl na premiérovu hamburskou trofej.\n\nDo arény centrálního dvorce Philippa Chatriera vstoupili oba potřetí za sebou při finále French Open. Bez ztráty sady vyhrál Nadal čtvrtý titul v řadě.\n\nZávěrečné klání ve Wimbledonu mělo stejné složení aktérů, jako v předchozích dvou letech. Na centrálním kurtu ovšem poprvé dominoval rodák z Mallorky, který zaznamenal první trofej z nejslavnějšího turnaje světa. Utkání bylo řadou odborníků hodnoceno jako nejlepší zápas historie. Hráči na dvorci strávili čtyři hodiny a čtyřicet osm minut, čímž se duel stal nejdelším finále ve wimbledonské historii. Vzhledem k přestávkám pro déšť bylo dohráno až před setměním. Zápas také ukončil Federerův rekord v otevřené éře tenisu, když světová jednička na trávě prohrála po 65 vítězstvích bez přerušení, což představovalo období více než pětileté neporazitelnosti.\n\nV sezóně se oba hráči utkali pouze dvakrát a výhry rozdělili stejný dílem.\n\nDobrou formu dvojice proměnila postupem do boje o titul na Australian Open. Pro Nadala zápas představoval premiérové finále grandslamu na tvrdém povrchu. Federer do něj vstupoval se statistikou osmi vyhraných finále majoru na tvrdém povrchu bez přerušení, když vlastnil pět titulů z US Open a tři z Australian Open. Pětisetová bitva trvala čtyři hodiny a dvacet tři minut. Španělský hráč z ní vyšel vítězně.\n\nŠvýcar pak rivalovi oplatil porážku na španělské půdě, když jej bez ztráty setu zdolal ve finále antukového Madrid Masters. Ukončil tím šňůru pěti vzájemných proher a také završil Španělovu sérii 33zápasové neporazitelnosti na antuce. Jednalo se o jeho poslední antukové vítězství nad Nadalem. Formu basilejský rodák potvrdil o necelý měsíc později, když po výhře se Söderlingem získal jedinou trofej na French Open, čímž jako šestý tenista zkompletoval kariérní grandslam.\n\nV sezóně se opakovala situace z předešlého roku. Švýcarsko-španělský pár nastoupil ke dvěma vzájemným střetnutím s vyrovnanou úspěšností.\nPo roce se oba aktéři střetli opět ve finále květnového Madrid Masters, poprvé od minulého zápasu. Nadal odčinil poslední porážku dvousetovou výhrou.\n\nPodruhé se představili na listopadové závěrečné události roku Turnaji mistrů. Jednalo se o první vzájemné finále na tomto turnaji. Federer potvrdil statisticky lepší výsledky v hale, než soupeř, kterého přehrál 2:1 na sety. Získal tím pátý titul, jímž vyrovnal Lendlův a Samprasův rekord.\n\nOba aktéři se v sezóně utkali čtyřikrát. V Nadalův prospěch vyzněly první tři klání, Federer získal čtvrté z nich. Potřetí v kariéře proti sobě nastoupili do zápasu čtyřhry. Na březnovém Indian Wells Masters se Federer s krajanem Stanislasem Wawrinkou představili jako úřadující olympijští vítězové. Španělský pár obhájců titulu Nadala s Marca Lópeze porazili v semifinále bez ztráty sady, aby ve finále utržili porážku.\n\nV singlové soutěži dvojice odehrála vzájemný zápas v semifinále březnového Miami Masters, kde slavil postup mallorský rodák.\n\nOpět v semifinálové fázi se potkali na antukovém Mutua Madrid Open, kde druhý rok v řadě vyhrál Španěl po třísetovém průběhu.\n\nČtvrté vzájemné finále, a současně první od Australian Open 2009, je čekalo na French Open. Nadal ani tentokrát nenechal Švýcara přiblížit se k Poháru mušketýrů a po ztrátě třetí sady dovedl duel do vítězného konce. Připsal si tak desátý major kariéry a šestý na Roland Garros.\n\nZávěrečným střetnutím roku bylo měření sil v základní skupině londýnského Turnaje mistrů. V repríze posledního finále nedal Federer soupeři šanci a po jednoznačném průběhu, když mu uštědřil třetího kanára v kariéře, vyhrál se ztrátou pouhých tři gamů.\n\nDo sezóny vstoupili vzájemným semifinále na lednovém Australian Open. Nadal prošel do boje o titul čtyřsetovou výhrou.\n\nDruhý duel, opět v semifinále, odehráli v březnu na kalifornském Indian Wells Masters, kde pro změnu triumfoval švýcarský tenista bez ztráty setu. Po šestileté přestávce získal na kalifornském turnaji čtvrtý titul.\n\nPoté, co Španěl vypadl ve druhém kole Wimbledonu s Rosolem, nehrál kvůli potížím s koleny. V srpnu oznámil, že se pravděpodobně nezúčastní ani zářijového US Open. Federer následně vyjádřil zájem a starost o zdravotní stav svého přítele.\n\nV březnu nové sezóny se dvojice střetla na Indian Wells Masters poprvé ve čtvrtfinále. Vyjma třetího kola při debutovém duelu z roku 2004 a utkání základní skupiny na Turnaji mistrů 2011, se všechny jejich dosavadní střetnutí odehrály ve finále nebo semifinále. Federer do zápasu nastoupil s poraněním zad, které si přivodil v předchozím kole. Ze zápasu odešel poražen 2:0 na sety. Následný Murrayho titul na Miami Masters z 1. dubna, znamenal pád Švýcara na 3. místo žebříčku ATP. Poprvé tak od 10. listopadu 2003 ani jeden z dvojice Federer–Nadal nefiguroval mezi prvními dvěma tenisty světa, k čemuž došlo po rekordním období 490 týdnů.\n\nNa antukovém Rome Masters mallorský rodák přehrál svého rivala hladce 6–1, 6–3 v utkání o titul.\n\nV polovině srpna pak hráči na sebe narazili na Cincinnati Masters, kde čtvrtfinálovou výhru slavil opět Španěl, a to přes kvalitní hru soupeře v prvním dějství, které si připsal Švýcar ve svůj prospěch. Federer se po turnaji propadl na až na 7. místo klasifikace, nejhorší umístění od 28. října 2002.\n\nPočtvrté v roce se proti sobě hráči postavili v semifinále listopadového Turnaje mistrů, konaného v londýnské O2 aréně. Nadal vyhrál ve dvou setech a poprvé basilejského rodáka zdolal na tvrdém povrchu v hale, čímž zkompletoval výčet výher na halových površích.\n\nDvojice se utkala v lednovém semifinále Australian Open. Favorizovaný první hráč světa Nadal, který měl na tomto grandslamu kladnou vzájemnou bilanci 2–0, neztratil ani set, když šestý nasazený Federer dokázal hrát vyrovnanou partii pouze první set, jenž ztratil až v tiebreaku.\n\nVe finále říjnového Swiss Indoors v Basileji odehráli zápas ve dvanácté sezóně za sebou. Třetí hráč světa Federera přerušil sérii pěti výher sedmého hráče žebříčku Nadala, když jej zdolal ve třech setech. Na esa zvítězil 12–0 a zahrál čtyřicet čtyři vítězných míčů.\n\nNa Australian Open dvojice postoupila do devátého vzájemného grandslamového finále, a to poprvé od French Open 2011. O vítězi rozhodla až závěrečná sada, do níž vstoupil Nadal ziskem soupeřova podání a ujal se vedení 3–1 na gamy. Následoval však obrat, když Federer získal zbylých pět her. Nejdříve využil až šestý brejkbol v setu a srovnal na 3–3. Po čisté hře na vlastním servisu si vypracoval vedení 4–3 a 0:40, ale nejdříve ani jednu příležitost podruhé prolomit podání Španěla v sadě nezužitkoval. Přesto proměnil pátou brejkovou šanci v dané hře a ujal se vedení 5–3. Obrat dokonal ziskem šestého gamu, v němž čelil soupeřovým brejkbolům. Využitým druhým mečbolem, kdy dopad míče na čáru potvrdilo jestřábí oko, dosáhl basilejský rodák po 3.37 hodinách na vítězství v Melbourne Parku. Poprvé tak Španěla na majoru porazil mimo wimbledonskou trávu.\n\nNa březnovém BNP Paribas Open se vůbec poprvé utkali v osmifinále a podruhé před čtvrtfinálovou fází. Federer se v úvodním setu ujal vedení 5–1 a zápas již dovedl do vítězného konce, když Španěla po 68 minutách přehrál Španěla ve dvou setech 6–2, 6–3. Poprvé tak basilejský rodák v sérii vyhrál tři zápasy za sebou.\n\nO dva týdny později se střetli ve finále Miami Open, které Federer ovládl za 1.34 hodin ve dvou setech. Připsal si tak čtvrté vítězství za sebou a v utkáních odehraných na tvrdém povrchu se ujal těsného vedení 10–9.\n\nBěhem premiérového ročníku týmové exhibiční soutěže Laverova poháru hraného v Praze, se jako světová jedička a dvojka stali součástí týmu Evropy v utkáním s výběrem světa. Poprvé ve svých kariérách v něm odehráli čtyřhru jako spoluhráči, když za za 81 minut porazili Američany v týmu světa Sama Querreyho s Jackem Sockem po zisku rozhodujícího supertiebreaku.\n\nI při čtvrtém klání sezóny, ve finále říjnového turnaje mistrovské série Shanghai Rolex Masters, zdolal Federer za 72 minut Španěla a sérii vzájemné neporazitelnosti prodloužil na pět zápasů. V utkání využil tři ze sedmi brejkových příležitostí a ukončil 16 Nadalových zápasů bez prhry. Devadesátým čtvrtým titulem na okruhu ATP Tour se v rámci otevřené éry dotáhl na druhého v této statistice Ivana Lendla.\n\nSoupeření mezi Federerem a Nadalem představuje významnou součást profesionální kariéry každého z nich. Devětkrát proti sobě nastoupili do finále Grand Slamu, což je historický rekord dvojice tenistů. Daná střetnutí zahrnují utkání o titul na French Open a Wimbledonu ve třech letech po sobě (2006–2008), jejichž vrcholem se stalo wimbledonské finále 2008, považované řadou analytiků za vůbec nejlepší zápas. Nadal získal ve svůj prospěch šest finálových výher, když ztratil pouze první dvě wimbledonské, a jednu melbournskou, bitvu o titul (6–3). K tomu přidal další tři vítězná semifinále na Grand Slamu. Tento výsledek je v příkrém nepoměru k Federerově statistice vůči všem dalším hráčům, s nimiž se utkal v grandslamovém finále.\n\nV roli poslední instance Nadal opakovaně překazil plány švýcarského hráče na dosažení kariérního Grand Slamu. Stejně tak mu dvakrát odepřel získat čistý (kalendářní) Grand Slam (v letech 2006–2007), když jej porazil ve finále French Open 2006, 2007 a 2008 a také v semifinále 2005. Federer pak dosáhl na kariérní Grand Slam v roce 2009, když Španěl utrpěl porážku již v osmifinále se Söderlingem, jednu ze dvou pařížských v celé kariéře.\n\nNaopak Federer dvakrát Španělovi odepřel zisk Channel Slamu, tj. vítězství na French Open a ve Wimbledonu během jedné sezóny. Až na třetí pokus, v roce 2008, Nadal tuto pomyslnou trofej dobyl, čímž se stal jejím prvním držitelem od roku 1980, kdy se tento výkon podařil Švédu Björnu Borgovi. V sezóně 2009 pak Channel Slam získal Federer a následující rok opět Nadal. Švýcarský tenista svému rivalovi také opakovaně znemožnil vyhrát závěrečný Turnaj mistrů, když jej v roce 2010 zdolal ve finále a v letech 2006 a 2007 v semifinále. Nadal se tak po Andrem Agassim nestal druhým mužským tenistou historie, který by vlastnil kariérní Grand Slam, zlatou olympijskou medaili z dvouhry a titul na Turnaje mistrů. Časopis \"Sports Illustrated\" tuto kombinaci trofejí pojmenoval „kariérní Super Slam“. Mallorskému rodáku tak stále chybí výhra ze závěrečné události sezóny.\n\nŠest sezón v řadě, které dvojice zakončila na prvních dvou místech světové klasifikace mezi lety 2005–2010, vycházelo z vysokého bodového zisku obou hráčů na turnajích Grand Slamu a série Masters, kde se pravidelně dostávali do závěrečných bojů. Během tohoto období vyhráli 21 z 24 grandslamů (12 Federer, 9 Nadal), včetně 11 titulů v řadě mezi roky 2005–2007. Oba také dominovali v sérii Masters, v níž si připsali 31 titulů z 54 odehraných turnajů (18 Nadal, 13 Federer), včetně 8 z 9 trofejí v roce 2005 (oba po 4 titulech, zbývající titul připadl Berdychovi). Mimoto švýcarský hráč v této periodě čtyřikrát triumfoval na Turnaji mistrů.\n\nDvojice drží rekordy otevřené éry v sériích neporazitelnosti na jednotlivých površích — Federer vytvořil nejdelší šňůru 65 výher bez porážky na trávě i 56 výher v řadě na tvrdém povrchu. Nadal jej doplnil rekordní sérií 81 vítězství na antuce (na koberci rekord drží John McEnroe se 66 výhrami). Všechny tři šňůry skončili ve vzájemných utkáních. Federer tak ukončil Španělovu sérii ve finále Hamburg Masters 2007. Nadal naopak porazil Švýcara na travnatém finále Wimbledonu 2008 a na tvrdém povrchu jeho rekord přerušil během dubajského mistrovství 2006. Dominance páru nad světovým tenisem vedla k myšlence odehrát exhibici „Bitva povrchů“ na dvorci z poloviny pokrytého antukou a z druhé části trávou. Klání těsným rozdílem vyhrál Nadal.\n\nVětšina vzájemných utkání se odehrála na antuce, která je statisticky nejúspěšnějším povrchem Španěla. Naopak antuka patří k nejhorším povrchům švýcarského hráče. Historik a novinář píšící o tenisu Peter Bodo vysvětlil faktorem „antuky“ statisticky významně lepší celkový poměr vyhraných utkání ve prospěch Nadala, protože španělský hráč na ostatních mimoantukových površích častěji vypadl ještě před finále a proto se v takové míře nestřetl s Federerem. Přesto je tento výklad nedostatečný, protože Nadal drží těsné vedení i ve statistice duelů na tvrdém povrchu.\n\nNadal a Federer odehráli nejvíce vzájemných utkání na antuce, když z 16 na tomto povrchu odehraných duelů drží Španěl výrazně aktivní bilanci 14–2.\n\nMezi roky 2005 až 2011 Nadal zvítězil ve všech pěti duelech na French Open, z toho čtyřikrát v letech 2006, 2007, 2008 a 2011 ve finále a v roce 2005 v semifinále. V letech 2005–2010 španělský tenista vyhrál v každé sezóně nejméně na dvou ze tří antukových událostí série Masters. Z hlediska statistik ATP drží Nadal historicky nejvyšší procentuální úspěšnost ze všech hráčů na antukovém povrchu. Na základě těchto výsledků jej někteří odborníci a hráči, včetně wimbledonských vítězů Pata Cashe a Conchity Martínezové, považují za nejlepšího antukáře všech dob. Španělský hráč nad Federerem zvítězil ve všech osmi antukových utkáních hraných na tři vítězné sady. Jako první tenista v otevřené éře triumfoval na stejném turnaji osmkrát za sebou, když tohoto rekordu dosáhl mezi lety 2005–2012 na antukovém Monte-Carlo Masters. Stejně tak se stal prvním mužem historie tenisu, jenž vyhrál jediný grandslam – French Open, dvanáctkrát. Během deseti ročníků 2005–2014 na něm prohrál pouze jediné utkání v osmifinále 2009 se Söderlingem, ze všech zbylých 66 zápasů odešel jako vítěz, z toho 35krát bez přerušení.\n\nFederer opanoval Wimbledon sedmkrát, zatímco Nadal dvakrát. Pět titulů získal švýcarský hráč bez přerušení v období 2003–2007, zbylé dva přidal v letech 2009 a 2012. Španěl na vítězství dosáhl v roce 2008 a 2010. Nejvíce oceňovaným bojem se stalo wimbledonské finále 2008, řadou odborníků označované za nejlepší zápas historie. Basilejský rodák si navíc připsal šest singlových a jeden deblový titul na německém turnaji Gerry Weber Open.\n\nDvojice se na tvrdém povrchu utkala dvacetkrát. Federer drží aktivní bilanci v poměru 11–9. Významný rozdíl je v odlišné úspěšnosti obou hráčů na otevřených dvorcích s tvrdým povrchem a v hale. Zatímco v utkáních konaných na krytých kurtech vede Federer 5–1, když čtyřikrát vyhrál a jednou pohrál na Turnaji mistrů a jednou triumfoval na Swiss Open, naopak pod otevřeným nebem je dominantně úspěšnější Nadal s bilancí 8–6. Stálé podmínky a rychlejší dvorce arén vyhovují více švýcarskému tenistovi. Španěl preferuje zevní proměnlivé vlivy počasí otevřených dvorců.\n\nFederer si na tvrdém povrchu připsal deset grandslamových titulů a šest trofejí na Turnaji mistrů. K tomu sedmkrát triumfoval na Cincinnati Masters. Nadal od roku 2005 zaznamenal také řadu výher, včetně zisku zlaté olympijské medaile v Pekingu, čtyř grandslamových trofejí, když ve finále Australian Open 2009 zdolal basilejského rodáka, třikrát v letech 2010, 2013 a 2017 ovládl US Open, a vlastní několik titulů ze série Masters.\n\nNavzdory Španělově úspěšnosti na tvrdém povrchu je některými odborníky kritizován za nedostatečně vyrovnané výkony, které by vedly k jeho častějším účastem ve finále turnajů s tímto podkladem, v minulosti především na US Open. Tento fakt mohl zkreslovat Španělovy celkové statistiky s jinými tenisty. Nadal si na newyorském grandslamu zahrál přímo o titul třikrát, z toho dvakrát s Djokovićem (když Federer v prvních dvou semifinále (2010, 2011) proti Djokovićovi nevyužil dva mečboly) a jednou s Kevinem Andersonem. Španěl však po vzájemném duelu na Australian Open 2012 označil Federera za „favorita“ na „tomto povrchu“. Ovšem vyjma prvních čtyř vzájemných duelů na okruhu, z nichž se tři odehrály na tvrdém povrchu, a z kterých dvakrát odešel vítězně Nadal.\n\nFederer je mnohými označován za nejlepšího tenistu všech dob, zatímco Nadala řada odborníků hodnotí jako nejlepšího antukáře historie a jednoho z nejlepších tenistů vůbec.\n\nFederer dosahuje nejlepších výsledků na tvrdém povrchu, protože uplatňuje tvrdší, méně liftovaný a tedy rychlejší forhend s nižším odskokem, stejně jako silnější podání. Tyto údery jsou pak výhodou na tvrdém povrchu, kde míč odskakuje rychleji a soupeř má omezený čas na jeho doběh, plnohodnotnou přípravu úderu a přesnou reakci. Tvrdé podklady v krytých halách patří k nejrychlejším povrchům vůbec. Nadal uděluje základním úderům vyšší horní rotaci, čímž jsou sice jistější, ale na rychlém kurtu méně účinné. V průběhu let však Španěl vylepšil rychlost podání i jeho umístění. Přesto stále v průměrné rychlosti servisu, jeho síle, počtu es a přímých vítězných bodů zaostává za Švýcarem. Jeho nejsilnější stránkou jsou dobře zvládnuté a jisté údery od základní čáry.\n\nPřestože před rychlým povrchem Nadal preferuje pomalejší antuku, dokázal na tomto typu dvorce vyhrát řadu velkých turnajů, včetně olympijských her, US Open a Wimbledonu.\n\nNapříklad tenista Andy Murray a Federerův trenér Paul Annacone nazvali Španěla jedním z nejlepších hráčů historie. V listopadu 2010 bývalá světová jednička Björn Borg uvedla, že nejlepším hráčem je Federer, ale „\"Rafa má nakročeno stát se tímto tenistou\"“, pokud bude zdravý. John McEnroe prohlásil: „\"… existuje důvod, proč by se v budoucnosti mohl Rafael Nadal stát nejlepším hráčem, dokonce možná už teď\"“. Na dotaz novináře během French Open 2010, jestli je Nadal lepší než Federer, španělský tenista reagoval slovy: „\"Myslím, že tahle osoba o tenisu nic neví\"“. Novinář opáčil proč a Nadal odvětil: „\"… o tenisu nic nevíte. Viděl jste jeho tituly a viděl jste ty moje? V tom není srovnání. A to je odpověď. Těžko se teď mohu s Rogerem srovnávat, když on má šestnáct Grand Slamů a já šest. Jistě, trofejí ze série Masters vlastním víc než on. Ale zbytek Rogerových výsledků je téměř nemožné vylepšit\"“. V podobném duchu se Španěl vyjádřil na tiskové konferenci po semifinále US Open 2010 ohledně jeho aktivní vzájemné bilance s Federerem, když uvedl: „\"Vzájemný poměr utkání pro mě není podstatný prvek. Je to součást statistik, ale nikoli jejich rozhodující část\"“.\n\nVzájemný vztah Federera a Nadala, na osobní i profesionální úrovni, je přátelský a srdečný. Přestože jsou jeden pro druhého úhlavními soupeři, respektují se a fakticky nemají důvod pro osobní animozitu.\n\nV minulosti se také v některých případech mírně kritizovali. Například Švýcar si před wimbledonským finále 2008 stěžoval na úmyslné kouskování hry ze strany španělského hráče. Naopak před Australian Open 2012 se Nadalovi nelíbil Švýcarův postoj, když odmítl podpořit požadavek hráčů na vyšší prémie (v rámci přerozdělení finanční dotace) pro tenisty, kteří jsou vyřazeni v časných fázích turnaje. Následně se však španělský tenista omluvil za medializaci svého názoru a oba hráči nadále zůstali dobrými přáteli.\n\nKaždý z dvojice nahlíží na vzájemné soupeření z jiného úhlu. V období, kdy Federer bezpečně kraloval světovému tenisu, zaujímal ambivalentní vztah k termínu „soupeření“ vůči o pět let mladšímu Španělovi. To se změnilo po památném wimbledonském finále 2008, kdy připustil, že jejich soupeření je významné, a dodal: „\"… jak častěji hrajeme proti sobě, stávají se [naše souboje] více a více výjimečnými\"“. O několik týdnů později, když jej Nadal vystřídal na čele žebříčku, věnoval mu Federer kompliment: „\"Podívejte, co všechno musel udělat, aby toho dosáhl. To je to, co rád vidím\".“ Španělský tenista choval jejich vzájemné soupeření vždy v úctě, protože k Federerovi vzhlížel jako ke svému vzoru a měřítku úspěchu.\n\nKdyž se zájem o jejich soupeření zvýšil, pár toho využil ke spolupráci na příležitostných charitativních exhibicích, jejichž výtěžek směřoval na dobročinné účely.\n\nRivalita dvojice zvýšila všeobecný zájem o tenis. Vysoce očekávané finále ve Wimbledonu 2008 významně zvýšilo televizní sledovanost tenisu, jak na evropském kontinentu, tak v Americe. Finále bylo také vyobrazeno na obálce časopisu \"Sports Illustrated\", čímž se tenis na přední stranu tohoto periodika vrátil po několika letech.\n\nFederer a Nadal:\n\n\n\nV jihokorejské metropoli Soulu nastoupili 21. listopadu 2006 Federer a Nadal k exhibici na dvorci s tvrdým povrchem. Švýcar vyhrál po setech 6–3, 3–6 a 6–3.\n\nDominance páru nad světovým tenisem vedla k myšlence odehrát exhibici „Bitva povrchů“ na dvorci z poloviny pokrytého antukou a z druhé části trávou. Utkání proběhlo 2. května 2007 na Mallorce, rodném ostrovu Nadala. Španěl zvítězil až v tiebreaku rozhodující sady nejtěsnějším poměrem míčů 12:10 a celkovou bilancí setů 7–5, 4–6, 7–6.\n\nPrvní část charitativního dvojzápasu dvojice proběhla v Curychu 21. prosince 2010 pod názvem „Utkání pro Afriku“. Švýcar zvítězil 4–6, 6–3, 6–3 a výtěžek rozdělila nadace Roger Federer Foundation. Následujícího dne, 22. prosince, se konal druhý díl v madridské hale pojmenovaný „Spojme síly ve prospěch dětí“. V něm triumfoval Španěl po setech 7–6, 4–6 a 6–1. Zisk pak směřoval skrze Fundación Rafa Nadal na dobročinné účely.\n\nDo nové sezóny 2011, na Nový rok 1 ledna, nastoupil pár do finále exhibice Mubadala World Tennis Championship, konané vyřazovacím systémem na tvrdém povrchu arabského Abú Zabí. Federer si postup do boje o titul zajistil předchozím vítězstvím nad Švédem Robinem Söderlingem a Nadal zdolal Čecha Tomáše Berdycha. Španělský tenista pak finále zvládl výhrou ve dvou zkrácených hrách 7–6 a 7–6.\n\nV aréně Matthew Knight oregonského města Eugene se dvojice střetla v jediném setu. Charitativní střetnutí se odehrálo 8. března 2011 a mallorský rodák svého rivala opět přehrál poměrem 7–5.\n\nOba se poté potkali na prosincové exhibici dalšího ročníku Mubadala World Tennis Championship, kde v utkání o třetí místo triumfoval Nadal 6–1 a 7–5.\n\nFederer (nar. 8. srpna 1981) je téměř o čtyři roky a deset měsíců starší než Nadal (nar. 3. června 1986). Tabulka uvádí srovnání vývoje tenisových kariér obou členů dvojice. V každém svislém sloupci je dosažný věk tenisty v konkrétní sezóně a kumulovaný zisk titulů a výher (vítězných zápasů) do konce dané sezóny. Počátek je v 18 letech stáří obou hráčů, čemuž odpovídá rok sezóny, v němž tohoto věku každý z dvojice dosáhl.\n\nNapříklad Federer sezónu 2004 zakončil ve věku 23 let. Do té doby vyhrál celkově 4 Grand Slamy, 61 grandslamových utkání a na okruhu ATP získal celkem 22 titulů. Sezónu zakončil na 1. místě žebříčku a na jeho čele v celé kariéře figuroval 48 týdnů. Ve srovnání s tím, Nadal ve 23 letech zakončil sezónu 2009. Do té doby zvítězil celkem na 6 Grand Slamech a vyhrál 36 titulů. Danou sezónu 2009 zakončil na 2. místě a v celé kariéře byl 46 týdnů světovou jedničkou.\n\nTabulka u obou hráčů uvádí, kolik turnajů do zisku konkrétního titulu (horní vodorovná osa) musel hráč v dané úrovni tenisu odehrát, než získal \"první, druhou, třetí…\" turnajovou trofej.\n\nNapříklad Federer získal první grandslamový titul na 17. pokus, když předtím vypadl na 16 Grand Slamech a Nadal při 6. startu, když předtím odehrál 5 Grand Slamů.\n\nTabulka uvádí kombinovanou chronologii výsledků na Grand Slamu, jako by Nadal i Federer představovali jednoho hráče. Započítán je vždy lepší výsledek člena dvojice.\n\n"}
{"id": "961731", "url": "https://cs.wikipedia.org/wiki?curid=961731", "title": "Soupeření Djokoviće a Federera", "text": "Soupeření Djokoviće a Federera\n\nSoupeření Djokoviće a Federera představuje sérii vzájemných zápasů mezi dvěma profesionálními tenisty – Novakem Djokovićem ze Srbska a Rogerem Federerem ze Švýcarska. Oba hráči se utkali ve 45 utkáních okruhu (a finále Turnaje mistrů 2014 se neodehrálo). Srbský hráč drží těsnou kladnou bilanci dvaceti tří výher ku dvaceti dvěma porážkám, což představuje úspěšnost 51,1 %. Poměr na tvrdém povrchu je smírný 17–17, na trávě vede Srb 2–1, když první vzájemné utkání na zeleném pažitu vyhrál Federer v semifinále Wimbledonu 2012 a poté odešel poražen z finále Wimbledonu 2014 i 2015. Bilance na antuce je vyrovnaná 4–4 na zápasy. Sedmnáctkrát vzájemné měření sil dospělo až do rozhodující sady.\n\nNa Grand Slamu tento pár drží rekord, když proti sobě oba jeho aktéři nastoupili k patnácti zápasům. Vzájemná bilance vyznívá pro Djokoviće 9–6. Vedle Nadala zůstává srbský tenista jediným tenistou okruhu, který švýcarského hráče dokázal zdolat na dvou po sobě jdoucích turnajích „velké čtyřky“. Poté, co jej přehrál na US Open 2010, vyřadil ho také na Australian Open 2011. Spolu s Nadalem a Murraym jsou pak jedinými třemi tenisty, kteří dosáhli nad Federerem dvouciferného počtu vítězství. Opět Djoković s Nadalem zůstávají osamoceni ve statistice grandslamových výher bez ztráty setu, když Srb stavu 3:0 na sety dosáhl na Australian Open 2008, Australian Open 2011 a French Open 2012, Španěl jej tímto způsobem dokázal zdolat ve finále French Open 2008.\n\nFederer ukončil Djokovićovu neporazitelnost v sezóně 2011, do níž Srb vstoupil šňůrou čtyřiceti jedna vítězství. V semifinále French Open 2011 však švýcarskému tenistovi podlehl po čtyřsetovém průběhu. Tuto porážku mu však oplatil v pětisetovém semifinálovém dramatu na záříjovém US Open 2011, kde ve druhém ročníku za sebou odvrátil dva Federerovy mečboly a prošel do finále. Vzájemná série pokračovala v semifinále Wimbledonu 2012, kde Švýcar uštědřil čtyřsetovou porážku tehdejší světové jedničce a obhájci titulu. Řada expertů hodnotí vzájemné soupeření obou hráčů na US Open jako jedno z největších v rámci otevřené éry tenisu.\n\nSemifinálové bitvy na French Open 2011 a US Open 2010 a 2011 řadí Asociace tenisových profesionálů mezi největší tenisové zápasy historie. Před finále Turnaje mistrů 2014 odstoupil Federer pro poranění zad. Nejdelší vzájemný tiebreak odehráli ve druhé sadě finále Wimbledonu 2015, v němž Djoković nevyužil vedení 6:3 a nakonec jej získal Federer poměrem míčů 12:10. Celý zápas naopak připadl srbskému hráči po výhře 3–1 na sety.\n\nDjoković a Federer se na úvodním grandslamu sezóny Australian Open utkali ve třech duelech, v nichž byl dvakrát úspěšnější srbský hráč a jednou Švýcar. Poprvé se na dvorcích Melbourne Parku střetli v osmifinále roku 2007, kde švýcarský první hráč světa zdolal čtrnáctého nasazeného Djokoviće bez ztráty sady. Následující rok 2008 pak ze semifinále vyšla vítězně srbská světová trojka, a to také po třísetovém průběhu. V následném finále Srb porazil Jo-Wilfrieda Tsongu a připsal první melbournský titul. Jednalo se o vůbec první Federerovu prohru 0:3 na sety od chvíle, kdy se zabydlel na čele světové klasifikace.\n\nPodruhé na sebe oba narazili v semifinálové fázi během Australian Open 2011. Stejně jako před třemi lety nenašel basilejský rodák recept na soupeřovu hru a nezískal ani jednu sadu. Srb si poté vítězstvím nad Andym Murraym připsal druhou melbournskou a celkově čtvrtou grandslamovou trofej. V semifinále Australian Open 2016 triumfoval Djoković 3–1 na sety a vůbec poprvé se v sérii ujal vedení 23–22 na zápasy. Srb měl silný vstup do utkání, když v úvodních dvou sadách dovolil soupeřovi získat jen tři hry. V první z nich se dopustil dvou nevynucených chyb oproti dvanácti Švýcara. Na konci druhého setu měl 88% úspěšnost získaných míčů po prvním servisu (22 z 25) a vyhrával také řadu fiftýnů po druhém Federerově utkání, když úspěšnost basilejského rodáka činila jen 26 % (5 z 19 míčů). Po prvních dvou sadách zahrála světová jednička téměř dvojnásobek vítězných bodů, 52 ku 27, a nečelila žádnému brejkbolu. Zápletka přišla ve třetím dějství, kdy se Švýcar vrátil do utkání prolomeným podáním a šestnácti winnery ku šesti srbského tenisty. Rozhodl tak čtvrtý set, který Djoković vybojoval po využitém rozdílovém brejkbolu. Za 2:19 hodin pošesté postoupil do finále, které následně vyhrál.\n\nNa pařížském majoru Roland Garros odehrála dvojice dvě utkání, a to vždy v semifinále. První z nich na French Open 2011. Djoković zažíval jednu z nejlepších sezón otevřené éry tenisu a od počátku roku nebyl poražen. Šňůru 43 vítězství za sebou, respektive sezónní bilanci 41–0, přerušil až Federer na antukovém dvorci Philippa Chatriera. Mezi poslední čtyřkou hráčů mu ke čtyřsetové výhře nad srbskou světovou dvojkou pomohly dva zvládnuté tiebreaky poměrem míčů 7:5. Po pařížském klání Švýcar zvýšil aktivní poměr vzájemných výher na 14–9 a 3–1 na antuce.\n\nPodruhé se oba na kurtech Stade Roland-Garros střetli o rok později v semifinále French Open 2012. Djoković, již v roli prvního muže světa, odčinil předchozí porážku a třetího nasazeného Federera vyřadil bez ztráty setu 6–4, 7–5 a 6–3. Probojoval se tak do svého premiérového pařížského finále a útočil na výkon Australana Roda Lavera z let 1962 a 1969, když by titulem z Roland Garros dosáhl na čtvrtou grandslamovou trofej v řadě a získal tak nekalendářní grandslam. Jeho plány však v rozhodujícím duelu zhatil na antuce favorizovaný Rafael Nadal, jemuž podlehl 4–6, 3–6, 6–2 a 5–7. Španěl slavil rekordní sedmý turnajový titul.\n\nPremiérové wimbledonské utkání svedlo Federera a Djokoviće v semifinále Wimbledonu 2012. Švýcar v něm vyhrál po setech 6–3, 3–6, 6–4 a 6–3. Tímto vítězstvím se basilejský rodák stal prvním hráčem, jenž Srba porazil na všech čtyřech grandslamových turnajích. V následném finále získal sedmý titul z All England Clubu a sedmnáctý grandslamový, když přehrál Skota Murrayho.\n\nBodový zisk jej katapultoval zpět do čela žebříčku ATP před Djokoviće. Dalších šestnáct týdnů strávil v čele mužského tenisu. Tento časový úsek mu postačoval k překonání Samprasova rekordu 286 týdnů na prvním místě, když na špici figuroval celkem 302 týdnů.\n\nFinálové klání ve Wimbledonu 2014 se stalo jejich 35. vzájemným střetnutím, čímž vyrovnali zápasovou bilanci svých trenérů přítomných v lóži Beckera a Edberga. Úvodní set dospěl do tiebreaku, z něhož vyšel vítězně Švýcar poměrem míčů 9:7, přestože v něm čelil dvěma setbolům za stavu 5:6 a 6:7. Ztráta jeho podání ve třetí hře druhého dějství stačila Srbovi ke srovnání sad na 1–1. Federer tak podruhé v celém turnaji přišel o servis.\n\nTřetí fáze finále se obešla bez prolomeného podání. Ve zkrácené hře tentokrát dominoval Jihoslovan poměrem míčů 7:4. Ve čtvrté sadě následovaly tři breaky v řadě, počínaje čtvrtým gamem. Djoković již vedl 5–2. Za stavu 5–3 podával na vítězství, ale zakončení duelu nezvládl. V následujícím gamu odvrátil Švýcar mečbol za stavu 30:40, když mu pomohlo jestřábí oko, které opravilo původně zahlášený aut na eso. Obrat v setu sedminásobný vítěz dovršil breakem na 7–5 a vynucením si rozhodující sady. V ní měl první příležitost prolomit podání švýcarský hráč za stavu her 3–3. Nevyužil ji, stejně jako soupeř tři příležitosti v následujícím gamu. K dalším dvěma breakbolům se Srb propracoval za stavu 5–4 na gamy a druhý z nich již proměnil díky Federerově bekhendu do pásky. To znamenalo vítězný konec zápasu i celého turnaje.\n\nV jubilejním 40. vzájenmném duelu se proti sobě postavili ve finále Wimbledonu 2015. Djoković získal úvodní sadu v jasném tiebreaku poměrem míčů 7:1, když basilejský rodák v předchozím gamu nevyužil dva setboly. Druhě dějství opět dospělo do zkrácené hry. Srb si vypracoval tři setboly vedením 6:3. Přesto Švýcar dokázal srovnat a v nejdelším vzájemném tiebreaku rozhodl využitím druhého setbolu a výsledkem 12:10. Djoković nevyužil pět šancí na ukončení sady. V další z nich Švýcar ztratil podání za stavu 1–1. O tři gamy později došlo k přibližně 20minutovému přerušení pro déšť. Střecha však zatažena nebyla. Po návratu na dvorec Srb udržel dvougamový náskok. Ve čtvrtém setu pak Federerovi dvakrát prolomil servis, když druhá ztráta současně znamenala konec finále. Třetím wimbledonským titulem obhájil trofej. Celkový poměr vzájemných střetnutí tak vyrovnal na 20–20.\n\nNa posledním grandslamu roku US Open pár proti sobě nastoupil v pěti navazujících ročnících 2007–2011. Třikrát ze střetnutí vyšel vítězně Federer a dvakrát srbský tenista. Švýcar soupeře zdolal bez ztráty setu v Djokovićově premiérovém finále Grand Slamu na US Open 2007. Dosáhl tak na čtvrtý titul z Flushing Meadows v řadě. V úvodním setu utkání šel Srb podávat na její vítězství, ale basilejský rodák se vrátil do hry úspěšným breakem. V prvních dvou sadách pak Federer vždy zvládl zkrácené hry a ve třetí dovedl utkání do vítězného konce díky prolomenému podání. Duel představuje jediné vzájemné finále švýcarsko-srbské dvojice na Grand Slamu.\n\nDalší dvě výhry Federer přidal v semifinále US Open 2008 a 2009. Zakončení druhého z nich mělo neobvyklý průběh, když vítězný míček na mečbol zahrál mezi nohama a Srba prohodil. Tento bod poté basilejský rodák popsal jako \"„… nejlepší míč, který jsem v životě zahrál“\".\n\nPoslední dvě střetnutí na dvorcích Národního tenisového centra Billie Jean Kingové naopak vyzněla ve prospěch Djokoviće, který tak zmírnil pasivní zápasovou bilanci na 2–3. Ve dvouhře roku 2010 přehrála srbská světová trojka Švýcara po dramatickém pětisetovém průběhu 5–7, 6–1, 5–7, 6–2 a 7–5. Postup do finále pro Djokoviće znamenal, že svého rivala vystřídal na 2. příčce žebříčku ATP. Semifinálová účast pro Federera znamenala 20. vítězný zápas na Grand Slamu během jedné sezóny, a to sedmý rok za sebou. Takovou úspěšnost v minulosti zaznamenal pouze Čehoameričan Ivan Lendl.\n\nVe dvouhře roku 2011 se oba aktéři potřetí utkali v semifinálové fázi grandslamu. Po melbournské prohře a pařížském vítězství rozehrál Federer utkání dobře, když si připsal první dva sety. Oba předváděli výborný tenis se silným podáním. Švýcar však začal více chybovat a Djoković toho využil k zisku třetí a čtvrté sady. V rozhodujícím dějství Švýcar prolomil soupeřovo podání a šel podávat na ukončení zápasu. Za stavu 5–3 měl dva mečboly a stejně jako v předchozím ročníku, je nedokázal proměnit. Srbský tenista vycítil šanci a šňůrou čtyř her získal rozhodující pátý set poměrem 7–5. Počtvrté v roce tak soupeře porazil, jenž po Wimbledonu podruhé za sebou na Grand Slamu vypadl, přestože již vedl 2–0 na sety.\n\nObě semifinále z let 2010 a 2011 vykazovaly některé společné momenty. Rozhodující pátý set vždy vyzněl ve prospěch Srba poměrem 7–5 a naopak švýcarský hráč nedokázal ani v jednom ze dvou zápasů proměnit dva mečboly. Djoković pak v prvním finále podlehl Nadalovi, aby následující sezónu stejnému španělskému tenistovi porážku oplatil a získal tak první titul na US Open.\nDo finále US Open 2015 vstupoval Djoković v roli světové jedničky a Federer jako světová dvojka. Srbský tenista vyhrál po čtyřsetovém průběhu, když se klíčovými ukázaly dva brejkboly za stavu gamů 4–4 ve třetí sadě, které Federer neproměnil. V opačném případě by šel podávat na vedení 2:1 na sety. Byl to naopak Švýcar, jenž v následující hře ztratil servis a poté i celou sadu. První hráč světa proměnil první mečbol a potřetí porazil Federera ve finále granslamu. Srb byl efektivnější v proměňování brejkbolů, když využil šest z třinácti šancí. Naopak Švýcar zužitkoval jen čtyři brejkové příležitosti z dvaceti tří nabídek.\n\nDjoković a Federer:\n\nFederer (nar. 8. srpna 1981) je přibližně o šest let starší než Djoković (nar. 22. května 1987). Tabulka uvádí srovnání vývoje tenisových kariér obou členů dvojice. V každém svislém sloupci je dosažný věk tenisty v konkrétní sezóně a kumulovaný zisk titulů a výher (vítězných zápasů) do konce dané sezóny. Počátek je v 18 letech stáří obou hráčů, čemuž odpovídá rok sezóny, v němž tohoto věku každý z dvojice dosáhl.\n\nNapříklad Federer sezónu 2004 zakončil ve věku 23 let. Do té doby vyhrál celkově 4 Grand Slamy, 61 grandslamových utkání a na okruhu ATP získal celkem 22 titulů. Sezónu zakončil na 1. místě žebříčku a na jeho čele v celé kariéře figuroval 48 týdnů. Ve srovnání s tím, Djoković ve 23 letech zakončil sezónu 2010. Do té doby zvítězil celkem na 1 Grand Slamu a vyhrál 18 titulů. Danou sezónu 2010 zakončil na 3. místě.\n\nTabulka uvádí kombinovanou chronologii výsledků na Grand Slamu, jako by Djoković i Federer představovali jednoho hráče. Započítán je vždy lepší výsledek člena dvojice.\n\n"}
{"id": "961732", "url": "https://cs.wikipedia.org/wiki?curid=961732", "title": "Soupeření Federera a Roddicka", "text": "Soupeření Federera a Roddicka\n\nSoupeření Federera a Roddicka představuje sérii vzájemných zápasů mezi dvěma profesionálními tenisty – Rogerem Federerem ze Švýcarska a Andym Roddickem ze Spojených států, jenž ukončil aktivní kariéru v září 2012. Právě švýcarský tenista sesadil Američana z prvního místa žebříčku ATP poté, co získal premiérový titul na Australian Open v roce 2004. Následně na čele světové klasifikace setrval 237 týdnů bez přerušení, čímž vytvořil nový tenisový rekord.\n\nÚhrnem se oba na okruhu střetli ve 24 zápasech, včetně čtyř finále Grand Slamu – tří wimbledonských a jednoho na US Open. Švýcar dosáhl výrazně aktivní bilance v poměru 21–3 (87,5 %), čímž se Roddick na okruhu ATP stal hráčem s nejvyšším počtem porážek od Federera.\n\nVýjimečný zápas se odehrál ve finále Wimbledonu 2009, které trvalo čtyři hodiny a sedmnáct minut, z toho poslední pátá sada 95 minut, čímž se stala nejdelší ve více než 130leté historii finále mužského Grand Slamu. Překonala tak počtem her i délkou pátý set finále na French Championships 1927. Američan během celého pětisetového utkání ztratil pouze jedno podání, a to až v úplně posledním gamu rozhodujícího setu za stavu 14–15. Federer tímto triumfem získal patnáctý grandslamový titul, čímž překonal historicky rekordní zápis Peta Samprase.\n\nNa prvních dvou příčkách žebříčku ATP dvojice figurovala od listopadu 2003 do ledna 2005.\n\nTřetí vzájemné utkání mezi Federerem a Roddickem se uskutečnilo ve čtvrtfinále Davidoff Swiss Indoors 2002 v basilejském rodišti Švýcara.\n\nÚvodní sadu rozhodl Federer ve svůj prospěch zvládnutou zkrácenou hrou a ve druhém dějství dokázal prolomit soupeřovo podání. Při náskoku dvou her 3–1 zahrál další vítězný game na příjmu, v němž předvedl jeden ze svých „zázračných úderů“. Američan po servisu naběhl na síť a odehrál dva voleje. Po druhém z nich se soupeř bránil pomalým a krátkým lobem k síti. Roddick tak snadno zasmečoval zdánlivě vítězný míč. Přesto se švýcarský tenista nevzdal a míč doběhl do rohu dvorce. Z výskoku pak zahrál nechytatelnou kontrasmeč po lajně. Frustrovaný americký hráč pouze odhodil raketu na soupeřovu polovinu.\n\nDruhou sadu dovedl basilejský rodák k výhře 6–1 a po hodině a deseti minutách postoupil do semifinále. Podruhé za sebou tak Američana vyřadil ve čtvrtfinále Swiss Indoors a navýšil aktivní bilanci vzájemných zápasů na 3–0.\nDebutovým střetnutím na nejstarším turnaji světa ve Wimbledonu se stalo semifinále dvouhry v roce 2003. Na cestě do této fáze oba aktéři ztratili pouze jeden set a vítěz byl favoritem pro finálový duel, kde jej čekalAustralan Mark Philippoussis. Úvodní sada dospěla do tiebreaku. Roddick v něm nezužitkoval setbol za stavu míčů 6:5. Nepovedený forhend skončil v síti a soupeři nabídl pokračování setu. Švýcar toho využil k sérii tří míčů a zisku zkrácené hry poměrem 8:6. Poté, co Federer ve zbývajících dvou dějstvích vždy prolomil servis protivníka, dovedl utkání do vítězného konce výsledkem 7-6, 6-3 a 6-3. Boj o titul poté s australským hráčem zvládl a získal svou první wimbledonskou trofej.\n\nNejbližším vzájemným zápasem od červencového Wimbledonu se stalo semifinále na srpnovém Canada Masters 2003, jehož mužská polovina probíhala daný rok v Montréalu. Třetí nasazený Federer na dvorec vstupoval s vědomím, poprvé se stát světovou jedničkou, pokud by střetnutí dovedl k vítězství. Bilance obou hráčů vyznívala pro Švýcara, když všechna čtyři předchozí klání vyhrál.\n\nŠestý nasazený Roddick si připsal úvodní set, ale druhý naopak ztratil. O vítězi tak rozhodlo až závěrečné třetí dějství, které dospělo do tiebreaku. Jednalo se o pátou vzájemnou zkrácenou hru v pěti odehraných zápasech, když všechny čtyři předtím získal švýcarský hráč. Američan však na montréalském dvorci odskočil ve zkrácené hře do vedení, které zužitkoval v přesvědčivou výhru poměrem míčů 7:3. Následně získal titul, když zvládl finále proti Mardymu Fishovi. Série letních titulů na Atlanta Tennis Championships, Cincinnati Masters, Canada Masters a US Open Američana katapultovala na první místo žebříčku ATP.\n\nPremiérové finále na jakékoli události okruhu členové dvojice odehráli ve Wimbledonu 2004. Poprvé proti sobě také nastupovali jako první a druhý muž světové klasifikace. Čelu žebříčku vévodil Federer a z pozice obhájce titulu vstupoval na centrální dvorec v roli favorita.\n\nPo ztrátě Švýcarova podání si první sadu připsal Roddick díky přesným a tvrdým forhendům. Následně však basilejský rodák zpřesnil hru a vyhrál další tři sety, v jejich průběhu také zvládl tiebreak na konci třetího z nich. Po dvou a půl hodinách dosáhl na druhý wimbledonský a třetí grandslamový titul kariéry. Tímto finále odstartoval nepřetržitou sérii účastí ve 23 semifinále a 36 čtvrtfinále Grand Slamu, kterými vytvořil nové historické rekordy v tenisu.\n\nPár se opět střetl ve finále Wimbledonu 2005. Švýcarskému tenistovi patřila první a americkému hráči druhá příčka mužské klasifikace.\n\nStřetnutí o titul mělo jednoznačnější průběh než v předchozím ročníku, když Federer první sadu vyhrál hladce po prolomení dvou podání soupeře. Díky zvládnuté tiebreakové koncovce v poměru 7:2, navýšil vedení 2–0 na sety. Další zisk Američanova servisu ve třetím dějství mu stačil k zisku třetí wimbledonské trofeje v řadě a pátému kariérnímu grandslamu.\n\nPoprvé od Wimbledonu 2005 na sebe oba hráči narazili ve finále newyorského US Open 2006. Jednalo se o jejich šestý vzájemný finálový zápas za sebou.\n\nBěhem úvodní sady Federer prolomil soupeři dvakrát podání a dovedl ji bez potíží k výhře. Na počátku druhého setu však Roddick získal první break, jehož zisk potvrdil vyrovnáním poměru setů. Poslední dvě dějství pro změnu opanoval opět Švýcar, když se nejdříve vyhnul tiebreaku prolomením servisu v závěru prvního z nich. Američan poté ztratil rytmus hry a ve zbytku utkání získal pouze jediný game. Basilejský rodák slavil hattrick – třetí titul na US Open bez přerušení.\n\nPřed vzájemným semifinále na lednovém Australian Open 2007 Federer zdolal Američana ve finále US Open 2006 a také v základní skupině šanghajského Turnaje mistrů, když v každém z těchto střetnutí přišel o jeden set. Krátce před melbournským grandslamem se oba hráči utkali ještě ve finále exhibičního turnaje AAMI Classic, probíhajícího na stadionu Kooyong, který byl dějištěm Australian Open do sezóny 1988. Roddick v utkání vyhrál 2–0 na sety.\n\nDo semifinále melbournského majoru vstoupil lépe švýcarský hráč výhrou v úvodním setu. Dokázal v něm prolomit soupeřův servis hned během úvodní hry, aby jej sám následně ztratil. Jedinkrát v duelu si tak Američan připsal podání protivníka. Od stavu 3–4 na gamy naopak basilejský rodák vyhrál jedenáct her v řadě a opanoval dění na dvorci. Ve druhém dějství Roddick od basilejského rodáka obdržel druhého kanára v kariéře. I třetí sadu Federer vyhrál bez potíží a po hladkém výsledku 6–4, 6–0 a 6–2 postoupil do finále. V něm zdolal Fernanda Gonzáleze a stal se tak prvním tenistou od Borgova výkonu v roce 1980, který zvítězil na grandslamu bez ztráty jediné sady.\n\nPo semifinálové výhře švýcarská světová jednička prodloužila šňůru neporazitelnosti na 36 zápasů a sdělila: „\"Měl jsem jeden z těch dnů, kdy se prostě všechno daří. Byl jsem neporazitelný. Hrál jsem jako beze smyslů. Jsem sám sebou šokován\".“ V hledišti přihlížející australská tenisová legenda Rod Laver k jeho výkonu prohlásil: „\"Myslím, že zručný Roger je asi nejlepší hráč, jakého jsem kdy viděl … Způsob, kterým dosahuje na grandslamové tituly, z něj může udělat nejlepšího tenistu všech dob\".“\n\nPřed březnovým čtvrtfinále na Miami Masters 2008 měli oba členové dvojice slabší vstup do sezóny. Roddick vypadl ve třetím kole Australian Open a ve druhé fázi kalifornského Indian Wells Masters. Federer v březnu oznámil, že u něj byla dříve zjištěna infekční mononukleóza, kterou mohl trpět už od počátku prosince 2007. Před zahájením Australian Open také vykazoval příznaky vyskytující se při alimentárních otravách. Dodal, že jeho aktuální zdravotní stav je způsobilý k pokračování tenisové sezóny.\n\nBěhem čtvrtfinále se šestý nasazený Američan dostal do vedení 1–0 na sety, když zvládl zkrácenou hru poměrem míčů 7–4. Ve druhé sadě jej však soupeř připravil o podání. Dvougamový rozdíl v jejím konečném výsledku znamenal nutnost odehrání třetího dějství, které rozhodlo o vítězi zápasu. Roddick v něm dokázal vyhrát 6–3 a zaznamenal první vzájemné vítězství po téměř pěti letech. Snížil tak pasivní bilanci utkání na 2–15.\n\nOba aktéři se utkali potřetí ve finále wimbledonského turnaje v mužské dvouhře roku 2009. Jednalo se o první finálovou bitvu na turnaji od US Open 2006. Na cestě do finále ztratil druhý nasazený Federer jediný set. Naopak Roddickovi v prvních třech kolech odebral každý ze soupeřů po jedné sadě. Ve čtvrtfinále i semifinále pak Američan svedl dvě pětisetová dramata proti Hewittovi a Murraymu.\n\nBoj o titul mělo vyrovnaný průběh. První čtyři sady si hráči rozdělili rovnocenně v poměru setů 2–2 a každý z nich si také připsal po jedné výhře v tiebreaku. Páté dějství nabídlo drama, když jej basilejský rodák získal poměrem gamů 16–14. Celkový počet 30 her rozhodujícího setu byl také novým rekordem Grand Slamu. Do historických statistik se duel výsledkem 5–7, 7–6, 7–6, 3–6 a 16–14 zapsal jako do té doby nejdelší grandslamové finále mužské dvouhry se 77 gamy, když poslední rozhodující sada trvala rekordních 95 minut. Americká televizní stanice ESPN utkání nazvala „právě probíhající klasikou“ (instant classic). Ve Velké Británii finále zaznamenalo nejvyšší televizní rating u jakéhokoli wimbledonského finále od roku 2001.\n\nTriumfem se Švýcar stal čtvrtým hráčem otevřené éry tenisu, jemuž se podařilo dosáhnout na tzv. Channel Slam, tj. tituly z French Open a Wimbledonu během jednoho kalendářního roku. Doplnil tak trojici Rafael Nadal (2008), Björn Borg (1978–1980) a Rod Laver (1969). Spolu s Nadalem drželi jako jediní dva hráči současně grandslamové tituly z antuky, trávy a tvrdého povrchu (Federer byl úřadujícím šampiónem US Open 2008, French Open 2009 a Wimbledonu 2009).\n\nV následné pondělní klasifikaci ze 6. července Federer vystřídal Nadala na čele žebříčku ATP a pozici světové jedničky, již do konce sezóny neopustil.\n\nNaposledy, ve 24. vzájemném střetnutí, proti sobě oba tenisté nastoupili ve třetím kole floridského Miami Masters 2012. Utkání představovalo jejich jediný duel odehraný ještě před čtvrtfinálovou fází. Američan dokázal ukončit Federerovu 16zápasovou neporazitelnost, když do Key Biscayne Švýcar přijížděl jako úřadující vítěz předcházejících turnajů Rotterdam Open, Dubai Tennis Championships a kalifornského Indian Wells Masters. Od zářijového US Open 2011 držel výrazně aktivní bilanci výher a proher 40–2. \n\nAmerický 34. hráč světové klasifikace v první a třetí sadě neztratil ani jedno podání. Úvodní dějství dospělo do tiebreaku, které zvládl poměrem míčů 7:5. Federer však díky prolomeným servisům soupeře druhý set vyhrál přesvědčivě 6–1. V úvodu třetího dějství naopak nedokázal proměnit ani jednu ze tří breakbolových příležitostí. V dalším gamu mu naopak Roddick sebral podání čtyřmi drtivými forhendy a dovedl utkání do vítězného konce. Po zápase k této fázi americký hráč sdělil: „\"V té hře jsem returnoval snad nejlépe v životě. Dal jsem myslím čtyři vítězné forhendy\".“ Celkově tak snížil nepříznivý poměr vzájemných duelů na konečných 3–21. Na zářijovém US Open 2012 pak ukončil aktivní kariéru.\n\nFederer, jenž podlehl poprvé po 77 výhrách hráči figurujícímu mimo elitní dvacítku tenistů, dodal: „\"Cítil jsem se trochu prázdný, trochu unavený, ale více psychicky než fyzicky. To je možná tím, že už mám za sebou třicítku zápasů a tohle je daň, ale to je normální\".“\n\nFederer (nar. 8. srpna 1981) je přibližně o jeden rok starší než Roddick (nar. 30. srpna 1982). Tabulka uvádí srovnání vývoje tenisových kariér obou členů dvojice. V každém svislém sloupci je dosažný věk tenisty v konkrétní sezóně a kumulovaný zisk titulů a výher (vítězných zápasů) do konce dané sezóny. Počátek je v 18 letech stáří obou hráčů, čemuž odpovídá rok sezóny, v němž tohoto věku každý z dvojice dosáhl.\n\nNapříklad Federer sezónu 2004 zakončil ve věku 23 let. Do té doby vyhrál celkově 4 Grand Slamy, 61 grandslamových utkání a na okruhu ATP získal celkem 22 titulů. Sezónu zakončil na 1. místě žebříčku a na jeho čele v celé kariéře figuroval 48 týdnů. Ve srovnání s tím, Roddick ve 23 letech zakončil sezónu 2005. Do té doby zvítězil celkem na 1 Grand Slamu a vyhrál 20 titulů. Danou sezónu 2005 zakončil na 3. místě a v celé kariéře byl 13 týdnů světovou jedničkou.\n\n"}
{"id": "961735", "url": "https://cs.wikipedia.org/wiki?curid=961735", "title": "Roger Federer jako reprezentant Švýcarska", "text": "Roger Federer jako reprezentant Švýcarska\n\nRoger Federer jako reprezentant Švýcarska nastoupil během své kariéry do několika soutěží. Odehrál je v roli tenisového zástupce země helvetského kříže. V juniorské kategorii 18letých se zúčastnil Mistrovství Evropy 1998 ve švýcarském Klotenu, kde došel do semifinále dvouhry. \n\nV daviscupovém týmu debutoval v dubnu 1999 neuchâtelským 1. kolem Světové skupiny soutěže, v němž dopomohl jedním bodem k postupu přes Itálii. Jako jednička družstva dovedl Švýcary v roce 2003 do semifinále Světové skupiny. V aréně Roda Lavera však skončili na raketách Australanů těsným poměrem 2:3 na zápasy. V následujících sezónách dominoval světovému tenisu a soustředil se více na individuální kariéru. Pravidelně vynechával 1. kola a týmu pomáhal zejména v barážích o udržení. V sezóně 2014, kdy spoluhráč Stanislas Wawrinka poprvé pronikl na 3. místo žebříčku ATP, plnil v prvních dvou kolech roli týmové dvojky. Oba dva hráči elitní světové pětky potvrdili roli favoritů, když ve finále Světové skupiny 2014 zajistili vítězství nad Francií 3:1 na zápasy. Reprezentanti země „helvetského kříže“ tak poprvé v historii zvedli nad hlavu „salátovou mísu“ pro vítěze Davisova poháru. \nV rané fázi profesionální kariéry se jako člen švýcarského družstva dvakrát zúčastnil Hopmanova poháru, oficiálního mistrovství smíšených družstev ITF. Poprvé, v roce 2001, spolu s Martinou Hingisovou tento turnaj vyhráli. Do západoaustralského Perthu pak následujícího roku 2002 přijížděl titul obhajovat po boku Miroslavy Vavrinecové, s níž navázal partnerský vztah na konci Letní olympiády v Sydney. Po dvou porážkách v základní fázi Švýcaři obsadili třetí místo skupiny A. S Belindou Bencicovou, třetí spoluhráčkou slovenského původu, odehrál Hopman Cup 2017, na kterém obsadili druhou příčku základní skupiny. Následující sezónu se do Perthu dvojice vrátila na jubilejní XXX. ročník, který bez porážky vyhráli a Federer si z Hopmanova poháru odvezl druhou trofej.\n\nZemi helvetského kříže opakovaně reprezentoval na letních olympijských hrách. Poprvé roku 2000 na sydneyské XXVII. olympiádě. V mužské dvouhře se na ní probojoval do utkání o bronz, v němž nestačil na Francouze Arnauda Di Pasquala. O osm let později se na pekingském turnaji stal olympijským vítězem v mužské čtyřhře, když vítězný pár vytvořil se Stanislasem Wawrinkou. Na trávě londýnského All England Clubu si v soutěži dvouhry olympijského turnaje 2012 zahrál o zlatou medaili. V utkání jej však zdolal Brit Andy Murray. V letech 2004 a 2008 vedl švýcarskou olympijskou výpravu jako vlajkonoš při zahajovacím ceremoniálu. \n"}
{"id": "961736", "url": "https://cs.wikipedia.org/wiki?curid=961736", "title": "Seznam rekordů Rogera Federera", "text": "Seznam rekordů Rogera Federera\n\nSeznam rekordů Rogera Federera uvádí přehled rekordních výkonů švýcarského tenisty. Mezi muži je držitelem řady historických rekordů, včetně událostí Grand Slamu, na nichž získal nejvyšší počet 19 titulů, odehrál nejvíce 29 finále, bez přerušení se probojoval do nejvyššího počtu 10 finále, 23 semifinále a 36 čtvrtfinále, a také zaznamenal nejvyšší počet vyhraných utkání. Řadí se k čtyřem mužům, kteří zkompletovali kariérní Grand Slam na třech různých površích a drží rekordní počet osmi titulů ve Wimbledonu a v rámci otevřené éry spoludrží rekord pěti trofejí na US Open. \n\n\n\n\n\n\n\n\n\n\n\n\n\n\n\n\n\n"}
{"id": "961737", "url": "https://cs.wikipedia.org/wiki?curid=961737", "title": "Seznam sérií neporazitelnosti Rogera Federera", "text": "Seznam sérií neporazitelnosti Rogera Federera\n\nSérie neporazitelnosti Rogera Federera představují nejdelší úseky utkání, v nichž nebyl švýcarský tenista poražen. Hráč je držitelem rekordní a . Jako jediný muž v otevřené éře dosáhl na sedm sérií, v nichž vyhrál nejméně 20krát za sebou. Získal také , čímž ustavil nový rekordní zápis.\n\nFederer je držitelem rekordu otevřené éry s 24 vyhranými finále bez přerušení. Neporažen zůstal od vídeňského finále v říjnu 2003 až do bangkockého boje o titul v září 2005. Překonal tak stávající rekord 12 vítězných finále v řadě Johna McEnroea a Björna Borga. Sérii ukončil David Nalbandian ve finále Turnaje mistrů 2005.\n\nFederer je držitel rekordních 24 vítězných utkání bez přerušení nad hráči první světové desítky žebříčku ATP. Neporazitelnost trvala 16 měsíců mezi říjnem 2003 a lednem 2005. Ukončila ji porážka od Marata Safina ve finále Australian Open.\nFederer je držitel rekordu 41zápasové neporazitelnosti proti tenistům Spojených států. Šňůra začala výhrou nad Jamesem Blakem na US Open 2003, trvala 55 měsíců, a skončila v semifinále Indian Wells Masters 2008 prohrou s Mardym Fishem.\n\nFedererova série 65 výher na trávě, které dosáhl na turnajích v sezónách 2003–2008, představuje rekordní šňůru neporazitelnosti na tomto povrchu v historii tenisu. Šňůru ukončil až Rafael Nadal v jednom z nejlepších tenisových utkání – finále Wimbledonu 2008. Během této šňůry odehrál jen dva pětisetové zápasy a z celkových 186 sad prohrál 16 (170–16).\n\nFederer je držitel rekordních 55 vítězných zápasů v řadě na turnajích v Severní Americe. Sérii ukončil v srpnu 2006 Andy Murray ve druhém kole Cincinnati Masters. Tato porážka také znamenala přerušení Federerovy šňůry 17 finále v řadě, čímž zaostal pouze jednu finálovou účast za rekordním zápisem 18 finále Ivana Lendla z let 1981 a 1982.\n\nFedererova série 56 výher na tvrdém povrchu, které dosáhl na turnajích v sezónách 2005–2006, představuje rekordní šňůru neporazitelnosti na tomto povrchu. Šňůru ukončil Rafael Nadal ve finále dubajského turnaje 2006. Federer také drží druhou nejdelší šňůru na tvrdém povrchu, a to 36 výher (2006–2007). V rozmezí 25 měsíců, od února 2005 do února 2007, zaznamenal na tomto povrchu bilanci vítězných zápasů 111–2 (98,2 %).\n\nRoger Federer představuje jediného hráče otevřené éry, který drží 7 sérií nejméně 20zápasové neporazitelnosti. \n\nPrvní vytvořil v létě 2004 s 23 vítěznými zápasy. Druhá trvala 26 střetnutí od druhé poloviny sezóny 2004 do počátku roku 2005. Třetí přišla v první polovině sezóny 2005 a činila 25 výher. Následovala čtvrtá s 35zápasovou neporazitelností na konci stejné sezóny. Páté a nejdelší období začalo na US Open 2006 a po 41 utkáních bez prohry skončilo 11. března 2007. Během této série získal tituly na US Open, v Tokiu, Madridu, Basileji, Šanghaji, na melbournském Australian Open a v Dubaji. Ukončila ji prohra od Guillerma Cañase ve druhém kole Indian Wells Masters. Šestou šňůru odehrál v roce 2009, její délka činila 21 zápasů, a zahrnovala triumfy z Madridu, Roland Garros a Wimbledonu. Poslední sedmá série přišla na konci sezóny 2011, kdy Federer zůstal neporažen ve 24 střetnutích. Zvítězit dokázal v Basileji, Paříži, na Turnaji mistrů a v úvodu nového roku 2012 také v Dauhá. V semifinále Australian Open 2012 pak podlehl Nadalovi.\n"}
{"id": "961738", "url": "https://cs.wikipedia.org/wiki?curid=961738", "title": "Seznam ocenění Rogera Federera", "text": "Seznam ocenění Rogera Federera\n\nSeznam ocenění Rogera Federera uvádí přehled získaných cen švýcarského tenisty, který se stal pětinásobným mistrem světa ITF ve dvouhře mužů a ATP Tour jej pětkrát vyhlásila nejlepším tenistou. Jako první sportovec vyhrál čtyřikrát světovou sportovní cenu Laureus. Jeho výkony mu opakovaně zajistily trofej pro nejlepšího švýcarského sportovce a v roce 2003 byl zvolen Švýcarem roku.\n\n\n\n\n\n\n\n\n\n\n\n\n\n\n\n\n"}
{"id": "961741", "url": "https://cs.wikipedia.org/wiki?curid=961741", "title": "Dúbravka (okres Michalovce)", "text": "Dúbravka (okres Michalovce)\n\nDúbravka je obec na Slovensku v okrese Michalovce. Leží 16 km jihozápadně od Michalovců.\n\nV obci se nacházejí 2 kostely\n"}
{"id": "961744", "url": "https://cs.wikipedia.org/wiki?curid=961744", "title": "Václav Karela", "text": "Václav Karela\n\nVáclav Karela (3. září 1852 Chotusice – 1920 Řikov) byl rakouský a český cukrovarnický odborník a politik, na počátku 20. století poslanec Českého zemského sněmu.\n\nStudoval v Čáslavi a Kutné Hoře a pak absolvoval techniku v Praze. Od roku 1882 byl ředitelem cukrovaru v Rousovicích. Byl aktivní ve spolku cukrovarníků středních Čech, byl také členem Národohospodářského ústavu v Praze (odkázal mu pětinu svého majetku). Od roku 1891 byl členem pražské obchodní a živnostenské komory a roku 1902 se stal i jejím předsedou. Byl členem zemské železníční rady, patřil mezi propagátory rozvoje vodní dopravy.\n\nPočátkem 20. století se zapojil i do zemské politiky. Ve volbách v roce 1901 byl zvolen do Českého zemského sněmu v kurii obchodních a živnostenských komor (volební obvod Praha). Politicky se uvádí coby člen mladočeské strany. Na poslanecký mandát rezignoval v roce 1903.\n"}
{"id": "961745", "url": "https://cs.wikipedia.org/wiki?curid=961745", "title": "Curling na Zimních olympijských hrách 2014", "text": "Curling na Zimních olympijských hrách 2014\n\nCurlingové turnaje na Zimních olympijských hrách 2014 probíhaly od 10. do 21. února 2014 v curlingovém centru Leďanoj kub v Soči. Na programu byly turnaje mužů a žen.\n\nNa Zimních olympijské hry 2014 bylo možné kvalifikovat se dvěma způsoby. V obou turnajích nastoupilo shodně po deseti týmech. Kromě domácích týmů, které měly jako pořadatel účast zajištěnou, se do olympijského turnaje mohlo kvalifikovat sedm týmů ziskem kvalifikačních bodů na mistrovstvích světa v curlingu v letech 2012 a 2013. O poslední dvě volná místa se mohly další národy utkat v dodatečných olympijských kvalifikačních turnajích, které proběhly v německém Füssenu v prosinci 2013.\n"}
{"id": "961747", "url": "https://cs.wikipedia.org/wiki?curid=961747", "title": "Báňská a hutní společnost", "text": "Báňská a hutní společnost\n\nBáňská a hutní společnost byla významná těžební a metalurgická společnost, která vznikla v roce 1905 a existovala v období konce Rakouska-Uherska a první republiky.\n\nSpolečnost se vyvinula z Těšínské komory, respektive převzala majetek bývalé Těšínské komory. Těšínská komora, vlastněna arcivévodou Bedřichem Habsburským, prodala svůj majetek Pozemkovému úvěrnímu ústavu ve Vídni. Povolení k založení společnosti bylo vydáno 18. prosince 1905, ustavující valná hromada se konala 29. prosince 1905 s tím, že společnost začala fungovat od 1. ledna 1906. Společnost byla původně založena jako \"Rakouská báňská a hutní společnost\", přičemž zaknihovaný akciový kapitál činil 25 000 000 korun (62 500 kusů akcií po 400 korunách).\n\nMajetek, který společnost získala při založení, se skládal především z:\n\n\nNa společnosti se z počátku velkou měrou podílel původní majitel, ovšem Pozemkový úvěrní ústav měl opční právo na získávání akcií, kterou v následujících letech využíval a stal se ve společnosti rozhodující silou. Georg Günter v uvádí, že při založení společnosti panovaly obavy, že aktiva jsou nadhodnocena a společnost nebude schopna s touto hodnotou aktiv efektivně pracovat. Při této příležitosti jsou také zmiňování největší konkurenti společnosti: Pražská železářská společnost, Alpská montánní společnost a Vítkovice. V roce 1905 společnost vytěžila 685.000 tun černého uhlí (tj. 10 % produkce ostravsko - karvinského revíru) a 105.000 tun koksu (8 % produkce ostravsko - karvinského revíru). V tomto roce bylo vyprodukováno 80.000 tun železa a cca 90.000 tun ocele (velké konkurenční společnosti produkovaly cca 2,5 krát více). Georg Günther v uvádí, že budoucnost společnosti by měla být zejména v produkci uhlí, jelikož společnost má poměrně velké zásoby uhlí v různých oblastech ostravsko - karvinska, zejména ve východní oblasti revíru a Petřvaldské pánvi, ve kterých bylo kvalitní uhlí v příznivé hloubce a sloje velké mohutnosti. V prvním roce existence společnosti bylo vyprodukováno vlastními železorudnými doly 172.000 tun železné rudy, která obsahovala 65.000 tun železa.\n\nSpolečnost po převzetí majetku od Těšínské komory provedla mnohé rekonstrukce a rozšiřování majetku. Došlo k prohlubování a zdvojování těžních jam a budování nových těžních jam, investice byly realizovány jak v dolech, tak na povrchových zařízeních. Společnost také začala budovat hornické byty, které umožnily ubytovat potřebné množství dělníků. V železárenské produkci byla společnost svázána množstvím kartelových kvót, které držela. Původní Těšínská komora držela malé množství kvót a hrála v kartelu podružnou roli. Po vzniku Báňské a hutní společnosti využila společnost právo, které měla Těšínská komora domluvené a kartel vypověděla. Následné jednání přineslo zvýšení kvót, celkově ovšem množství kvót bylo vzhledem k ostatním podnikům podružné. Společnost rozšiřovala svůj podíl na produkci především nákupem kartelových kvót od jiných společností (např. 1911 - Schoellerovy ocelárny v Ternitz). V roce 1912 představovaly prodeje Báňské a hutní společnosti 12 % celkového prodeje kartelu). Společnost také začala využívat vedlejších produktů výroby koksu - dehet, amoniak, benzol, - a také plynů z vysokých pecí.\n\nBáňská a hutní společnost také podstatně změnila způsob nákupu železorudných surovin, jelikož její vlastní zásoby nestačily a postupně se vyčerpávaly. Nakupoval se především švédský magnetovec, přičemž byly dohodnuty dlouhodobé smlouvy s těmito doly. Společnost také dohodla nákup menšího množství rudy z bližších zdrojů, přičemž tyto rudy nedosahovaly kvality švédské rudy.\n\nSpolečnost také rozšiřovala svůj majetek postupnými akvizicemi - v roce 1911 přibyly doly Ostravského kamenouhelného těžířstva Marie Anna (Důl Ignát a důl Odra) a také koksovna této společnosti, jež produkovala 300.000 - 400.000 tun uhlí ročně. Tyto doly byly zakoupeny celkem za 15.000.000 korun (8.000.000 korun - vydání nových akcií společnosti a 7.000.000 dluh společnosti se splatností 20 let).\n\nV roce 1916 společnost získala doly Ludvík a Salm VII (od Moravsko-Ostravské montanní společnosti - známé taktéž pod původním názvem kníže Salm). Po roce 1918 společnost získala drátovny v Bohumíně, řetězárnu v Malé Morávce, vápencové doly v Varíně a doly na mangan ve Švabovcích. Společnost iniciovala taktéž zakládání nových závodů, především dolu Pokrok a Barbora.\n\nSpolečnost nakupovala i kartelové kvóty - např. Pohernadská priemyslová úč. spol., továrny na železo \"Union\" (obě v Bratislavě a v roce 1922), polovinu kartelových kvót na ocel společnosti Schwarz & Beck ve Fryštátě (rok 1923), produkční kvóty na drátěnky od firmy Schwarz & Beck v Plzni a od firmy L.G. Bondy v Praze (1923). V roce 1924 získala společnost spolu s Vítkovickým horním a hutním těžířstvem většinový podíl na společnosti Ferry (tato společnost byla dříve známa jako L.G. Bondy v Praze). K tomuto spolupodílnictví se v roce 1928 přidala ještě společnost Pražská železářská společnost. Od 1.1. 1924 vlastnila společnost 25 % podíl na společnosti Kontinentální společnosti pro obchod se železem, která jí měla zajistit zvýšení zahraničního odbytu.\n\nNa základě akvizic a rozšiřování majetku se stala společnost největším producentem uhlí v Československu (4.000.000 tun ročně) a patřila mezi největší výrobce metalurgických výrobků (475.000 tun surového železa a 500.000 tun ocele).\n\nInformace o vedení společnosti vychází z\n\nSpolečnost zřídila funkci generálního ředitele v roce 1909.\n\n"}
{"id": "961751", "url": "https://cs.wikipedia.org/wiki?curid=961751", "title": "Vysoké napětí", "text": "Vysoké napětí\n\nVysoké napětí (zkráceně VN) je označení pro elektrické napětí od 1 000 V do 50 kV. Používá se k dálkovému přenosu elektřiny, díky čemuž se minimalizuje ztráta. Dochází ke snížení magnetické složky elektromagnetického pole a posílena je složka elektrická.\n\n"}
{"id": "961756", "url": "https://cs.wikipedia.org/wiki?curid=961756", "title": "Liberta", "text": "Liberta\n\nLiberta je významný český výrobce dětských kočárků a cestovních jízdních kol, sídlící v mělnické části Mlazice.\n\nLiberta – továrna na kočárky byla původně založena pod názvem dílna Antonína Svobody v roce 1923 Antonínem Svobodou (22. listopadu 1897, Praha) a Marií Svobodovou, rozenou Ramešovou (17. března 1898, Řepín – 1992, Praha). Továrna byla založena ve městě Mělník v příměstské části Mlazice. Název továrny Liberta vznikl převzetím italského slova \"libertà\" – v překladu svoboda. Dětské kočárky Liberta se staly fenoménem své doby a byly vyhledávaným artiklem nejen domácí, ale i zahraniční klientelou po celé Evropě.\n\nNálezem okresního úřadu města Mělník ze dne 9. září 1931 byl Antonín Svoboda, výrobce dětských kočárků (Mělník-Mlazice čp. 4) po provedeném šetření a výslechu svědků odsouzen za napodobování a prodej dětských kočárků, při jejichž konstrukci použil chráněný vzorek spirálových per pro dětské vozíky firmy „Hiko závody”, Hirsch a spol. v Duchcově, čímž uvedl zákazníky v omyl.\n\nDne 6. listopadu 1940 byl Antonín Svoboda, veřejný společník firmy „Liberta”, továrny na dětské kočárky, trestním rozhodnutím nejvyššího cenového úřadu pro opakované značné zdražování dětských kočárků odsouzen do vězení na 6 měsíců a k peněžité pokutě dvou milionů korun, v případě nedobytnosti k náhradnímu trestu na svobodě dalších šesti měsíců. Dále nejvyšší cenový úřad odňal oběma veřejným společníkům firmy „Liberta”, Antonínu Svobodovi a jeho manželce Marie Svobodové, natrvalo obchodní oprávnění. Vedením závodu byl pověřen komisařský správce.\n\nPo druhé světové válce Zemský národní výbor v Praze výměrem ze 4. června 1945 pověřil vedením firmy Liberta, akciová společnost v Praze, prozatímní národní správce.\n\nV roce 1948 byla továrna s více než 450 zaměstnanci znárodněna. Vlastníci továrny byli vystěhováni z rodinné vily v Mělníce na Moravu. Posléze se Antonín a Marie Svobodovi s dětmi přestěhovali do Prahy na Čertův vršek, kde si našli podnájem. Marie Svobodová zemřela v Praze v roce 1992. Záhy po znárodnění byly závody přejmenovány na TDV Mělník (Továrny dětských vozidel).\n\nKromě kočárků a dětských tříkolek byla nově zavedena také výroba jízdních kol, která se udržela po celou dobu socialistické éry. Vyráběna byla pánská i dámská kola s komponenty Favorit, často podobné koncepce. Na československých silnicích byla rozšířena zejména kola zdejší výroby, značek Favorit Rokycany, Eska Cheb, Velamos Sobotín/Petrov nad Desnou a právě Liberta. Dovoz ze zemí RVHP nebyl tak rozsáhlý, většina československých kol byla určena na export, do Východního bloku i do západních zemí. Typickými byla legendární dámská městská kola s nízkým rámem na 24 palcových pneumatikách vyráběná od 70. let.\n\nPočátkem 90. let byla výroba jízdních kol ukončena. V roce 1993 je firma zprivatizována a přejmenována na Liberta Mělník, a. s. Rok 1996 přinesl propad firmy. Do vedení vstoupili Ivo Svoboda a Barbora Snopková. Ti připravili firmu o kapitál a byli obviněni a odsouzeni za tunelování v rámci akce Čisté ruce. V roce 1997 byl na firmu dokonce vyhlášen konkurs, 25. listopadu 2003 byl konkurs zrušen. Od 23. ledna 1998 je LIBERTA a.s. v likvidaci, likvidátorem je Ing. Barbora Snopková.\n\nLegendární dámské městské kolo Liberta lze i v dnešní době (2019) zakoupit na několika českých e-shopech. Je vybaveno zadní protišlapnou brzdou, nosičem, osvětlením. Jeho cena se pohybuje okolo 4000 Kč (2019). Nelze ovšem doložit výrobce, zda je kolo vyráběno v ČR nebo dováženo, ani legalita používané ochranné známky.\n\nVětší počet těchto kol z 80. let také používá bikesharingová společnost Rekola. Tato kola získala především jako sponzorské dary od uživatelů. Kola byla zrenovována, natřena na růžovou barvu a jezdí v Brně, Českých Budějovicích, Frýdku-Místku, Kladně, Liberci, Olomouci a Ostravě.\n\nZnačku Liberta používá podnikatel Oldřich Novotný, který však na webu kocarkyliberta.cz neuvádí své identifikační údaje a formu podnikání ani právní vztah k původní společnosti, ale pouze adresu Rousovická 102, Velký Borek u Mělníka. Firma od 90. let vyrábí prémiové kočárky na zakázku a provozuje dvě prodejny.\n\nŽivnostenské oprávnění (IČ 13729250) na výrobu a prodej dětských vozidel má od 20. října 1992, později byla tato činnost rozšířena na výrobu, opravy a údržbu sportovních potřeb, her, hraček a dětských kočárků, výrobu a opravy čalounických výrobků a maloobchod se smíšeným zbožím. Začínal výrobou kočárků na dvojčata a trojčata, postupně sortiment rozšiřoval. Vyrábí a distribuuje kočárky pro jedno až tři děti, kočárky pro panenky a doplňky jako dětské nánožníky, pláštěnky, zavinovačky apod. Vzorkovou prodejnu má na adrese Rousovická 102, druhou prodejnu na adrese Kelské Vinice 71, rovněž ve Velkém Borku.\n\nNa svém webu nejprve uvedl, že roku 1991 obnovil tradiční výrobu českých kočárků světoznámé značky Liberta, avšak svůj právní vztah k této značce nevysvětloval. Dvě kombinované ochranné známky, tvořené logem s textem Liberta, na něj od společnosti LIBERTA a.s. v likvidaci byly převedeny 14. března 2000. Je řazen mezi malé podniky do 5 zaměstnanců a s ročním obratem do 5 milionů Kč.\n\n"}
{"id": "961757", "url": "https://cs.wikipedia.org/wiki?curid=961757", "title": "Hradište pod Vrátnom", "text": "Hradište pod Vrátnom\n\nHradište pod Vrátnom ( ) je obec na Slovensku v okrese Senica. Žije zde obyvatel. První písemná zmínka o obci pochází z roku 1262.\n\nV obci je římskokatolický kostel sv. Martina z roku 1631.\n\n\n\n"}
{"id": "961759", "url": "https://cs.wikipedia.org/wiki?curid=961759", "title": "Evropská hokejová liga 1998/1999", "text": "Evropská hokejová liga 1998/1999\n\nEvropská hokejová liga 1998/1999 byla třetím ročníkem evropské klubové soutěže, která nahradila Pohár mistrů evropských zemí. Ročník probíhal od 15. září 1998 do 14. února 1999.\n\nVítězem se stal ruský klub Metallurg Magnitogorsk, který ve finále porazil HC Dynamo Moskva.\n\nV soutěži byl použit stejný bodovací systém jako v předchozím ročníku (\"trojbodový\" systém), který ovšem platil pouze v základních skupinách, zatímco v kvalifikačních skupinách byl použit \"dvoubodový\" systém.\n\n"}
{"id": "961761", "url": "https://cs.wikipedia.org/wiki?curid=961761", "title": "Sasanka baldenská", "text": "Sasanka baldenská\n\nSasanka baldenská (\"Anemone baldensis\") je druh rostliny z čeledi pryskyřníkovité (\"Ranunculaceae\").\n\nJedná se o vytrvalou rostlinu dorůstající nejčastěji výšky 5–15 cm s podzemním oddenkem. Lodyha je přímá, chlupatá, na vrcholu zpravidla jen s jedním květem. Přízemní listy jsou dlouze řapíkaté, trojčetné, lístky trojsečné. Lodyžní listy (nebo listeny, záleží na interpretaci) jsou v trojčetném přeslenu v dolní polovině lodyhy, trojčetné, podobné přízemním. Květy jsou bílé, asi 2,5–4 cm v průměru, vně plstnaté. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) jsou bílé, nejčastěji jich bývá 8–10. Kvete v květnu až v srpnu. Tyčinek je mnoho. Gyneceum je apokarpní, pestíků je mnoho. Plodem je nažka, která je chlupatá, dole s čupřinou bílých chlupů, které přesahují délku nažky. Čnělka se po dokvětu neprodlužuje. Nažky jsou uspořádány do souplodí.\n\n\"Anemone baldensis\" je evropský druh, roste v Alpách, přesahuje do hor býv. Jugoslávie na JV po Černou Horu V České republice ani na Slovensku neroste. Nejblíže k ČR roste v rakouských Alpách.\n\n"}
{"id": "961763", "url": "https://cs.wikipedia.org/wiki?curid=961763", "title": "Evangelický kostel (Leštiny)", "text": "Evangelický kostel (Leštiny)\n\nDřevěný artikulární kostel je artikulární evangelický kostel v obci Leštiny, národní kulturní památka a lokalita Světového dědictví UNESCO v rámci Dřevěných chrámů ve slovenské části Karpat.\n\nV kostele se každou neděli konají bohoslužby. Byl zde pokřtěn i Pavol Országh Hviezdoslav.\n\nKostel se nachází v malé obci Leštiny 7 km od města Dolný Kubín. Leží v údolí mezi Chočskými vrchy a Oravskou vrchovinou.\n\nKostel byl postaven v letech 1688–1689 na příkaz Jóba Zmeškala, kapitána hradní posádky na Oravském hradě a prvním podžupanem v Dolním Kubíně. Původní stavba byla bez věže a bez zvonů. V 70. letech 18. století byl kostel rekonstruován a vnější rustikální fasádu nahradilo deskové bednění. V roce 1775 farníci zrekonstruovali i interiér a malby z konce 17. století byly nahrazeny novými. V roce 1977 byla u kostela postavena zvonice a později byla s kostelem spojena překrytým schodištěm.\n\nZ architektonického pohledu představuje typický model kostela z konce 17. století. Spolu s kostelem se v jeho blízkosti vybudovala i fara. Kostel má podlouhlý půdorys a je na příkrém svahu. Tento sklon byl vyrovnaný kamennou základnou. Na výstavbu bylo použito smrkové dřevo z okolních lesů. Dominantu kostela tvoří velká valbová střecha pokrytá dřevěným šindelem. Součástí kostela je i malá přístavba za oltářem. Vstup do kostela tvoří portál s archivoltou.\n\nInteriér kostela je bohatě zdobený a vyniká různorodostí tvarů, barev a motivů. Interiéru dominují nástěnné květinové malby ze 17. století. V interiéry kostela se nachází barokní oltář s dřevořezbou z konce 17. století a bohatě zdobená kazatelna ze začátku 18. století.\n\nV roce 2008 byl kostel spolu s dalšími slovenskými kostely zapsán do seznamu Světového dědictví UNESCO pod společným názvem Dřevěné chrámy v slovenské části Karpat.\n\n"}
{"id": "961764", "url": "https://cs.wikipedia.org/wiki?curid=961764", "title": "Evropská hokejová liga 1999/2000", "text": "Evropská hokejová liga 1999/2000\n\nEvropská hokejová liga 1999/2000 byla čtvrtým a posledním ročníkem Evropské ligy. Ročník probíhal od 21. září 1999 do 6. února 2000.\n\nVítězem se stal ruský klub Metallurg Magnitogorsk, který ve finále porazil pražskou Spartu.\n\nV soutěži byl použit stejný bodovací systém jako v předchozích dvou ročnících, tedy tzv. \"trojbodový\" systém.\n\n"}
{"id": "961765", "url": "https://cs.wikipedia.org/wiki?curid=961765", "title": "Kočka divoká evropská", "text": "Kočka divoká evropská\n\nKočka divoká evropská (\"Felis silvestris silvestris\") je poddruh kočky divoké, který se v minulosti vyskytoval především v opadavých lesích v pásu od Skotska až po Východní Evropu. Lov a ztráta přirozeného prostředí zapříčinily její vymizení z větší části původního areálu a vznik izolovaných populací. V českých zemích byla vyhubena na přelomu 18.–19. století, v současnosti se na území České republiky téměř nevyskytuje a je chráněna zákonem O ochraně přírody a krajiny jako kriticky ohrožený druh.\n\nJe to šelma podobající se divoce zbarvené kočce domácí, je však zavalitější, má poněkud nevýraznou kresbu a huňatý ocas s kulatou špičkou, na rozdíl od špičatého ocasu domácích koček.\n\nPopulace kočky divoké je dělená do mnoha poddruhů, přičemž dosud neexistuje žádný konsensus. Počet poddruhů proto kolísá autor od autora. \"Tradičními\" poddruhy jsou kočka stepní, \"F. s. ornata\", žijící východně od Kaspického moře, kočka plavá, \"F. s. lybica\" s domovinou v Africe, a právě kočka divoká evropská, \"F. s. silvestris\". Do populace divoké kočky se často zahrnuje též kočka šedá, \"F. s. bieti\", není-li považována za samostatný druh. Analýzou mikrosatelitů dospěl Driscoll et al (2010) k šesti poddruhům, přičemž kočka divoká evropská je dle něj sesterskou skupinou divokých koček z Asie a z Afriky. Molekulárně biologické a paleontologické nálezy datují oddělení linie kočky divoké evropské a ostatních divokých koček na konec poslední doby ledové.\n\nV samotné skupině kočky divoké evropské je pak někdy rozlišováno množství dalších poddruhů, především kočka divoká skotská, \"F. s. grampia\" a kočka divoká kavkazská F\". s. caucasica\" a kočka divoká iberská \"F. s. tartessia\", ale v literatuře je popsáno i mnoho dalších poddruhů, \"F. s. euxina\" z Rumunska, \"F. s. morea\" z jižního Řecka či \"F.s.molisan\"a z Itálie. Nejasné je též zařazení koček ze Středomořských ostrovů: divoce žijící kočky se vyskytují na Krétě, Korsice, Sardinii, na Baleárských ostrovech i na ostrovech menších, přičemž někteří vědci je považují za samostatné, ohrožené poddruhy, blízké kočce plavé, jiní v nich vidí jen zdivočelé populace domácí kočky. Jedině na Sicílii zřejmě skutečně žijí původní evropské divoké kočky.\n\nKočka divoká evropská se v minulosti vyskytovala po celé Evropě s výjimkou Skandinávie. Na většině svého území však byla v době od konce 18. století do poloviny 20. století vyhubena. Vznikly tak izolované populace, ze kterých se kočky divoké mohou opětovně šířit i do míst, odkud předtím vymizely.\n\nSouvislejší areál rozšíření se zachoval na třech místech: na Iberském poloostrově, a oblasti severozápadní Francie a  jihovýchodní části Německa a v Karpatech, Balkánském poloostrově a ve Východní Evropě.\n\nNa Iberském poloostrově v Portugalsku populace divokých koček klesá a jsou zde hodnocené jako zranitelný druh, podobně je tomu ve Španělsku.\n\nVe většině zemí východní Evropy je početně silná, stabilní populace. Malé množství divokých koček žije v Polsku, v Polských Karpatech při hranicích s Ukrajinou. Na Slovensku se vyskytují především v jižní části státu a na severovýchodě při hranicích s Polskem a Ukrajinou. Polská, slovenská a ukrajinská populace je vzájemně propojena. Na Slovensku však kočka divoká zmizela z oblastí, kde byla dříve hojná.\n\nV Nizozemsku je kočka divoká vyhynulým druhem. Občas je v jižní části země nalezena uhynulá divoká kočka, tito jedinci pravděpodobně pochází z Německa, kde je silná populace. Kočky v minulosti zmizely také z Belgie, ale zde došlo k repopulaci a hranice výskytu divokých koček se pomalu posunuje na sever a na západ.\n\nStabilní populace se vyskytuje v severovýchodní Francii, v oblasti Vogéz, Francouzských Jur a Francouzského středohoří. Pohoří Jura je domovem koček také ve Švýcarsku. V Německu se vyskytuje několik oddělených populací, přičemž ta z jihozápadního Německa navazuje na populaci francouzskou a nizozemskou. Izolované populace z pohoří Harz, Solling a Hainich trpí tzv. efektem hrdla lahve. Ochranářská organizace BUND proto zahájila dlouhodobý projekt, který má za cíl vytvořit migrační koridory v podobě asi padesát metrů širokého pásu křovin a stromů, které by propojily všechny oblasti výskytu divokých koček a umožnily tak opětovné spojení populací a nárůst genetické variability. V Bavorsku byly kočky divoké v minulosti vyhubeny, ale proběhly zde úspěšné reintrodukční programy.\n\nV Itálii žijí kočky v Apeninách, tato populace je však oddělena od populace ze severovýchodní Itálie, která je naopak propojena s balkánskou a tím i s karpatskou populací. Kočky jsou přítomné též v Julských Alpách a osídlují Karnské Alpy a Friulské podhůří, což otvírá dveře možné migraci do Rakouska.\n\nVe Velké Británii se kočky divoké vyskytují pouze ve Skotsku, na sever od linie vedoucí městy Edinburg a Glasgow. Tuto populaci však ohrožuje křížení s kočkami domácími, celkový počet zvířat je odhadován na jeden až čtyři tisíce, čistokrevných divokých koček však může být velmi málo.\n\nKočky divoké evropské jsou spolu s rysy ostrovidy jedinými divokými kočkovitými šelmami české přírody. V roce 1769 píše Balbín ve svém spise „Miscelaneorum historicorum Bohemiae complectitur“ že kočka divoká se \"v našich lesích hojně zdržuje ke škodě ptactva i ostatních divokých zvířat\". Koncem 18. století začala být pronásledována jako škodná a na začátku 19. století již byla na ústupu a vzácně se vyskytovala jen na klatovsku, prácheňsku a berounsku, v první polovině 19. století pak původní česká populace zanikla. Kočky divoké, které byly zastřelené později, byly pravděpodobně migranti z jiných území, nebo kočky domácí, nesprávně určené.\n\nV současnosti není trvalý výskyt kočky divoké evropské v České republice s určitostí potvrzen. Možná se vyskytuje na Šumavě, kde by se mohlo jednat hlavně o migrující jedince z Německa, dále se možná objevuje v Beskydech a v Podyjí.\n\nKočka divoká evropská se podobá velké mourovaté kočce domácí. V porovnání s ní je zavalitější, má relativně větší hlavu s kratšímu ušními boltci, delší tělo a nohy, nápadným rozdílem je hrubší, výrazně huňatý ocas, který se ve svém průběhu nezužuje a jeho špička je kulatá. U mladých jedinců však tyto rozdíly nemusí být příliš patrné.\n\nKocouři dorůstají průměrné hmotnosti 5 kg, kočky 3,5 kg. Maximální hmotnost kocourů je 9,5 kg, koček 7,1 kg. V průběhu roku hmotnost zvířat kolísá až o 2,5 kg, nejtěžší jsou na podzim.\n\nPrůměrná délka těla samců je 60,9 cm, u samic 56,8 cm, průměrná délka ocasu je 31,8 cm u kocourů a 30,3 cm u koček, průměrná výška v kohoutku je 37,6 cm u samců a 35 cm u samic.\n\nSrst divoké je poměrně dlouhá a její zbarvení je v porovnání s kočkou domácí méně výrazné. V zimě je srst šedavá s výraznější kresbou, v létě spíše žlutohnědá. Břicho je krémově žluté. Tmavá kresba je na hlavě tvořena tmavě hnědými proužky táhnoucími se z vnějšího očního koutku směrem k uším a čtyř až šesti proužky, které pokračují z čela mezi ušními boltci až do týla. Brada je šedá nebo okrová, nos masově růžový, oční duhovka zelená.\n\nStředem hřbetu probíhá až na kořen ocasu černý pás, kresbu doplňují také širší svislé pruhy po stranách těla a na vnějších stranách končetin, typická je černá skvrna na patě pánevní končetiny. Pruhy na těle nemusí být výrazné a mohou i chybět. Konec ocasu je černý, před černou špičkou se nacházejí také dva až tři zcela uzavřené černé pruhy a ještě před nimi několik neuzavřených.\n\nKočka divoká evropská obývá především lesy, a to zvláště lesy listnaté a smíšené. Obývá však také makchie, okolí vodních toků, kraje bažinatých oblastí a mořská pobřeží. V rámci těchto biotopů dává přednost kamenitým a skalnatým místům. Je to teplomilný druh, vyhledává teplé a suché lokality. Nejvíce jí vyhovují doubravy a bučiny, nikdy se nevyskytovala v arkto-alpínské tundře a vyhýbá se také oblastem, ve kterých se sněhová pokrývka déle než 100 dní v roce, pokrývá více než 50 % rozlohy teritoria kočky a její výška je větší než 20 cm. Dlouhotrvající sněhová pokrývka jí totiž znemožňuje přístup ke kořisti.\n\nVyskytuje se především v oblastech s nízkou hustotou osídlení člověkem, z intenzivně obhospodařovaných oblastí vymizela. Dokáže se však přizpůsobit i krajině změněné člověkem a menší lesní celky přerušované plochami zemědělské půdy jí vyhovují více než rozlehlé lesy.\n\nKočka divoká evropská je samotářské zvíře především s noční aktivitou. Během období páření a  výchovy mláďat loví i přes den, v zimě pak výhradně v noci. Ve dne a při chladném a deštivém počasí se ukrývá v dutinách stromů, ve skalách či v podzemních norách. Často odpočívají na suchém a teplém místě či se vyhřívají na okrajích lesů.\n\nTeritorium kočky divoké evropské se skládá z jádrové oblasti, kterou si kočka aktivně brání vůči jiným kočkám, a domovského okrsku. Jádrová oblast zahrnuje nejčastější loviště a úkryty a jeho rozloha obvykle bývá 50–70 ha. Domovský okrsek je mnohem větší, zabírá 150–350 ha, přičemž jeho velikost záleží na prostředí a potravní nabídce. Teritoria kocourů bývají větší a překrývá několik teritorií samic. Teritorium je označováno rozstřikováním moči, nezahrabaným trusem a také broušením drápů na stromech.\n\nVe svém teritoriu se kočka pohybuje po stálých trasách, často využívá lesní pěšiny a ochozy zvěře, chodí především po zemi, na strom vylézá za kořistí, do úkrytu v dutině či při úniku před predátory. Teritorium obvykle neopouští, pouze při nedostatku potravy či při hledání partnera v době páření. Odrostlá mláďata jsou pak z teritorií svých rodičů vyháněna a musí si najít nové území.\n\nHlavní potravou kočky divoké evropské jsou drobní hlodavci, především pak hraboši. Ve středním Španělsku a ve Skotsku loví hlavně králíka divokého, další častou kořistí jsou ptáci. Nepohrdnou ani mršinou a v zvláště v zimě si ulovenou kořist schovávají.\n\nZvláště mláďata kočky divoké pak mohou padnout za kořist liškám či výrům. S jezevcem se kočky dobře snáší a mohou dokonce vyvádět mláďata v jedné, i když rozvětvené noře.\n\nObdobí páření trvá od ledna do března. Během říje, která trvá 2–8 dní, volá kočka partnera hlasitým mňoukáním. Březost trvá asi 65 dní, po jejím uplynutí přichází na svět nejčastěji tři až čtyři koťata. Může jich však být až osm. Koťata zůstávají s matkou až deset měsíců. Samci pohlavně dospívají v 9–10 měsících věku, samice v 10–12 měsících. Kočka divoká evropská má obvykle pouze jeden vrh do roka, pouze výjimečně, při ztrátě mláďat, může samice zabřeznout v témže roce ještě jednou.\n\nKočka divoká evropská je schopná žít v člověkem změněné krajině. Ohrožení pro ni představuje především křížení s kočkou domácí, zdivočelé kočky domácí také kočkám divokým konkurují a mohou pro ně být zdrojem nemocí.\n\nNezanedbatelná je také mortalita divokých koček spojená s lidskou činností, spoustu koček hyne na silnicích.\n\n"}
{"id": "961770", "url": "https://cs.wikipedia.org/wiki?curid=961770", "title": "I Wanna Be Your Dog", "text": "I Wanna Be Your Dog\n\n„I Wanna Be Your Dog“ je píseň americké rockové skupiny The Stooges z jejího eponymního alba z roku 1969. Roku 1969 rovněž vyšla jako singl (se zkrácenou stopáží), přičemž na jeho B-straně byla píseň „1969“. Autory písně jsou všichni členové skupiny, to jest Dave Alexander, Ron Asheton, Scott Asheton a Iggy Pop, a v její originální verzi vedle nich hraje ještě její producent John Cale na klavír a rolničky. Roku 2005 vyšlo celé album v reedici a obsahovalo i původní Caleův mix této písně, který na jeho původním vydání nevyšel. Roku 2005 rovněž Caleův mix písně „I Wanna Be Your Dog“ vyšel na singlu (tentokrát jako B-strana posloužil Caleův mix písně „Real Cool Time“). Roku 2012 píseň vyšla na Caleově kompilaci \"\" (i zde vyšel Caleův mix).\n\nPíseň byla použita v různých filmech (například \"Sbal prachy a vypadni\") a počítačových hrách (\"Vietcong\" a \"GTA IV\"). Nahráli ji například Sonic Youth, Émilie Simon nebo Joan Jett.\n"}
{"id": "961772", "url": "https://cs.wikipedia.org/wiki?curid=961772", "title": "Zdeněk Vojta", "text": "Zdeněk Vojta\n\nPhDr. Zdeněk Vojta, narozen 30. ledna 1963, je bývalý lední hokejista, útočník, odchovanec kladenského hokeje. V současné době pedagog a hokejový trenér. \n\nS ledním hokejem začínal v kladenském žákovském družstvu.\nJako hráč působil především v týmu Kladna, během základní vojenské služby pak nastupoval za B - tým Dukly Jihlava. V seniorském týmu HC Kladno sehrál celkem 10 ligových sezon (1982 - 1989, 1991 - 1992), tedy 477 utkání během kterých vstřelil celkem 196 branek. V roce 1992 odešel do zahraničí, konkrétně do Německa, kde hrál za Waldkraiburg a Crimmitschau. Po těchto angažmá aktivní hráčskou kariéru ukončil a začal se věnovat trénování a pedagogické činnosti na FTVS UK v Praze. \n\nPo skončení hráčské kariéry se vydal na trenérskou dráhu. Kariéru začal jako trenér mládeže v Kladně. V sezonách 1997 - 1999 působil jako hlavní trenér v mužstvu prvoligového Berouna, kde mu asistoval nejprve Josef Jandač, posléze Pavel Hynek. Následně se na nějakou dobu vrátil do Kladna k mládeži. Od ročníku 2000/2001 pak vedl prvoligový Liberec, kde mu asistentem byl opět Josef Jandač.\nPřed sezonou 2001/2002 obdržel nabídku od mateřského Kladna, aby ho vedl v extralize. S asistenty Miloslavem Hořavou a Milanem Skrbkem se mu však nepodařilo zastavit letitý kladenský pád, sezona se opět nevyvíjela podle představ a bylo jasné, že Kladno bude mít velké potíže s udržením se v extralize. Nejčernější scénář, kterým byl sestup, se nakonec naplnil, když Kladno neudrželo extraligovou příslušnost v baráži proti Liberci. U toho už ale trenér Vojta nebyl, neboť byl i s asistentem Milošem Hořavou v průběhu ročníku odvolán. Sestupovou sezonu v Kladně dotrénoval Jaromír Šindel.\nPo nevydařené sezoně v Kladně působil ještě na lavičce prvoligového Ústí nad Labem, poté se Zdeněk Vojta přesunul do Chomutova, kde se ujal tamní mládeže a věnoval se zejména pedagogické činnosti na FTVS UK v Praze.\nVskutku zajímavé bylo angažmá u Chorvatské hokejové reprezentace a v Lotyšsku. \n\nDo povědomí se opět dostal až díky angažmá v mateřském Kladně. Poté, co před sezonou 2011/2012 převzal tým po svém otci Jaromír Jágr, byl Zdeněk Vojta osloven, aby se ujal funkce hlavního trenéra a doplnil stávající trenérskou dvojici Petr Tatíček, Jiří Kopecký, které se v předešlém ročníku podařilo udržet v Kladně extraligu. Návrat do Kladna vyšel Zdeňku Vojtovi znamenitě - pod jeho vedením se podceňovanému týmu povedlo celkem bez problémů projít celou základní částí a obsadit v ní 8. místo, které znamenalo postup do předkola play off. V něm sice tým nestačil na Kometu Brno, nicméně po 3. sezonách, kdy Kladno bojovalo o záchranu, to byl velký úspěch. Díky němu byla trenérské trojici Vojta, Tatíček a Kopecký prodloužena smlouva i pro ročník 2012/2013. Ten byl pro český hokej velice zajímavý - v NHL probíhala dlouhodobá stávka, proto řada hráčů hrála v české extralize. To platilo především v Kladně, kde měl Zdeněk Vojta v části sezony kromě Jaromíra Jágra k dispozici ještě Marka Židlického, Jiřího Tlustého, Tomáše Plekance a Tomáše Kaberleho. S touto hvězdnou sestavou se Kladno pochopitelně dařilo. Poté, co na začátku ledna stávka skončila, byl před týmem Zdeňka Vojty poměrně těžký úkol - udržet Kladno v pozici, které zaručuje postup do vyřazovacích bojů. A opět se to povedlo. Tým postoupil do předkola, kde překvapivě vyřadil obhájce titulu s Pardubic a po delší době se probil do čtvrtfinále. Tam však tým nestačil na Slavii Praha.\nJelikož se i druhá sezona Zdeňka Vojty v Kladně hodnotila jako úspěšná, opět trenérský triumvirát prodloužil smlouvu. Následující ročník však téměř od samého začátku ukazoval, že bude poněkud složitější než dva ročníky předchozí. Týmu se prakticky od počátku soutěže nedařilo, zaostával především na domácím kluzišti, kde sbíral jednu porážku za druhou. Z počátku soutěže to kompenzoval přísunem bodů z venkovních zápasů, postupem času však sbíral body sporadicky. Hlavním problémem pak byla produktivita. Vedení klubu ponechalo trenérům poměrně dlouhou dobu prostor, aby se situací něco udělali. Pravdou je, že ti vyzkoušeli prakticky všechno, co vyzkoušet šlo. Vzhledem k tomu, že se však výsledky týmu nezlepšili, došla vedení klubu trpělivost a trenéři Zdeněk Vojta, Jiří Kopecký a Petr Tatíček byli dne 18. prosince 2013 od týmu odvoláni. Novými trenéry Kladna se pak stali Jiří Čelanský, Jan Neliba a Josef Zajíc. Ani tito trenéři Kladno neprobudili a sezona skončila tím nejhorším možným způsobem - Kladno neuhájilo extraligovou příslušnost.\n"}
{"id": "961774", "url": "https://cs.wikipedia.org/wiki?curid=961774", "title": "Časová pásma v Kanadě", "text": "Časová pásma v Kanadě\n\nČasová pásma v Kanadě pokrývají území o délkovém rozsahu 88°23', což odpovídá časovému rozdílu nejvýchodnějšího a nejzápadnějšího cípu území Kanady 5,9 hodiny. Tento rozdíl náleží 6 časovým zónám, jak jsou definovány zákony jednotlivých kanadských provincií. Sezónní změna času je zavedena na většině území.\n\nStanovení jednotek měr a vah, mezi kterými je uveden i čas, je v Kanadě v kompetenci centrální vlády a čas je definován ve vztahu na UTC. Určení platného času je v kompetenci jednotlivých provincií a teritorií. Tímto způsobem je v Kanadě definováno šest časových pásem:\n\n\nStandardizované časy se běžně užívají s mnoha místními odchylkami a nerespektují se platné zákony o používání času, viz \"Nestandardizovaný čas\" níže. Nejznámější odchylky jsou zaznamenány do většiny časových map.\n\nOficiální hranice mezi pásmy sledují hranice jednotlivých provincií a teritorií nebo, kromě Saskatchewanu, hranice krajů, případně jsou definovány poledníky.\n\nTzv. čas šetřící denní světlo — \"daylight saving time (DST)\", je zaveden na většině území. Letní čas není oficiálně zaveden ve východní části Quebeku a nezavedl jej ani Saskatchewan, přičemž však komunitám na západě umožňuje používat „zimní čas“; dále také některé komunity v jiných provinciích si vymohly na místních vládách odlišné regulace, např. ostrov Southampton, Z tohoto důvodu je systém časů složitý. Sezónních časů je rovněž šest:\nPodle příslušných místních zákonů přechod na tento čas nastává druhou březnovou neděli, kdy se ve 2 hod. posouvá čas o jednu hodinu dopředu, a končí první listopadovou neděli, kdy se ve 2 hod. posouvá čas o jednu hodinu zpět. Okamžik přechodu je tak (2013) zkoordinován se sezónní změnou času ve Spojených státech.\n\nZákonný čas NST užívá jen malá část poloostrova Labrador přilehlá k ostrovu Newfoundland (mezi L'Anse-au-Clair a Norman's Bay); severnější, větší část poloostrova používá čas AST i se sezónní změnou.\n\nOdchylně od zákona se východně od řeky Natashquan v létě používá ADT. Ve městě Schefferville a okolí se používá čas AST včetně sezónní změny.\n\nZápadně od 90. poledníku se neoficiálně užívá čas EST v okolí obcí Shebandowan a Upsala (Ontario), a to včetně sezónní změny času. Zatímco v okolí městeček Atikokan a Pickle Lake se používá EST po celý rok a od zákonného času se tak zde odchylují pouze v zimě. Východně od 90. poledníku neoficiálně užívá čas CST oblast \"Velkého pstružího jezera\" (Big Trout Lake), která patří k původním národům.\n\nOjediněle lze nalézt nesprávné tvrzení, že se standardní čas nerespektuje v Resolute.\n\nSezónní změna času se neoficiálně používá v Creightonu, a shoduje se tak s časy používanými v sousední Manitobě. Naproti tomu aplikace sezónní změny v Lloydminsteru a jeho okolí na hranicích Alberty, kde se používá MST a MDT, je v souladu se zákonem.\n\nPST se po celý rok užívá v Tungstenu těsně u hranice s Yukonem.\n\nNeoficiálně užívá MST včetně sezónní změny času kraj \"Východní Kootenay\" (Regional District of East Kootenay), část kraje \"Columbia-Shuswap\" (Columbia-Shuswap Regional District) ležící východně od Selkirkových hor a část kraje \"Střední Kootenay\" (Regional District of Central Kootenay) ležící na východ od řeky Kootenay s výjimkou města Creston, kde se tento čas používá celý rok bez sezónní změny. Stejně tak se celoročně používá čas MST na většině území kraje \"Peace River\" (Peace River Regional District) kromě města Fort Ware. Tyto odchylky jsou obecně přijímány, ale nejsou legalizovány.\n\nPřed zavedením pásmového času měla každá obec právo určit svůj místní čas, což se obvykle dělo podle místního slunečního času. Návrh rozdělit Kanadu na šest časových pásem pochází z r. 1878 a je dílem kanadského železničního inženýra Sandforda Fleminga, který byl průkopníkem myšlenky světových časových pásem. V r. 1884 nebo 1890 byl v Kanadě přijat zákon o časových pásmech a vstoupil v platnost 1. července 1891. V Kanadě byla poprvé na světě zavedena sezónní změna času, což umožňovala vyhláška z r. 1916. Šlo o čtyři kanadská města: Brandon (17. dubna), Winnipeg (23. dubna), Halifax (30. dubna) a Hamilton (4. června).\n\nPostupné zavádění letního času bylo provázeno diskusemi a vyvolalo úpravy hranic časových pásem. Prakticky byl od počátku 60. let 20. století přechod na letní čas synchronizován se Spojenými státy. Když byl v r. 1987 letní čas v USA prodloužen, všechny kanadské provincie a teritoria tomu postupně přizpůsobily počátek a konec tohoto období. Stejně tak se stalo po prodloužení letního času v USA v r. 2005, a to v následujícím pořadí: 20. října 2005 Ontario a Manitoba, 5. prosince Quebec, 12. prosince Ostrov prince Edwarda, 23. prosince 2005 Nový Brunswick, 2. února 2006 Alberta, 4. března Severozápadní teritoria, 31. března Britská Kolumbie, 25. dubna Nové Skotsko, 14. července Yukon, 20. listopadu 2006 Newfoundland a Labrador, 19. února 2007 Nunavut. Jediný Saskatchewan se ke změně nepřidal a ponechal původní rozsah „zimního období“.\n\n"}
{"id": "961775", "url": "https://cs.wikipedia.org/wiki?curid=961775", "title": "Peter Šperka", "text": "Peter Šperka\n\nPeter Šperka (* 29. říjen 1955, Martin – † v noci z 22. června na 23. června 2013, Buner Nullah, Pákistán) byl slovenský výškový horolezec, skialpinista, tatranský horský vůdce, člen Horské záchranné služby.\n\nOrganizátor skialpinistických a záchranářských závodů. V roce 1996 byl vedoucím skialpinistické výpravy na Šiša Pangmu. Na vrchol vystoupil se Štefanem Slukou, který zahynul na sestupu. V následujícím roce vedl výpravu na Manaslu, z vrcholu se opět vrátil sám, zahynuli Juraj Kardhordó a Miroslav Rybanský. V roce 1998 na Broad Peak ho přepadly plicní problémy, sestoupit mu pomohl Martin Gablík. Peter Šperka zorganizoval v roce 2006 výpravu tatranských záchranářů znovu na Broad Peak (8047 m n. m.) a vystoupil na předvrchol Rocky Summit (8035 m n. m.) spolu s P. Kováčom. V roce 2007 vedl expedici na Gašerbrumy, dostali se do 7650 m n. m. Byl i vedoucím úspěšné výpravy na Cho Oju v roce 2009. Spolu s ním na vrchol vystoupil Milan Džugan a Anton Dobeš.\n\nV červnu 2013 byl Šperka spolu s Antonem Dobešem součástí ukrajinsko-gruzínské expedice na Nanga Parbat (8125 m n. m.). Jejich stanový tábor u Buner Nullah (provincie Gilgit-Baltistan, Pákistán) byl v noci ze soboty 22. června na neděli 23. června napaden. O život při útoku přišlo deset horolezců ze šesti zemí a pákistánský průvodce.\nK útoku se přihlásila hnutí Taliban a Jundulláh.\n\n\n"}
{"id": "961778", "url": "https://cs.wikipedia.org/wiki?curid=961778", "title": "Vihorlatský prales", "text": "Vihorlatský prales\n\nVihorlatský prales zkráceně i Vihorlat je území ve Vihorlatských vrších, které bylo prohlášeno lokalitou Světového dědictví UNESCO. Důvodem byly zachovalé bukové pralesy s 240letými exempláři. Vyhlášené bylo spolu s třemi dalšími slovenskými a šesti ukrajinskými pralesy pod společným názvem \"Karpatské bukové pralesy\".\n\nÚzemí se rozprostírá na hlavním hřebeni Vihorlatských vrchů v rozmezí 630 do 1076 m n. m. Začíná na vrchu Vihorlat (1076 m n. m.), (kde zahrnuje do svého území NPR Vihorlat) a pokračuje po hřebeni směrem k hoře Motrogon (1018 m n. m.) a Sninský kameň (1006 m n. m.). Od Sninského kameňa pokračuje území směrem na východ k hoře Nežabec (1023 m n. m.), kde se rozdvojuje na dvě větve, jedna směřuje k Veži (927 m n. m.) a druhá k Fedkovu (978 m n. m.). Výměra chráněného území je 2578 ha a výměra ochranného pásma, které není Světovým dědictvím činí 2413 ha.\n\nNa území se nachází velké množství maloplošných chráněných území – Stejnojmenná NPR Vihorlat, unikátní jezero Morské oko, které vzniklo přehrazením toku potoka Okno sesuvy půdy, NPR Motrogon, PR Baba pod Vihorlatom, PR Ďurova mláka a PP Sninský kameň.\n\nPodloží tvoří vyvřelé horniny, které zajistily vhodné podmínky pro růst zdejší flóry.\n\nPrůměrná roční teplota je od 5,2 do 5,7 °C, vegetační období trvá 132 až 139 dní v roce. Průměrný počet srážek je 950 mm a sníh pokrývá oblast 152 až 160 dní v roce.\n\nNejrozšířenější je buk lesní (\"Fagus sylvatica\") a tvrdé dřeviny jako javor klen (\"Acer pseudoplatanus\"), jasan ztepilý (\"Fraxinus excelsior\"). Další místní rostliny jsou kostival srdčitý (\"Symphytum cordatum\"), kolotočník ozdobný (\"Telekom speciosa\"), hořec tolitovitý (\"Gentiana asclepiadea\"), vrbina hajní (\"Lysimachia nemorum\") a východokarpatský subendemit pablen kraňský (\"Scopoli carniolica\").\n\n"}
{"id": "961779", "url": "https://cs.wikipedia.org/wiki?curid=961779", "title": "Větrnice", "text": "Větrnice\n\nVětrnice (\"Anemonastrum\") je rod rostlin z čeledi pryskyřníkovitých (\"Ranunculaceae\").\n\nPojetí rodu \"Anemone\" se u jednotlivých autorů dosti lišilo. Existuje nejširší pojetí, kdy nejsou uznávány rody jaterník (\"Hepatica\") a koniklec (\"Pulsatilla\") a zástupci jsou pak řazeny do rodu \"Anemone\". Toto pojetí zastává např. Flóra Severní Ameriky. Jiní rody \"Hepatica\" a \"Pulsatilla\" uznávají, např. Flóra Číny. Stejně jako většina recentních středoevropských autorů. Existuje ale ještě užší pojetí, které užíval třeba Dostál (1989) nebo Květena ČR, kde kromě toho z rodu \"Anemone\" vyjímá další menší rody \"Anemonoides\" a \"Anemonastrum\". Kubát 2002 rody \"Anemonastrum\" a \"Anemonoides\" neuznává, ale rody \"Hepatica\" a \"Pulsatilla\" ano. V nejnovější době středoevropští autoři uznávají rody \"Hepatica\" a \"Pulsatilla\", rod \"Anemonoides\" neuznávají a druhy řadí pod \"Anemone\", zato se však vrací k samostatnému rodu \"Anemonastrum\", česky větrnice. Ze středoevropských druhů pouze větrnice narcisokvětá (sasanka narcisokvětá) (\"Anemone narcissiflora\").\n\nJedná se o vytrvalé byliny s čupřinatým oddenkem. Lodyhy jsou většinou chlupaté. Přízemní listy jsou v přízemní růžici, jsou dlouze řapíkaté, jsou zpravidla dlanitě složené, řidčeji jen hluboce členěné. Květy jsou v nejčastěji v okolíku po několika, okolík je na bázi podepřen přisedlými listeny, které jsou členěné podobně jako listy. Květy jsou většinou bílé. Okvětní lístky jsou většinou bílé. Jedná se ale ve skutečnosti po petalizované (napodobující korunu) kališní lístky, kdy korunní lístky chybí. Tyčinek je mnoho. Opylení probíhá pomocí hmyzu (entomogamie). Gyneceum je apokarpní, pestíků je mnoho. Plodem je nažka, která je lysá, křídlatá, zakončená krátkým zobánkem. Masíčko na bázi chybí.\n\nJe známo asi 25 druhů, záleží ovšem na taxonomii, které jsou rozšířeny v horách severní polokoule.\n\n \n"}
{"id": "961785", "url": "https://cs.wikipedia.org/wiki?curid=961785", "title": "Hrouda (Ralská pahorkatina)", "text": "Hrouda (Ralská pahorkatina)\n\nHrouda (452 m n. m., německy \"Balleberg\") je vrch v okrese Česká Lípa Libereckého kraje. Leží asi 1,5 kilometru západojihozápadně od města Cvikov na jeho katastrálním území.\n\nJe to suk ve tvaru rozložité strukturní kupy, mírně protažené ve směru SZ–JV. Kupa je tvořena pronikem čedičovité horniny vypreparované z okolní plošiny ze svrchnokřídových křemenných pískovců a vápnitých jílovců. Podstavcová plošina je ukloněná k jihovýchodu, takže východní svahy jsou příkřejší a vyšší. Západní svahy klesají nejprve mírně, ale za hranou plošiny padají prudce do údolí Dobranovského potoka (Údolí samoty). Vrchol je porušen malým kamenolomem. Vrch zcela pokrývá převážně jehličnatý les.\n\nV lese na severovýchodním úpatí vrchu je zapomenuté místo, dříve nazývané \"Sterbetelle\" (údolíčko umírání) s pamětním křížem, připomínajícím první cvikovské oběti moru z roku 1680. Na místě, kde byly oběti pohřbeny, nechal cvikovský továrník \"Josef Niessner\" v roce 1895 postavit pamětní kříž.\n\nVrch náleží do celku Ralská pahorkatina, podcelku Zákupská pahorkatina, okrsku Cvikovská pahorkatina, podokrsku Sloupská vrchovina a Svojkovské části.\n\nHrouda je snadno dosažitelná z Cvikova, kde se dá nejblíže zanechat automobil. Z města vede zelená turistická stezka Údolím samoty po severní a západní straně Hroudy. Z opačné strany vede z města i modrá  a žlutá  stezka směřující mělkým sedlem mezi Hroudou a jen 1 kilometr jjv. ležícím Chudý vrchem (433 m n. m.) Zatímco žlutá stezka na rozcestí \"U posedu\" uhýbá na jih, modrá se krátkým a strmým \"Údolím vzdechů\" kolmo napojuje na \"Údolí samoty\". Až na vrchol Hroudy se dá vyjít po síti lesních cest.\n"}
{"id": "961787", "url": "https://cs.wikipedia.org/wiki?curid=961787", "title": "Yamaha XJR 1300", "text": "Yamaha XJR 1300\n\nYamaha XJR 1300 je model motocyklu kategorie naked bike, vyvinutý firmou Yamaha, vyráběný od roku 1998. Jeho předchůdcem je model Yamaha XJR 1200, vyráběný v letech 1993-1998, kdy byl použit vzduchem a olejem chlazený čtyřválcový motor používaný u modelu Yamaha FJ 1200. V roce 1998 byl jeho objem motoru zvýšen z 1188 cm³ na 1251 cm³ a motocykl je dále označován jako XJR 1300. Do roku 2002 byla prodávána verze SP, která byla vybavena stavitelnými tlumiči pérování a pestrým lakem. V roce 2006 byly karburátory nahrazeny vstřikováním a čtveřice výfuků byla svedena do jedné koncovky. Pouze pro Japonsko se vyráběl i model Yamaha XJR 400.\n\nKonkurenci mezi klasickými velkoobjemovými naháči představuje především Suzuki GSX 1400 a částečně Kawasaki ZRX 1200, která je však pro pohodové ježdění o dost ostřejší.\n\nPředností motocyklu je pružný motor a klasický vzhled, nevýhodou naopak měkká přední vidlice, vyšší spotřeba a pouze pětistupňová převodovka.\n\n\n\n"}
{"id": "961790", "url": "https://cs.wikipedia.org/wiki?curid=961790", "title": "Hronsek", "text": "Hronsek\n\nHronsek ( , ) je obec na Slovensku v okrese Banská Bystrica. Nachází se na levém břehu řeky Hron asi 10 km jižně od Banské Bystrice. V obci se nacházejí tři historicko-kulturní památky, z nichž nejznámější je dřevěný artikulární kostel z 18. století.\n\nOblast, ve které se nachází dnešní obec Hronsek, byla původně královským majetkem. Uherský král Belo IV. ji daroval za zásluhy v boji proti Tatarům zvolenskému županovi Radunovi Oszlárovi. Ten na tomto území založil i blízkou obec Radvaň (dnes součást Banské Bystrice). Tato darovací listina je prvním písemným dokumentem o této oblasti (1250). Pravděpodobně se zde usadil Radunův vnuk Gala, protože starší název obce byl Galowycz.\n\nPrvní písemná zmínka o obci pochází z roku 1500 pod názvem \"Zyklafalu\". Postupně se název obce měnil: \"Czwiklafalwa\", \"Czwiklina\" (1506), \"Galowyczfalwa\" (1514), \"Galowycz\" (1515), \"Czwyklina\" (1522), \"Czwyklina\" nebo \"Galfalwa\" (1558), \"Garanzegh\" (1565), \"Cwklina\" (1572), \"Garamsseg\" (1786), \"Hronec\" (1808), \"Hronsek-Skalka\" (1920), \"Garansek\" (1927) až do dnešního \"Hronsek\" (1946) / maďarsky \"Garamszeg\".\n\nZ této lokality pocházela šlechtická rodina – Geczyovci, psali si šlechtický přídomek \"de Garamszek\" (z Hronseku). Dalšími majiteli panství, kteří vlastnili pozemky a okolní lesy, byly Rothovci z Kráľovy, hrabata Telekyovci, Battikovci z Vlkanové, baroni Schmiddegy, Juraj Géczy, hlavní župan a Štefan Soós z Poltár. Dr. Aladár Déchy tu měl velkostatek a mlýn. V roce 1828 měla obec 67 domů a 508 obyvatel.\n\nNejstarší dochovanou stavbou je vodní hrad z 15. století. V roce 1576 byl tento Rothovsko-Telekyovský hrad přestavěn a opevněn. Goticko-renesanční stavba měla původně opevnění tvořené obrannou zdí se čtyřmi věžemi a vodním příkopem s padacím mostem. Za Rákoczyovského stavovského povstání (1703–1714) zde byly údajně raženy mince. V zámku jistý čas žil i Zsigmond Géczy, otec Juliany Korponayovej-Géczyovej (levočské bílé paní).\n\nV 20. století byl zámek částečně přebudován a v současnosti (2007) je také předmětem přestavby.\n\nSoósovsko-Géczyovský zámek nechal v roce 1775 vybudovat Juraj Géczy z Hronseku se svou manželkou Esterou Bene s přídomkem Nándor. Stavba má obdélníkový půdorys s kruhovými nárožními baštami. Venkovní fasáda má bohatě členěnou rokokovou štukovou výzdobou. Interiér zdobí původní pruské a zrcadlové klenby.\n\nV zámecké zahradě je stará, více než 200letá lípa a mohutný dub. Lípa je 25 m vysoká, obvod kmene v metrové výšce je téměř 500 cm a patří mezi unikátní exempláře. Na barokním kostele je již přes 70 let pravidelně obydlené hnízdo čápa bílého.\n\nEvangelický kostel, který je zapsán na seznamu Světového dědictví UNESCO jako součást souboru Dřevěných chrámů slovenských Karpat.\n\nV obci žily a tvořily významné osobnosti duchovního, národního a kulturního života:\n\n"}
{"id": "961794", "url": "https://cs.wikipedia.org/wiki?curid=961794", "title": "Vieroslav Matušík", "text": "Vieroslav Matušík\n\nVieroslav Matušík (28. srpna 1927 Ostrava – 15. ledna 1995 Bratislava) byl slovenský hudební skladatel, dirigent a fagotista.\n\nNarodil se v Ostravě. Už v 6 letech začal hrát na housle, později na kytaru, saxofon a klarinet. V roce 1945 se ucházel o přijetí na pražskou konzervatoř. Původně chtěl studovat klarinet, nakonec se rozhodl pro fagot.\n\nJeho pedagogem se stal Karel Pivoňka. Ve studiu hry na fagot pokračoval na Konzervatoři v Bratislavě, kterou absolvoval v roce 1951.\nJeště jako posluchač pražské konzervatoře se přihlásil na konkurz do vznikající Slovenské filharmonie, kde nastoupil 1. září 1949, čímž se zařadil k jejímu zakládajícím členem. V orchestru České filharmonie byl 1. fagotistem a členem umělecké rady. V roce 1956 se stal členem \"Dechové kvintetu Slovenská filharmoniků\" spolu s flétnistou Vladislavem Brunnerem, hobojistou Rudolfem Novákem, klarinetistou R. Červenkou a J. Dvořákem, který hrál na lesním rohu. Soubor vyvíjel činnost do počátku 60. let.\n\n\n\n"}
{"id": "961796", "url": "https://cs.wikipedia.org/wiki?curid=961796", "title": "Radiostanice", "text": "Radiostanice\n\nRadiostanice je technické zařízení pro bezdrátový přenos mluveného slova nebo jiných informací přeměněných na elektrický signál, který se přenáší pomocí vysoké frekvence rádiových vln. Radiostanice sdružuje vysílač a přijímač v jedné konstrukci. V minulých dobách se jednalo často o celé budovy, později radiové vozy a dnes již vysílač a přijímač jsou umístěny společně v jednom krytu od stolních provedení až po miniaturní ruční přístroje.\n\nLidé často pro radiostanice používají nepřesně název vysílačka.\n\n\nProvoz radiostanic a přidělování kmitočtů má na starosti v České republice Český telekomunikační úřad (ČTÚ).\n"}
{"id": "961802", "url": "https://cs.wikipedia.org/wiki?curid=961802", "title": "Lopašov", "text": "Lopašov\n\nLopašov ( ) je obec na Slovensku v okrese Skalica. Žije zde obyvatel. První písemná zmínka o obci pochází z roku 1392.\n\nV obci stojí římskokatolický kostel sv. Vendelína z roku 1842.\n\nObec leží asi 16 kilometrů jihovýchodně od Skalice, 9 kilometrů severně od Senice, podél silnice I/51 Holíč – Trnava.\n\n"}
{"id": "961803", "url": "https://cs.wikipedia.org/wiki?curid=961803", "title": "Protihabsburská stavovská povstání v Uhrách", "text": "Protihabsburská stavovská povstání v Uhrách\n\nProtihabsburská stavovská povstání je označení pro sérii ozbrojených vystoupení sedmihradských a uherských stavů, vedených sedmihradskými knížaty nebo uherskými magnáty proti Habsburkům v letech 1604 (začátek Bočkajova povstání) až 1711 (Satmárský mír). Odehrávaly se většinou na území dnešního Slovenska, které tehdy jako jádro Uherského království tvořilo většinu území, které zůstalo z Uherska po turecké invazi v 16. století. Měly těžké následky pro hospodářský a společenský život země.\n\nPovstání zapříčinily omezování stavovských privilegií, násilná protireformace a prosazování habsburského absolutismu. Byly i součástí větších válečných konfliktů – patnáctileté války (1593–1606) a třicetileté války (1618–1648), v nichž Sedmihradsko a uherští povstalci vystupovali jako spojenci habsburských nepřátel – Osmanské říše nebo protihabsburských koalic ve střední a západní Evropě.\n\nV čele prvního stavovského povstání stál východouherský magnát Štěpán Bočkaj. Povstalci porazili císařská vojska v Sedmihradsku, obsadili Košice a zmocnili se velké části východního Slovenska. Hlavním cílem povstání bylo zrušit císařské nařízení o zabírání majetků šlechty a svobodné vyznávání protestantismu. V roce 1605 vyvrcholily Bočkajovy úspěchy. Jeho vojska, posílená tureckými oddíly, se zmocnily téměř celého Slovenska a podnikali vpády na Moravu, do Slezska a Rakouska. Bočkajovci vypálili Hodonín, Zlín, Kyjov, Strážnici a další moravská města. Dne 23. června 1606 uzavřeli Vídeňský mír, který zaručoval uherské šlechtě větší zastoupení v centrálních úřadech, ve velitelském sboru a obsazení úřadu palatina. Stavům se zaručovala náboženská svoboda. Turci využili Bočkajova povstání, aby se zmocnili uherské Ostřihomi.\n\nDruhé stavovské povstání vedené sedmihradským knížetem Gabrielem Bethlenem mělo v podstatě stejný cíl jako první, protože ze strany Habsburků nebyly dodržovány podmínky Vídeňského míru. V srpnu 1619 vpadl na východní Slovensko, obsadil Košice a nechal se svými přívrženci prohlásit za hlavu Uherska a ochránce protestantů. Jeho vojska, posílená tureckými oddíly pronikly až na západní Slovensko, kde se zmocnili Nových Zámků, Trnavy a na krátký čas i Bratislavy.\n\nNa sněmu v Bratislavě (leden 1620) schválily \"konfederaci\" s českými stavy a na dalším sněmu v Banské Bystrici (srpen 1620) zvolily stavy Gabriela Bethlena za uherského krále. Po porážce českého povstání na Bílé hoře (8. listopad 1620) nastal obrat i v Betlenovom povstání. Během ofenzívy roku 1621 se císařským vojskům podařilo dobýt Bratislavu, Nitru a další města. Gabriel Bethlen proto uzavřel 31. prosince 1621 s císařem mír v Mikulově. Vzdal se dobytého území a titulu uherského krále. Uherským stavům potvrdil Ferdinand II. práva a privilegia slíbené Vídeňským mírem.\n\nV dalších protihabsburských akcích vystupoval Gabriel Bethlen jako člen několika koalic – s německými protestanty, Nizozemskem a Francií. Vojenské akce v roce 1623 trvaly krátce a znovu selhala spolupráce s protestantskými spojenci. Nová tzv. Haagská koalice v důsledku dánské porážky v Německu také nemohla splnit původní předsevzetí. Gabriel Bethlen začal vojenské akce poměrně pozdě (září 1626). Až v polovině října se v Ponitří spojil s Peterem Mansfeldem a se sasko-výmarským vévodou Janem Ernstem. Kvůli nevhodnému ročnímu období však na Bethlenův návrh nepokračovali ve vojenských akcích. Koncem roku 1626 uzavřel Gabriel Bethlen v Bratislavě mír, který už do konce života neporušil.\n\nDalším povstáním bylo vystoupení Juraje I. Rákociho. Jako spojenec Švédska a Francie využil Rákoci nepříznivou situaci pro Habsburky, aby se prohlásil za ochránce nespokojených uherských protestantů. Ze Sedmihradska pronikl na východní Slovensko a dále na západ (1644). Roku 1645 pronikly Rákociho oddíly znovu na západní Slovensko a spěchaly na pomoc švédskému generálovi Torstensonovi, který obléhal Brno. Na zásah Vysoké Porty přerušil Juraj I. Rákoci I. vojenské akce a vrátil se do Sedmihradska. Na základě Lineckého míru (16. prosince 1645) získal Juraj I. Rákoci do doživotní držby sedm stolic na severovýchodě Uherska, z toho Satmárskom a Sabolčskú natrvalo. Linecký mír rozšířil svobodné vyznávání náboženství i na poddané, ale jinak jeho ustanovení bránily pouze privilegia šlechty, upevňovaly moc a rozšiřovaly majetek Rákociovy rodiny.\n\nToto povstání se jako jediné neodehrávalo na Slovensku. Sedmihradský kníže Juraj II. Rákoci, syn Juraje I. Rákociho se zde neprozřetelně vrhl do bojů o polský trůn (1656 spolu se Švédy obsadil Varšavu), čímž vyvolal konflikt Sedmihradska s Turky. To mělo za následek úpadek moci Sedmihradska a jeho plnou závislost na Vysoké Portě.\n\nHabsburkové podpořili nově zvoleného sedmihradského knížete Jana Keményie, který se postavil Turkům na odpor, ale Turci Kéményie porazili a zabili a na sedmihradský stolec dosadili svého kandidáta Michala Apáffyho, který až do roku 1687 podporoval Turky a uherské povstalce. Spor o Sedmihradsko posloužil Turkům jako záminka k rozpoutání nové rakousko-turecké války roku 1663.\n\nVšeobecná nespokojenost propukla roku 1678 do otevřeného povstání, na čelo kterého se postavil Imrich Tököli, bohatý kežmarský magnát z území Slovenska. Z východního Slovenska pronikl do oblasti báňských měst a na Horní Nitru. Kurucké hnutí (jak se lidoví protihabsburského povstalci – převážně Slováci a Rusíni – asi od 70. let 17. století nazývali) se tímto osamostatnilo od Sedmihradska a jeho základnou se staly stolice na severovýchodě Uherského království. Pod dojmem kuruckých úspěchů svolal císař Leopold I. do Sopronu sněm (1681). Již dříve odvolal absolutistickou formu vlády a na sněmu obnovil uherskou ústavu. Jelikož se strany nedohodly v otázkách náboženství, Imrich Tököli se znovu chopil zbraně. Roku 1682 se Tököli stal králem \"Horních Uher\" (tedy východního Slovenska) jako vazal Osmanské říše (podobně jako Sedmihradsko). V letech 1678–1683 podnikali Tököliho kuruci vpády na Moravu, při kterých vypálili Uherský Brod, Frenštát pod Radhoštěm a další města. Během výpravy osmanské armády proti Vídni (1683) Imrich Tököli rozšířil svůj stát směrem na východ skoro na celé Slovensko, ale porážka Turků v bitvě u Vídně znamenala i rychlý konec jeho moci. Tököli byl v této souvislosti Osmany protokolárně nazývaný \"Král středního Uherska\"\n\nUpevnění postavení Habsburků po vyhnání Turků během velké turecké války a prosazování centralistických opatření Vídní vyvolalo znovu velkou nespokojenost v Uhersku. Povstání Františka II. Rákociho začalo rolnickými vzpourami v severovýchodním Uhersku a mělo na začátku čistě sociální povahu. Zapojením se šlechty se stalo stavovským, ačkoli poddaní představovali nadále významnou sílu. Roku 1703 dobyly Rákociho oddíly důlní města a v následujících letech ovládli celé Slovensko. V Sedmihradsku roce 1704 Rákociho zvolili za sedmihradské kníže. V Onoda zbavily stavy Habsburků uherského trůnu (1707) a povstání dosáhlo svého vrcholu. Rákociho povstání podporoval francouzský král Ludvík XIV.\n\nDlouhotrvající boje, zpustošená krajina, mor a rozpory v povstaleckém táboře vedly povstání k pomalému úpadku. Navzdory prozíravé zahraniční politice, díky které dostalo povstání významnou podporu ze zahraničí, nedokázalo po skončení války o španělské dědictví odporovat soustředěným silám rakouské monarchie. Roku 1708 prohráli povstalci bitvu u Trenčína a po dalších porážkách povstání ztrácelo své přívržence a upadalo. V srpnu 1711 kapitulovaly zbytky kurucké armády u Satu Mare, kde byl také podepsán Satmárský mír, který zajistil Habsburkům vládu nad Uherskem.\n\nV letech 1703–1709 byla východní Morava pustošena opakovanými nájezdy povstaleckých kuruců, kteří vypálili okolo 100 moravských vesnic a pozabíjeli tisíce poddaných.\n"}
{"id": "961805", "url": "https://cs.wikipedia.org/wiki?curid=961805", "title": "Seznam kulturních památek v Kynšperku nad Ohří", "text": "Seznam kulturních památek v Kynšperku nad Ohří\n\n"}
{"id": "961806", "url": "https://cs.wikipedia.org/wiki?curid=961806", "title": "Vojenská radiostanice", "text": "Vojenská radiostanice\n\nVojenská radiostanice je radiostanice používaná armádou. Pro různé stupně velení se začaly používat již v první světové válce. Elektronkové stanice měly značné rozměry a často se převážely koňskými povozy. Největší rozmach radiostanic byl však ve druhé světové válce. Kvalitu německých stanic a jejich součástek se nepodařilo ani dlouhou dobu po válce překonat. Mnoho armád často kopírovalo zapojení a konstrukce obvodů těchto vynikajících německých zařízení. S vývojem tranzistorů pak nastala miniaturizace a také odpadly problémy s napájením vysokým napětím jež potřebovaly elektronky. Dlouho však trvalo než se podařilo vyrobit tranzistory pro velký výkon na vysokých kmitočtech.\n\nDnešní vojenské radiostanice mají šifrované digitální druhy provozu a může jimi být vybaven každý jednotlivý voják.\n\n"}
{"id": "961808", "url": "https://cs.wikipedia.org/wiki?curid=961808", "title": "Seznam kulturních památek v Kraslicích", "text": "Seznam kulturních památek v Kraslicích\n\n</table>\n"}
{"id": "961809", "url": "https://cs.wikipedia.org/wiki?curid=961809", "title": "Viliam Loviška", "text": "Viliam Loviška\n\nViliam Loviška (* 12. srpen 1964, Bratislava) je slovenský sochař, malíř, designér, pedagog a organizátor výtvarného života.\n\nV letech 1978–1982 studoval sochu na Škole uměleckého průmyslu v Bratislavě u akad. Sochaře Juraje Gavulu, vysokoškolská studia absolvoval v Bratislavě na Vysoké škole výtvarných umění v letech 1982–1989 v ateliéru prof. Ladislava Snopek, doc. Teodora Baníku, později v ateliérech prof. Jana Kulich a v letech 1986–1989 u prof. Albína Brunovského. \n\n\nVýběr z nejdůležitějších děl:\n\n"}
{"id": "961810", "url": "https://cs.wikipedia.org/wiki?curid=961810", "title": "Seznam kulturních památek v Krásnu", "text": "Seznam kulturních památek v Krásnu\n\n"}
{"id": "961811", "url": "https://cs.wikipedia.org/wiki?curid=961811", "title": "Jaterník", "text": "Jaterník\n\nJaterník (\"Hepatica\") je rod rostlin z čeledi pryskyřníkovitých (\"Ranunculaceae\").\n\nJedná se o vytrvalé byliny s podzemním oddenkem. Lodyhy jsou bezlisté a vyrůstají z paždí bazálních blanitých šupin. Přízemní listy jsou přítomny a plně se vyvíjí až po odkvětu, jsou uspořádány v přízemní růžici. Listy jsou jednoduché, čepele jsou nápadně trojlaločné, celokrajné nebo různě zubaté. Květy jsou jednotlivé, převážně modré barvy, zřídka růžové nebo bílé. Pod květem je listenovitý útvar, který napodobuje trojsečný kalich. Okvětních lístků bývá nejčastěji 5–10 Jedná se ale ve skutečnosti po petalizované (napodobující korunu) kališní lístky, kdy korunní lístky chybí. Tyčinek je mnoho. Opylení probíhá pomocí hmyzu (entomogamie). Gyneceum je apokarpní, pestíků je mnoho. Plodem je nažka, která chlupatá a je zakončená zobánkem. Na bázi nažky je masíčko. Nažky jsou uspořádány do souplodí. Jsou rozšiřovány pomocí mravenců (myrmekochorie).\n\n\nPojetí rodu \"Anemone\" se u jednotlivých autorů dosti lišilo. Existuje nejširší pojetí, kdy nejsou uznávány rody jaterník (\"Hepatica\") a koniklec (\"Pulsatilla\") a zástupci jsou pak řazeny do rodu \"Anemone\". Toto pojetí zastává např. Flóra Severní Ameriky. Jiní rody \"Hepatica\" a \"Pulsatilla\" uznávají, např. Flóra Číny. Stejně jako většina recentních středoevropských autorů. Existuje ale ještě užší pojetí, které užíval třeba Dostál (1989) nebo Květena ČR, kde kromě toho z rodu \"Anemone\" vyjímá další menší rody \"Anemonoides\" a \"Anemonastrum\". Kubát 2002 rody \"Anemonastrum\" a \"Anemonoides\" neuznává, ale rody \"Hepatica\" a \"Pulsatilla\" ano. V nejnovější době středoevropští autoři uznávají rody \"Hepatica\" a \"Pulsatilla\", rod \"Anemonoides\" neuznávají a druhy řadí pod \"Anemone\", zato se však vrací k samostatnému rodu \"Anemonastrum\", česky větrnice. Ze středoevropských druhů pouze větrnice narcisokvětá (sasanka narcisokvětá) (\"Anemone narcissiflora\").\n\nJe známo asi 7 druhů, které se vyskytují v Evropě, východní Asii a na východě Severní Ameriky. Počet druhů však závisí na taxonomii, zda jsou jednotlivé druhy chápány jako variety nebo samostatné druhy.\n\n\n \n"}
{"id": "961823", "url": "https://cs.wikipedia.org/wiki?curid=961823", "title": "Medzinárodný folklórny festival Myjava", "text": "Medzinárodný folklórny festival Myjava\n\nMedzinárodný folklórny festival Myjava je folklorní festival, který se již desetiletí (v roce 2008 49. ročník) koná zpravidla tři nebo 4 dny uprostřed června na Myjavě. Už desetiletí festival začíná vernisáží výstavy v SNM - Muzeum SNR Myjava. \n\nV roce 2007 se festivalu zúčastnil divadelní soubor Pomlázka z Myjavy (lidové divadlo). Po slavnostním otevření, které bylo spojeno s předáváním cen, následoval regionální program, ve kterém se představili domácí folklorní soubory a skupiny. \n\nZahraniční rozměr festivalu pomáhá formovat spolupráci a členství v CIOFF. Ze zahraničních souborů se v roce 2007 zúčastnili folklorní soubory z Alžírska, Bulharska, České republiky, Srbska, Ukrajiny, Polska, Švédska, Západní Papui, Irska a možná i z Afriky. \n\nNechyběl tradiční JARMEK a SPRIEVOD FESTIVALU. Své místo v dopoledních hodinách si našel přednáškový cyklus odborníků nebo vyprávění pro ty, co chtějí vědět o folklóru více, v prostorách evangelické fary, ale i hudebně literární kompozice věnována Myjavské lidové taneční hudbě.\n\nDětské diváky pozvali do Trnovcov na setkání s pohádkou a dětské divadlo. Pro starší generaci nabídli tance a písně Záhoří a Trnavska, program o dudách a dudácích. Večer patřil folklórním souborům ze Slovenska a zahraničním přátelům. Lidové zábavy jsou nedílnou součástí pátečního i sobotního večera. Festivalové nedělní dopoledne patřilo dětem a taneční škole, v níž vyučovali tanečníci zahraničních souborů. Osvěžením mohlo být i vzpomínkové vyprávění o Myjavské rodačce Zuzce Zgurišce. Dětským folklórním souborům amfiteátr v Trnovci patřil od 14,00 hod. a pak už následoval závěrečný program festivalu - galaprogram.\n\nProgramy Mezinárodního folklorního festivalu Myjava (Festival evropské tradiční kultury) chtějí nejen připomenout, co jsme zdědili a zachovali, ale i to, co jsme vytvořili.\n\nProgram MFF Myjava lze sledovat i přes internet. V roce 2007 se internetoví fanoušci mohli těšit i na online přenos z městečka MY-A-VY. \n\n"}
{"id": "961824", "url": "https://cs.wikipedia.org/wiki?curid=961824", "title": "Matteo Anesi", "text": "Matteo Anesi\n\nMatteo Anesi (* 16. srpna 1984 Trento) je italský rychlobruslař.\n\nV roce 2000 poprvé startoval na Mistrovství světa juniorů, na seniorském Mistrovství Evropy debutoval na začátku roku 2003. Tehdy se rovněž poprvé představil v závodě Světového poháru. V sezóně 2004/2005 celkově vyhrál s italským týmem Světový pohár ve stíhacích závodech družstev a na Mistrovství světa na jednotlivých tratích 2005 získal ve stejné disciplíně stříbrnou medaili. Na Zimních olympijských hrách 2006 dobruslil v individuálním závodě na 1500 m na 29. místě, pomohl však italskému družstvu k zisku zlaté medaile. Další cenný kov ze stíhacího závodu družstev vybojoval na MS 2008, kdy italský tým skončil druhý. Startoval na zimní olympiádě 2010, kde skončil třicátý (1000 m), dvanáctý (1500 m) a šestý (závod družstev). Jeho nejlepším individuálním výsledkem je 11. místo na Mistrovství světa ve víceboji 2010. Zúčastnil se Zimních olympijských her 2014, kde se v závodě na 1500 m umístil na 39. místě.\n\nV červenci 2014 se oženil s nizozemskou rychlobruslařkou Marrit Leenstraovou.\n\n"}
{"id": "961826", "url": "https://cs.wikipedia.org/wiki?curid=961826", "title": "Mata Hari (rozcestník)", "text": "Mata Hari (rozcestník)\n\nMata Hari může být:\n\n"}
{"id": "961827", "url": "https://cs.wikipedia.org/wiki?curid=961827", "title": "Stefano Donagrandi", "text": "Stefano Donagrandi\n\nStefano Donagrandi (* 1. září 1976 Bormio) je bývalý italský rychlobruslař.\n\nPrvního juniorského světového šampionátu se zúčastnil v roce 1995, ve Světovém poháru se poprvé objevil na podzim 1996. Jeho nejlepším umístěním v individuálních závodech je 11. místo na Mistrovství Evropy 1999. Startoval na Zimních olympijských hrách 2002, kde se v závodě na 1500 m umístil na 24. místě a na pětikilometrové trati dobruslil na dvacáté příčce. S italským týmem vyhrál v sezóně 2004/2005 celkové hodnocení Světového poháru ve stíhacích závodech družstev. Na zimní olympiádě 2006 získal zlatou medaili rovněž v závodě družstev, kromě toho skončil třináctý (10 000 m) a šestnáctý (5000 m) a na patnáctistovce se umístil na 22. místě. Poslední start absolvoval v lednu 2007.\n"}
{"id": "961828", "url": "https://cs.wikipedia.org/wiki?curid=961828", "title": "Hontianska paráda", "text": "Hontianska paráda\n\nHontianska paráda je folklorní festival. Od roku 1996 se pravidelně koná v předposlední srpnový pátek a sobotu v obci Hrušov na Slovensku.\nFestival přiblíží dávno zapomenuté práce v zemědělství (ruční sečení, svážení, mlácení ručně nebo na mlátičky), pečení chleba a lepníkov v tradičních kamenných pecích, mnoho dvorů s místními specialitami, mnoho řemeslníků, převážně s ukázkou tvorby, Lesní scénu či scénu při Věžičce.\n\nNa těchto dvou scénách probíhají volnější programy folkloristů z blízkého či dalekého okolí. Hlavním pódiem scénického programu je amfiteátr, na jehož prknech už vystupovali tělesa jako SĽUK, Lúčnica, ale i sólisté jako např. Ján Ambróz. Program v pátek začíná tradičním vystoupením FS z Hrušova a DFS Ragačinka, jako domácich. V Sobotu je úvod hlavního bloku věnován prezentaci Hontianských vesnic.\n\nTento festival je výjimečný nejen dvoupodlažním amfiteátrem, který symbolizuje spojení moderního a zvykoslovného, ale i přímými ukázkami života sedláka na vesnici či lazoch obce Hrušov. Podujetí je rozdělena na několik stanic: lazy, lesní scéna, dvory, řemeslníci, věžička a amfiteátr.\n\n"}
{"id": "961829", "url": "https://cs.wikipedia.org/wiki?curid=961829", "title": "Spišské folklórne slávnosti", "text": "Spišské folklórne slávnosti\n\nSpišské folklórne slávnosti jsou folklorní festival organizovaný na Slovensku.\n\nCílem festivalu je představit lidový zpěv, tanec, zvyky, tradice, hry, odívání a jiné duchovní a hmotné výtvory lidového umění na Středním a Dolním Spiši. Posláním festivalu je podpořit aktivitu folklorních kolektivů regionu a představit jeho národopisné prvky.\n"}
{"id": "961832", "url": "https://cs.wikipedia.org/wiki?curid=961832", "title": "Obec (Slovensko)", "text": "Obec (Slovensko)\n\nObec je na Slovensku, obdobně jako i v jiných zemích, základní územní samosprávný a správní celek. Vzhledem ke společnému vývoji Slovenska a České republiky do roku 1993 je postavení obcí v obou zemích podobné.\n\nObec je tvořena jedním nebo více sídly. Její území je tvořeno nejméně jedním katastrálním územím. Sdružuje občany, kteří mají na jejím území trvalý pobyt.\n\nNěkteré obce na Slovensku mají postavení města. Na Slovensku je v současnosti 2 891 obcí, z toho 138 měst. V tomto počtu jsou započítané i čtyři vojenské obvody, avšak Vojenský obvod Javorina byl zrušen (k 1. lednu 2011), na jeho území však znovu vznikne obec Ľubické Kúpele. Větší obce se dále dělí na části obcí, ve městech nazývané městské části, ve venkovských sídlech místní části.\n\nObce mají občany volené obecní a města městská zastupitelstva. V čele obce stojí starosta, v čele města primátor.\n\nPostavení měst Bratislava a Košice je řešeno samostatnými zákony. Obě jsou rozdělena na městské části, které si každé volí i vlastní zastupitelstvo a primátory. Zároveň však tato města mají i zastupitelstvo a primátora.\n\nObce mají právo užívat vlastní symboly. Jedná se především o znak a vlajku. Právnické nebo fyzické osoby mohou tyto symboly používat výhradně se souhlasem obce.\n\nDo působnosti obcí patří zejména základní školství, správa místních komunikací, stavební řízení, správa majetku obce a jiné.\n\nPodle zákona č. 369/1990 Sb. \"obec při výkonu samosprávy zejména\":\n\n\n"}
{"id": "961835", "url": "https://cs.wikipedia.org/wiki?curid=961835", "title": "Oreské (okres Skalica)", "text": "Oreské (okres Skalica)\n\nOreské ( ) je obec na Slovensku v okrese Skalica. Žije zde obyvatel. První písemná zmínka o obci pochází z roku 1392. Obec je od okresního města Skalice vzdálená 9 kilometrů.\n\nV obci stojí kostel svatého Medarda.\n\n"}
{"id": "961836", "url": "https://cs.wikipedia.org/wiki?curid=961836", "title": "Ľubické Kúpele", "text": "Ľubické Kúpele\n\nĽubické Kúpele jsou zaniklá vesnice v okrese Kežmarok na Slovensku, u obce Ľubica. Obyvatelstvo bylo vystěhováno při vzniku Vojenského obvodu Javorina v roce 1952, který vznikl sloučením obcí Blažov a Ruskinovce a z částí katastrálních území dalších 22 převážně spišských obcí. Při vzniku vojenského obvodu byla tato obec dvakrát násilně vystěhována, ale de iure nezanikla, protože její katastrální území nebylo celé pojaté do vojenského obvodu (§ 2 odst. 1 zákona č. 169/1949 Sb.). Při rušení vojenského obvodu k 1. lednu 2011 bylo katastrální území Ľubické Kúpele přičleněno k obci Ľubica.\n"}
{"id": "961837", "url": "https://cs.wikipedia.org/wiki?curid=961837", "title": "SĽUK", "text": "SĽUK\n\nSlovenský ľudový umelecký kolektív nebo SĽUK je profesionální umělecké těleso na Slovensku. \n\nSĽUK navazuje na lidové tradice, umělecky je zpracovává, rozvíjí do stylizovaného uměleckého projevu, který prezentuje prostřednictvím programových představení. Celá tvorba SĽUK-u představuje kolektivní umělecké výtvory, na kterých participuje široký okruh spolupracovníků -skladatelů, choreografů, výtvarníků, odborných pracovníků z oblasti folkloristiky, pedagogů a pod. Během jednotlivých uměleckých období, kterými SĽUK ve svém vývoji prošel, se na uměleckém profilování a směřování účastnili významné tvůrčí osobnosti.\n\nZe skladatelů národní umělci Alexander Moyzes (tvůrce prvního programu a první dramaturgické linie umělecké činnosti souboru), Eugen Suchoň, Ján Cikker, dále P. Tonkovič, Dezider Kardoš, Július Móži, J. Stelzer, zasloužilí umělci Tibor Andrašovan, Bartolomej Urbanec a jiní. Později se autorský okruh rozšířil o skladatele, kteří byli nositeli nových kompozičních pohledů a přístupů k folklornímu materiálu. Byly to například zasloužilý umělec Ilja Zeljenka, Tadeáš Salva, J. Malovec, Igor Bázlik, Hanuš Domanský, Svetozár Stračina a další.\n\nZ uměleckých pracovníků - choreografů SĽUK-u to byly Š. Tóth, Martin Ťapák, zasloužilý umělec Štefan Nosáľ. Úspěchy tělesa od začátků dodnes jsou spojeny především s choreografické a režijní prací Juraje Kubánka.\n\nDramaturgie se původně orientovala na mozaikové programy. V posledním období na tzv. uzavřenou programovou koncepci. Programy dosáhly široký repertoárový rozsah co do typů a interpretačního obsazení. V současnosti má SĽUK v repertoáru celosouborové, jakož i komorní programy monotematické i tanečně mozaikové i samostatné programy pěveckého sboru.\n\nSĽUK kromě bohaté domácí produkce úspěšně reprezentoval slovenské lidové umění téměř ve všech zemích Asie, Afriky, Ameriky. Jeho pracovním sídlem je neogotický zámek v Rusovciach, nedaleko Bratislavy.\n\nDo SĽUK-u patří tři organizační složky:\n\n\n\n\n"}
{"id": "961840", "url": "https://cs.wikipedia.org/wiki?curid=961840", "title": "Diecéze Abaradira", "text": "Diecéze Abaradira\n\nDiecéze Abaradira je titulární diecéze římskokatolické církve.\n\nAbaradira je antické město nacházející se v římské provincii Byzacena, v dnešním Tunisku.\n\nJe známý jen jediný biskup tohoto sídla: Prefetianus, který se zúčastnil roku 484 schůze katolických prelátů, svolaných vandalským králem Hunerichem, kde byl zaznamenán jako \"Praefectianus Abaradirensis\".\n\nDnes je Abaradira využívána jako titulární biskupské sídlo; současným biskupem je Marko Semren, pomocný biskup diecéze Banja Luka.\n\n\n"}
{"id": "961841", "url": "https://cs.wikipedia.org/wiki?curid=961841", "title": "Stolice (území)", "text": "Stolice (území)\n\nStolice (slovensky \"stolica\") je obecné označení pro správní jednotku v Uhrách od pozdního středověku / raného novověku až do zániku Uherska v roce 1918 a poté i krátce v Československu do konce roku 1922. Ve slovenské odborné historiografii se pojem zužuje pouze jako označení pro druhou fázi správních jednotek v Uhersku, která trvala zhruba od přelomu 13. a 14. století do roku 1849.\n\nŠlo o jednotky šlechtické samosprávy, na rozdíl od komitátů, které byly královskými jednotkami, a na rozdíl od žup, které byly státními jednotkami. V čele stolice stál župan (od 15. století hlavní župan) a podžupan. \n\nVe 13. století postupně moc králů upadla a (královské) komitáty se postupně změnily na (šlechtické) stolice, v nichž králem jmenován hodnostáři už měli jen symbolickou moc, skutečnou moc držela šlechta prostřednictvím svých zástupců. Stolice si časem vydobyly značnou nezávislost respektovanou i samotnými uherskými králi a později Habsburky. Na přelomu 14. a 15. století už bylo v Uhersku asi 70 stolic. Přechod od komitátů ke stolicím probíhal v každé župě jinak rychle, první stolice vznikly ve 13. století. \n\nKromě stolic existovaly v Uhersku i určitá města či provincie, které měly speciální postavení, viz např. historické župy.\n\nV Uhrách se postupně postupně během 15. století počet stolic ustálil a s malými změnami přetrval až do roku 1918. Při zániku Uherska v roce 1918 zde existovalo 64 žup.\n\n"}
{"id": "961843", "url": "https://cs.wikipedia.org/wiki?curid=961843", "title": "Komitát", "text": "Komitát\n\nKomitát nebo královská župa (slovensky také \"hradské španstvo\") je ve slovenské historiografii zpětné označení pro první fázi správních jednotek v Uhersku, která trvala od konce 10. století do přelomu 13. a 14. století. \n\nKomitáty (alespoň některé) se dále dělily na hradní obvody. Jejich počet ani hranice však nejsou známy. Kromě toho existovaly malé, tzv. pohraniční komitáty, jejichž úkolem byla ochrana hranic, a které zanikly se vznikem stolic. Kolem roku 1074 bylo v Uhrách 45–50 komitátů. \n\nZačaly vznikat nejspíše už za Gejzy, nejpozději však za Štěpána I. V severní části Uherska (tedy i na Slovensku) navázaly na župy a podobné jednotky Velké Moravy. Uhersko bylo centralizovaným státem, který byl rozdělen na královské komitáty spravované hodnostáři. Tímto hodnostářem byl župan jmenovaný panovníkem, později i podžupan. Župan sídlil obvykle na hradě, podle kterého komitát dostal i své jméno.\n\nKomitáty byly jednoduché organizační jednotky s cílem spravovat královský majetek (kterým do 13. století byla prakticky celá země). Šlo tedy o královské jednotky, na rozdíl od stolic, které byly šlechtickými jednotky a na rozdíl od žup, které byly státními jednotkami. Přechod od komitátů k stolicím probíhal v každé župě jinak rychle, první stolice vznikly ve 13. století.\n\nV latině – tehdejším úředním jazyce – měl tento útvar mnoho různých označení, až ve 13. století se ustálil název \"comitatus\", odkud pochází i slovo komitát. V maďarštině se pravděpodobně také používalo více názvů, jeden z nich byl \"megye\" [medě], což je slovo odvozené ze slovanského \"medja\" (nebo ze slovenského \"medzä\" či bulharského \"mežda\"), které původně ve slovanských jazycích i maďarštině označovalo (a ve slovenštině jako \"medza\" a ve slovinštině jako \"meja\" doposud označuje) spíše územní hranici.\n\n"}
{"id": "961848", "url": "https://cs.wikipedia.org/wiki?curid=961848", "title": "LGBT práva na Slovensku", "text": "LGBT práva na Slovensku\n\nHomosexualita na Slovensku je po právní i společenské stránce akceptovaná, nicméně situace LGBT osob je z právního a společenského hlediska odlišná od situace ostatních osob. Partnerství osob stejného pohlaví není na Slovensku povoleno. Existují však podpůrné organizace a aktivity. Slovensko je podle zprávy Agentury Evropské unie pro základní práva jednou ze 14 zemí Evropské unie, která nemá žádný právní status pro partnerství osob stejného pohlaví. Zpráva připomněla, že tři členské země Belgie, Nizozemí a Španělsko navíc umožňují těmto osobám manželství. Od doby vydání zprávy se počet těchto zemí rozšířil na Dánsko, Francii, Portugalsko a Švédsko. Vzhledem ke svému postavení nemají stejnopohlavní páry stejný přístup k právům a možnostem jako heterosexuální páry.\n\nV srpnu 2012 bylo avizováno vytvoření \"Výboru pre práva lesieb, gejov, bisexuálnych, transrodových a intersexuálnych osôb\" v rámci Rady vlády pro lidská práva, národnostní menšiny a rovnost pohlaví. Předseda Rady a místopředseda vlády Miroslav Lajčák na funkci předsedy výboru navrhl ministra spravedlnosti, ministerstvo by mělo plnit úlohu sekretariátu Výboru. Návrh navazuje na usnesení Rady ze dne 30. července 2012, které zavedení Výboru podpořilo. Členka Rady Adriana Mesochoritisová přitom uvedla: \"„Víme, že ta situace v ochraně LGBTI lidí je velmi nízká, SR nemá žádné zákony, které by ochraňovaly LGBTI lidí, také nemáme žádný výbor, který by jejich záležitosti začal řešit,“\" Členové Výboru budou nominováni státní správou i nevládními organizacemi. Organizace a sdružení, které za Výbor lobbovaly, poukázaly na rozhodnutí Evropského soudu pro lidská práva z února 2012, v němž soud zdůraznil, že \"„diskriminace na základě sexuální orientace je stejně závažná jako diskriminace na základě rasy, původu nebo barvy pleti“.\" V České republice Výbor pro sexuální menšiny existuje již od roku 2007.\n\n\"Výbor pre práva lesieb, gejov, bisexuálnych, transrodových a intersexuálnych osôb\" při Radě vlády SR pro lidská práva, národnostní menšiny a rovnost pohlaví byl schválen 3. října 2012\".\"\n\nV květnu 2019 naopak ministryně kultury Ľubica Laššáková zamítla hodnotící komisí doporučené LGBT projekty z dotačního programu pro oblast kultury znevýhodněných skupin obyvatelstva a ministerstvo změnilo podmínky tak, aby ani do budoucna nebylo možno takové projekty z programu podpořit.\n\nNa Slovensku existuje několik organizací zabývajících se podporou LGBT osob a zlepšení jejich situace. Mezi ně patří \"Queer Leaders Forum\", \"Hnutie za rovnoprávnosť homosexuálnych občanov GANYMEDES\" a jiné. V Bratislavě sídlí \"Q-centrum\", které poskytuje právní, sociální a psychologické poradenství. Poradenství je možné i telefonicky a prostřednictvím internetu.\n\nZpráva upozornila i na nedostatečnou identifikaci kriminálních činů jako činů proti LGBT komunitě v celé EU. Důvodem je nevědomost policie jak přistupovat k případům a neochota obětí činů na svůj stav upozorňovat. Podle zprávy výzkumy (i na Slovensku) potvrzují, že homosexuálové s obavou před diskriminací svou orientaci před svými příbuznými často tají. Na druhé straně většina z těch, kteří ji netají, jsou rodinou akceptováni. Podle další studie provedené na Slovensku a citované Agenturou bylo 20 % respondentů z domu vyhozených po prozrazeni své orientace.\n\nLGBT osoby jsou diskriminovány i v práci. I když mnozí utajují svou orientaci v práci, až 25 % bylo různými způsoby pronásledovaných. Podle dalších studií 50 % nepřiznává svou orientaci zdravotnickému personálu a dalších 22 % svou orientaci přiznává jen někdy.\n\nNa Slovensku není vyjádření nenávisti vůči LGBT osobám trestné. Poslanec Martin Poliačik (SaS) si myslí, že nenávistné projevy vůči homosexuálům by měly být trestány. Poslanec argumentuje, že \"„pokud slovenská legislativa zná tresty za podněcování nenávisti na základě rasy, národnosti, barvy pleti, původu nebo náboženského vyznání, stejně třeba trestat nenávistné projevy na základě sexuální orientace“.\" Tento krok podle něj doporučuje i Rada Evropy. Vlastní zákon se však do parlamentu zatím předložit nechystá, registrované partnerství má pro něj prioritu. Poliačikova strana SaS ve věci vydala prohlášení, které doporučuje na útoky používat stejný metr. Radoslav Prochádzka (KDH) k problematice trestání uvedl \"„Jsem přívržencem co nejširší svobody projevu. Myslím, že bychom měli jít spíše cestou osvěty než trestního práva.“\"\n\nPodle zprávy citované výše může transgenderová diskriminace být pokryta zákony o diskriminaci pohlaví, podle zákona č. 365/2004 Sb., § 6 (3).\n\nSlovensko v současnosti nemá zákon o registrovaném partnerství. Takový zákon však spolupřipravuje poslanec NRSR Martin Poliačik (SaS) Registrované partnerství je součástí volebního programu SaS. Registrované partnerství však nepodporuje Igor Matovič, předseda OĽaNO. Podle něj \"„vztah dvou osob stejného pohlaví nikdy nebude vztah muže a ženy, jakkoli by se mu chtěl podobat, nikdy to nebude originál. Jinak řečeno, jsem přesvědčen, že některá práva by měla být vymožeností jen vztahu muže a ženy.“\" Ministr práce, sociálních věcí a rodiny, Jozef Richter (SMER-SD) v červnu 2012 prohlásil, že ministerstvo nepřipravuje změnu zákona umožňující registrované partnerství. Jeho strana nemá podle něj s homosexualitou programový problém, ale \"„vzhledem k socioekonomickou situaci Slovenska jsou stanoveny jiné priority.“\"\nV listopadu 2012 se v Národní radě hlasovalo o návrhu zákona o registrovaných partnerstvích. Předložili ho poslanci, členové klubu SaS, Lucia Nicholsonová, Juraj Droba a Martin Poliačik. Kvůli slabé podpoře poslanců se však zákon nedostal ani do projednání ve druhém čtení. Podpořilo ho jen 14 z přítomných 129 poslanců. Proti hlasovalo 94 a zdrželo se 20 zákonodárců.\nPoslanec Ľuboš Blaha (SMER-SD) poznamenal, že k registrovanému partnerství dojde, až když se na Slovensku vyřeší „ekonomické a sociální problémy“. Ministr spravedlnosti Tomáš Borec (SMER-SD) se však vyjádřil, že „\"Ministerstvo je připraveno na diskusi o hledání řešení, jak zjednodušit život lidem, kteří spolu žijí i v jiném než manželském svazku, a to bez ohledu na jejich sexuální orientaci\"“.\n\nPrvní pochod hrdosti na Slovensku se uskutečnil 22. května 2010 v Bratislavě. Pochodu se zúčastnilo přibližně 500 účastníků a 100 extremistů, kteří se průběh akce snažili narušit. Třetí Duhový PRIDE se konal 9. června 2012 v Bratislavě. Akce začala trojicí symbolických svateb, měla klidný průběh, byli zadrženi tři lidé.\n"}
{"id": "961887", "url": "https://cs.wikipedia.org/wiki?curid=961887", "title": "Dějiny spirituality", "text": "Dějiny spirituality\n\nDějiny spirituality jsou nová věda s mnohostrannými metodami. Její originálnost spočívá v tom, že zavádí události světa a oborů, v kterých svět žije ve svém každodenním životě niterný a náboženský rozměr. Pole bádání má opravdu rozsáhlé. Dvacet staletí křesťanství na Východě i na Západě, na Dálném východě a v ostatních světadílech, kam jen mohly proniknout východní nebo západní proudy. Vyžaduje studium osob, činných jednotlivců či teoretiků, kteří předávají různými způsoby svou duchovní zkušenost, nauku. Nechybí ani sledování a popis duchovních hnutí, z nichž některá zůstala zapomenuta, nebo se ze zapomenutí vynořila. Dějiny spirituality tíhnou k syntéze. K samotnému pojmu spiritualita: Pojmu spiritualita se využívá také k označení vědecké teologické disciplíny, zabývající se realizací křesťanského života, v tomto případě ale hovoříme o spirituální teologii, jako o systému obecného pojednání. Pojem „spiritualita“ zůstává vyhrazeno jejímu obsahu a zahrnuje konkrétní realizaci „křesťanského prožitku – Moioliho \"in vissuto cristaiano“\". \n\nMyšlení apoštolů a novozákonních spisovatelů se soustředilo na osobu Ježíše z Nazaretu a dějinné poselství, které se nazývá „událost Ježíše“. Prvotní kázání evangelia obsahuje výroky, povzbuzování k obrácení, k víře a bratrskému životu, k vzájemné lásce a k lásce k Bohu. Teologické pohledy jsou spojeny se zásadami, v nichž se mluví o hříchu, o smrti, o Boží lásce k lidem, o Kristově přítomnosti v člověku, o zápase vnitřního člověka, o životě podle Ducha a o tajemném těle Kristově, o Božím království. Mnoho z toho je obsaženo v Novém zákoně, v Epištolách sv. Pavla.\n\nZe čtyř kanonických evangelií jsou tři – tj. Markovo, Matoušovo a Lukášovo – podobná, souhladná (synoptická). Pokusy řešení vzájemné vazby synoptických evangelií lze rozdělit do několika skupin: a) hypotézy pracující s myšlenkou jednoho společného pramene, b) hypotézy pracující se vzájemnou závislostí/znalostí evangelií a c) s teorií dvou pramenů. O problematice bylo vydáno mnoho české i zahraniční literatury, jejíž autoři se podrobně věnují výzkumu textů evangelií.\n\nJedná se o dobu 1. a 2. století, ve kterých vznikaly zprávy, pojednávající o duchovních postojích, jaké zaujímaly generace následující po době apoštolské a často ještě židokřesťanské. V té době vznikla katecheze Didaché. Ve střetu s pohanským světem propuká pronásledování a s ním i mučednictví. Křesťanské panny dávají svým životem a činy základ ke vzniku řeholního života. Klement Alexandrijský je varuje proti výstřelkům enkratismu. Projevují se také silné gnostické tendence, které zavádějí mysl do spekulací. Mezi tyto prameny patří i apokryfické spisy. které vedou k nekontrolovatelné zbožnosti. \n\nSpiritualita Klementa Alexandrijského, Origéna a kappadockých otců představuje ideál křesťanského gnostika, v němž se setkává poznání Písma a otevřenost světu. Z jeho díla vyvěrá optimismus. Origénes († 254) je mnohostranný vykladatel Písma. Rozvíjí duchovní smysl Písma a duchovní smysly křesťana. Nejmystičtější autor je Řehoř Nysský († 394). Jeho rozsáhlé dílo se zakládá na rozsáhlém teologickém a filozofickém základu. Jiný typ autora je Řehoř Naziánský († 389) zvaný Teolog. Byl biskupem na různých stolcích. Čtenáři v něm mohou rozpoznat jemného básníka a citlivého člověka. Zanechal dílo, které prochází mezi teologií, kontemplativní modlitbou, poezií, korespondencí a studiem Písma.\n\nVe třetím století se rozvíjí nový duch, nový typ duchovního života, který zaznamená úspěch – mnišství. Vyšel z Egypta, ze Sýrie a z Palestiny. Záhy dobyl Západ. Od osobní inspirace k cenobitskému životu, který bude prožívat velký počet mužů a žen, od asketických cvičení zaměřených na moralismus k hlubokým úvahám učených mnichů ke kontemplaci. V cenobitismu vede problém řízení velkého množství lidí ke zrodu řehole. Má být výrazem Boží vůle a poslušnosti. Poslušnost nalézáme i mezi otci pouště, kde stařec „opat“ dává duchovní směrnice ohledně askeze, práce, pokory, mlčení, pokušení a myšlenek člověka. V této spiritualitě zabírá velký prostor boj proti zlému duchu, a činí nezbytným rozlišování. Výraznou osobností této doby je Sv. Antonín (259−356), Otec mnichů. V Malé Asii budou biskupové přemítat o cenobitském životě a prosazovat požadavek niternosti. Doslovný výklad evangelia u Basila Césarejského (330−379), jeho poslušnost všem přikázáním Písma a zřeknutí se vlastní vůle jsou prožívány v komunitě podle lidské míry. V ní se ustálí rovnováha mezi modlitbou, ruční a intelektuální prací a povinnosti pohostinnosti. S Evagriem Pontiem (356−400) se vyjadřuje mnišská spiritualita syntetickou naukou. U Makaria (300−390) nalézáme osobní zkušenost s božskou přítomností. Makarius přiřazuje nepřetržitou modlitbu, světlo duchovního života, pohled srdce.\n\nSpiritualita latinského západu je méně okázalá, více praktická, ale pevná a teologická. Cyprián z Kartága († 258), obrácený učitel řečnictví, musel bojovat o zachování jednoty jeho církve a jednoty univerzální církve. Jednotu spatřuje v eucharistii. sv. Ambrož z Milána (* 339–397) působí v ovzduší věroučných bojů proti ariánům a ve svém spise \"De officis\" dává duchovenstvu své církve první pojednání o kněžském životě. Jeroným (340/347−420) je překladatel a komentátor Písma, vůdce žen, nadšený propagátor mnišského života. Svatý Augustin (354–430) je nejvýznamnější osobností západní patristiky. Byl především teologem a svým dílem dal vzniknout navýsost pesimistické tradici. Zabýval se problémy vzniku zla a hříchu, lidstvo je v jeho pojetí \"massa perditionis\" – hříšná masa. Jeho názory jsou z velké části stále platné v křesťanských kruzích, především v protestantských směrech. Zabýval se i filosofickým problémem vztahu církve a státu, otázkou času apod.\n\nKdyž chce východní křesťan dospět k zbožštění, vydává se na cestu askeze (vnitřního obrácení). Tato pouť, jak o tom svědčí pouštní Otcové, se skládá ze tří etap: očišťování, osvícení a sjednocení.\n\nJan Zlatoústý (347–407) vyjadřuje svou spiritualitu kazatelským způsobem života a svými spisy. Roky, které trávil jako mnich a pastorační činností zúročuje v umění přesvědčovat své posluchače o mravní ceně modlitby a milosti a o tom, že jednou z nejrealističtějších forem lásky je dávat almužny a rozdat svůj majetek. Zajímá se podrobně o stavy křesťanského života. Dalšími významnými osobnostmi jsou Cyril Jeruzalémský (315–386), Teodor z Mopsuestie (350−428) a Niketos z Remesiany. Od 3. století vydávají synody místních církví kánony, které pomáhají k lepšímu duchovnímu životu a pranýřují zlořády. V Mezopotámii působí jáhen Efrém (306−373). známý svými hymny a kázáními. V nich připomíná, že víra zahrnuje lásku a že se musí projevovat navenek.\n\nPo plodném 4. století nastávají na Západě krušnější časy. Duchovních spisů ubývá a duchovní osobnosti jsou postaveny před velké problémy. Benedikt z Nursie (480–547) byl na počátku asketa a poustevník. Před tím, než uskutečnil integrální cenobitismus, seskupil své žáky ve dvanácti klášterech a poté sepsal \"Řeholi\", která je originální tím, že předepisuje trvalý pobyt v klášterech. Pod autoritou opata mnich pěstuje poslušnost, mlčení a pokoru. Sám sv. Benedikt si znovu osvojí mnišskou pokoru. Životu kláštera dává rytmus veřejná a soukromá modlitba. Dalším významným mužem tohoto období byl Řehoř Veliký (535–604), který měl vliv po celý středověk. Byl vůbec prvním mnichem, který byl ustanoven za papeže. Jeho \"Regula pastoralis\" je zpytování svědomí o umění pomáhat duším, které bude sloužit středověkému duchovenstvu. Dalším dílem jsou \"Dialogy\". Vědom si lidské bídy ukazuje cesty kontemplace.     \n\nV 7. století vznikají \"Spisy autorů Areopagu\", které rozvádějí pojetí světa složeného z hierarchií, z nichž každá má ve své rovině úlohu zbožšťující a osvěcující. Mystická teologie mluví o božské tmě a oslavují sjednocení s transcendentním původcem všech věcí v duchovní nahosti. Představitelem tohoto směru je (Pseudo) Dionýsius. Na jeho ideály a navázal Maxim Vyznavač (580–662) a Jan Damašský (657–749). V budoucnu bude inspirovat sv. Viktora, cisterciáky, Viléma ze Saint Thiery, velké teology 13. století, například Tomáše Akvinského a později i mistra Eckharta, Taulera, sv. Jana od Kříže a školu karmelitánskou.\n\nSmysl pro pokání v 7. století je obdobím evangelizace. Četní biskupové zakládají kláštery. A v té době podle vzoru Kolumbána (543–615) přinášejí irští mniši na kontinent své \"„Penitenciály“\" a hlásají pomíjivost světa.\n\nV Irsku se rozšířila forma života, které ponechávala velký prostor zpovědi a soukromého pokání. Počínaje tímto mnišským pokáním si získá zpověď se svými sazebníky a se svým přísným zpytováním svědomí půdu v životě křesťanů a učiní svědomí hříšníků citlivějším. To povede k usilovnějšímu vnějšímu umrtvování. Jednou z jeho nejznámějších forem bude věčné putování. Také knihy inspirované Řehořem Velikým budou věřícím pomáhat, aby žili jako dobrovolní kajícníci proniknutí pocitem hříchu a strachem ze soudu. Zkroušenost je tedy jedním z nejrozšířenějších duchovních citů.\n\nNa Východě byl výrazným představitelem Jan Klimak, který byl poustevníkem a cestoval do Egypta. Dříve, než se stal představeným mnichů na Sinaji, uspořádal poučky o mnišství do třiceti „příruček“ duchovního žebříčku, která sahá od rozchodu se světem až k získání základních ctností a k boji proti vášním, od praktického života ke kontemplaci ve spojení s Bohem v hésychii. Hésychie je klid pozůstávající z vnějšího a vnitřního ztišení. Toto téma bude rozvíjet hnutí hésychastů v kontroverzi s Palamasem a v ruské mnišské obnově.\n\nNástup Karla Velikého (742–814) má vliv na spiritualitu jeho říše. V době, kdy je oblast časná a duchovní spojena, nutně vede autorita křesťanského vladaře, který svolává synody, vydává zákony, podporuje teologickou tvorbu a organizuje školství, k obnově, kterou nazýváme karolínskou renesancí. Zákonodárství Karla Velikého je prosyceno duchem evangelia (podobně jako zákonodárství Konstantinovo). Významným laikům jsou adresována pojednání o spiritualitě, která jim připomínají jejich moc, odpovědnost, povinnosti a ctnosti, které mají pěstovat. Radí jim, aby četli Písmo a pomáhali chudým. Mezi duchovenstvem vzniká zájem o sdružování a oživení duchovního života. Chrodegangovi, biskupovi z Metz, to umožní, aby dal kanovníkům statut, podle kterého by mohli svou pastorací sloužit všem. Mezi mnichy je znát výlučně vliv benediktýnské řehole, která se začíná komentovat, kdežto Benedikt z Aniane (asi 750−821) ji převezme, obnoví mnišský řád a přidá jiné modlitby k liturgickému oficiu. Bez valného zájmu té doby zůstává myšlenka Jana Scotta Eriugena (816–877), který zavádí do západního myšlení (Pseudo) Dionýsiův platonismus a apofatismus.\n\nReformní snaha za úpadku v 10. a 11. století probíhají v době, která je nazývána jako \"železný věk\", jako \"temná staletí\". Církve, včetně Říma, je v rukou laiků. A jejich pohnutky a snahy nejsou vždycky duchovní. Ambice velmožů, simonie, nezdrženlivost a nevědomost duchovenstva podporují všeobecný úpadek. \n\nPetr Damiani (1007–1072) byl prorokem samoty a kritizuje a soudí zlořády, které se usadily v církvi. Za nějakou dobu bude předkládat feudálním pánům ideál věrnosti a loajality, aby dali své síly do služeb a obrany bezbranných a slabých. Instituce Božího příměří, která omezuje krvavé soupeření, ale úplně ho nepotlačuje, pomůže křesťanským rytířům vrátit křesťanskou duši. \n\nLaici dostávají do rukou knihy, aby zůstali ve styku s Písmem. Liturgie množí sekvence a tropy o Boží velebnosti a o Kristových tajemstvích, vznikají modlitby k svaté Panně a roste počet mariánských svátků. Opati mimořádně napomáhají snahám mnichům v Cluny a v Gorzii. Jejich sdružené konventy se proměňují v kongregace, které vytváření síť opatství podléhající téže observanci. \n\nRomuald (952−1027) a kamaldulští mniši znovu proslaví poustevnictví jako reakci na blahobyt karolínské doby. Prchá před světem a pěstuje skutečnou chudobu, ze strohosti si dělá pravidlo života a z \"křesťanského putování\" – \"vyhnanství\".\n\nPutování je termín pro výraz duchovního života, realizovaném v cestování v chudobě, aby bylo možné lépe nalézt Boha, duchovně se obnovit tělesným pokáním, jaké s sebou pouť nese. Poutník vede po celou dobu život modlitby, a někdy k ní přidává dobrovolné kajícnosti. Střediskům, která mu poskytují nocleh, dává příležitost k dobročinnosti a k pohostinnosti. Chce vidět Jeruzalém, žít tam a zemřít. Všechno, co bylo spojeno s Kristem ho uchvacuje a přitahuje, i ostatky, kterými ho Východ neúnavně zahrnuje. Kolem druhé poloviny století dostane putování podobu křižáckého hnutí.\n\nKřížové výpravy měly zpočátku duchovní povahu, ale zvolna se laicizovaly. Jeho mystická hlediska budou u rytířů podrývána dychtivosti po územních ziscích nebo přeběhnutím k „nevěřícím“. Mezi prostšími lidmi má duchovní cíl mileniaristické zabarvení a ostře se rýsuje rozpor mezi chudými a mocnými. Dochází i k tomu, že křižáci páchají násilí na židech nebo na východních křesťanech.\n\nJedním z plodů křižáckých výprav byl vznik vojenských řádů. Nejprve třetích řádů, a potom řádů řeholních. \"Řehole templářů\" je příkladem tohoto povolání. Obnovuje ho nemocniční \"Řád sv. Jana\", na jiných místech \"Němečtí rytíři\" a španělské vojenské řády v Calatrava, Alcántara a Avis. Jiní řeholníci se věnují vykupování vězňů, jiní ošetřují malomocné a poskytují pohostinství poutníkům. Vznikají také Bratrstva stavitelů mostů a zedníků. Norbert z Xantenu (1080−1134) zakládá \"premonstrátský řád\", který uvádí požadavky mnišského života do souladu s pastoračnímu úkoly. S Brunonem a s kartouzou (1084) je zavedena forma života, která pěstuje absolutní poustevnictví. V samotě se bude rozvíjet prostota tiché kontemplace, čistota srdce a duchovní panenství. V \"benediktýnském řádu\" osobní syntéza opata Jana de Fécamp (ve stylu \"Vyznání\" od sv. Augustina), který žasne nad vnitřní proměnou otevírá cestu afektivní spekulaci sv. Anselma. Novým řádem jsou cisteriáci, pro které pracoval Bernard z Clairvaux. Bernard z Clairvaux (1090−1153) byl kontemplativní myslitel, jehož učení vyjadřuje vnitřní zkušenost, vezme za svůj plán Roberta de Molesmes a vtiskuje cisterciákům zvláštní spiritualitu, kterou chce docílit, aby se tělesná stránka člověka změnila pomocí pokory, aby duše postoupila od lásky služebné a nájemnické k lásce dětinné a k lásce snoubenecké, jež bude už pevná a dokonalá. Bernard bude mít obrovský vliv ve vlastním řádu i v jiných duchovních proudech. Cisterciáčtí mniši budou pokračovat ve výkladu Písně písní, který Bernard ponechal nedokončený. Nejvíc se mu přiblíží Vilém ze Saint Thiery († 1148), benediktýnský opat s cisterciáckou duší, v němž se sbíhají směry pocházející od sv. Augustina a Origéna a podle něho je láska sám rozum. U všech cisterciáků nacházíme touhu po životě ve spojení s Kristem a citová stránka tohoto života je podněcována teologií.\n\nSpekulativnější a předscholastická je spiritualita školy kanovníků sv. Viktora Pařížského, blízká jednomu z hlavních středisek, která se v té době rozvíjejí v Evropě. Hugo (1096−1141), muž encyklopedických zájmů, se věnuje úvahám o svátostech, o znameních vepsaných v přirozenosti a v milosti. Skot Richard († 1173) uspořádává stupně kontemplace a spojuje je se stupni horoucí lásky. Jeho bádání o Nejsvětější trojici, čistě rozumové, je rozbor lásky k Bohu podepřený kontemplativní touhou. Jiní viktoríni, jako například Arcadus a jeho kázání, Adam a jeho liturgické sekvence, později Tomáš Gallus a jeho mystická teologie zděděná od Pseudodionýsia, dává svou spekulaci do služeb duchovního života.\n\nJiž řeholní reformy 10.−11. stol. požadovaly návrat k apoštolské chudobě prvotní církve. Vita apostolicam byla těsně spojena s ideálem vést podle vzoru Krista a jeho apoštolů život chudého potulného kazatele. Pod dojmem křížových výprav se touha po takovém životě rozrostla přímo v lidové hnutí, které se zmocnilo Západu. Lidé se zajímali o evangelium. Řeholníci a klerikové se věnovali četbě Písma, ale i prostí laici se sdružovali v malé kroužky a dávali si předčítat a vykládat bibli. Lidé přicházeli odevšad, aby slyšeli slavné kazatele.\n\nTachelm byl horlivý stoupencem reformy, který se postavil proti jakémukoli majetku kleriků a káral bohatství duchovenstva. Skončil tím, že spiritualisticky potíral hierarchii a svátostnou církev, zavrhoval také eucharistii. V roce 1115 jej lid ubil, ale jeho bludy působily dále. Proti jeho bludům kázal v roce 1124 Norbert z Antverp. Dalším radikálním kazatelem by i italský kazatel Arnold z Brescie, který požadoval chudou církev a silně kritizoval papežství. Když se dal zavléci do politických pletich města Říma, ocitl se v soukolí římské politiky a v roce 1155 ho dal císař Fridrich Barbarossa popravit. Jeho stoupenci, „arnoldisté“ přešli později k valdenským a katarům.\n\nValdenští dovozovali svůj původ od bohatého lyonského kupce Petra Valdese. Kolem roku 1173/1176 objevil při četbě Matoušova evangelia (10,5 n) ideál chudoby, a tak rozdal svůj majetek a oddal se apoštolátu přísné chudoby a hlásání pokání. Jeho stoupenci „Kristovi chudí“, nebo také „Lyonští chudí“ veřejně kázali a tvrdě kritizovali aktuální poměry. Lyonský biskup jim kázání zakázal s tím, že jako laici nejsou kvalifikovaní mluvit o otázkách víry. Valdes se obrátil na papeže Alexandra II., který mu povolil kázat pouze pokání, pokud se zdrží jakéhokoliv jiného hlásání víry. Po té, co mu však biskup po druhé zakázal kázat pro nedodržení podmínky, obrátil se znovu do Říma a v roce 1184 mu papež nejen zakázal kazatelskou činnost, ale také celé hnutí. Valdes se postavil na odpor, ale papež ho exkomunikoval. Hnutí bylo zatlačeno do podzemí, zradikalizovalo se a vstřebalo do sebe bludné nauky. V roce 1217 Valdes zemřel a zbytky jeho hnutí a i název přešly na italské protestanty.\n\nZatímco všechny výše charakterizované skupiny měly křesťanský základ, hnutí katarů bylo nekřesťanské, manichejskodualistické. V 9. století byli přesídleni z Byzance na Balkán arménští paulikiáni a přinesli s sebou staré gnostické představy. V 1. pol. 10. století je shrnul do soustavy kněz Bogomil, v Makedonii hlásal ideál čistoty (od toho pojem \"katharoi\" – kataři – kacíři). Tyto ideje se rozšířily prostřednictvím kočovných obchodníků a vracejících se křižáků po Německu, do Anglie, Francie a Itálie. Roku 1167 se konal v Toulouse \"Velký katarský koncil\", na kterém kromě jiného prohlásili svátosti za dílo ďáblovo a obrátili se i proti státu a císaři. Rozšířili se zejména v jižní Francii v oblasti města Albi (odtud jejich název albigenští, sblížili se s barony a chystali se k boji proti francouzskému království. V roce 1209 vyhlásil papež Inocenc III. křížovou výpravu proti nim a dvacet let trvalo vraždění, které si vyžádalo mnoho obětí.\n\nZa Inocence III. se inkviziční řízení změnilo v církevní procesní právo, které zavazovalo vrchnost v některých případech a z moci svého úřadu zakročovat proti provinilcům a hříšníkům. Nesměla čekat, až bude někdo obžalován (obžalovací proces), ale musela jej z vlastního podnětu (\"ex officio\" – oficiální princip) vypátrat a přivést k soudu. V roce 1224 vydali Řehoř IV. a císař Fridrich II. zákon proti kacířům pro Lombardii a v roce 1253 Inocenc IV. zplnomocnil inkvizitory k použití útrpného práva.\n\nTouha žít podle evangelia byla sice dobrá, ale bylo zapotřebí se shodnout s církví. Byla nutná chudoba, co nejpodobnější chudobě Kristově, bratrská jednoduchost vzhledem k věcem a lidem živená láskou ke Kristu, pochopení ze strany církevních struktur. Toto uskuteční František z Assisi (1182−1226). Jeho život byl syntézou mezi oddaností ukřižovanému Kristu a službou v institucionální církvi. Z toho ohniska bude čerpat řada \"františkánských mystiků\". Jiní, méně zdatní v prožívání této syntézy bude přehánět mysticismus tak dalece, že mu dají podobnost sekty. Svým způsobem odlišný je řád založený sv. Dominikem (1170−1221), u kterého rozhodlo setkání s katary. Karmelitáni, jejichž řeholi složil Albert Jeruzalémský, budou uctívat sv. Pannu a budou šířit její škapulíř. Jsou následovníky proroka Eliáše a jejich nejlepším údělem je kontemplace v samotě, Jiné řády, jako \"servité\", \"celestýni\", \"mercedáři\", \"poustevníci od sv. Augustína\" jsou důkazem rozmachu řeholního stavu. Pro laiky vzniká vzdělávací a praktická literatura.\n\nTermíny „bekyně“ a „bekhardi“ označuje muže (\"boni viro\") a ženy (\"mullieres religiosae\"), kteří náleželi k laickému duchovnímu hnutí, napodobujícímu řeholní život. Termín „beghine“ se užíval nejprve v Brabantsku, kolem Liege a v Porýní. J. van Mierlo dokládá, že výraz vznikl zkomolením slova \"Albigenses\" (Albigenští), podle jiných autorů výraz pochází z anglosaského \"beggen\" (prosit, žebrat). Ale je možný výklad, že se jedná o starofrancouzský výraz pro osobu, nosící \"hrubý šat kacířů\" (např. katarů).\n\nHnutí, které se rozvinulo ve 12. a 13. století, má své paralely ve Francii (\"papelardes\"), Itálii (\"pinzocchere\") či Španělsku (\"beate\"). Vznik hnutí bekyň je dán historicky a to v souvislosti s gregoriánskou reformou, ve 12. století, kdy zasvěcené ženy neměly mnoho příležitostí se věnovat řeholnímu životu. Chtěly dát příklad svým křesťanským životem, ale nechtěly tvořit klášter. Jakub z Vitry († 1240) velký ochránce bekyň v Belgii, získal od papeže Honoria III. ústní schválení a hnutí se začalo šířit ve Francii a Holandsku i v Porýní. Právní postavení bekyň se zhoršilo po odsouzení bulou \"Ad nostrum\" (6. května 1312) Viennského koncilu. O mystice bekyň se hovoří v souvislosti s velkými postavami mystiky 13. století, které zanechaly texty začleněné do mystické literatury.\n\nV průběhu 14. a 15. století pozorujeme přesunutí duchovních středisek. Usazují se v zejména v germánských oblastech. Zakládají se nové řeholní společnosti: \"celité\", \"olivetáni\", \"jezuaté\", \"jeronýmité\", \"třetí řády\", \"bratři společného života\", \"řeholní kanovníci ve Windesheimu\", kteří budou mít velký vliv na moderní spiritualitu. Dále pokračuje misionářský elán \"dominikánů\", \"františkánů\", šíří se kláštery, a to hlavně v germánských oblastech. Zjevení a spisy velkých mnišek, jako Machtildy z Magdeburku a Gertrudy z Helfty a Mechtildy z Hackerbornu přispívají k šíření dobových snah. Výskyt těchto ženských duchovních osobností je novým zjevem v duchovním životě, odlišným od toho, čím byla Kateřina Sienská (1347−1380). Duchovní plodnost Německa se upevňuje dílem velkých spekulativních dominikánů, jako byl mistr Eckhart († 1328), Tauler († 1361), Jindřich Susso († 1366). Ti tlumočí zásadní přesvědčení, že pokud se má dospět ke kontemplaci, je nezbytné se všeho zbavit. Do této linie patří i Ruysbroeck (1283−1381), kněz a poustevník a převod augustiánské kumunity v Groenendaelu.\n\nHnutí \"devotio moderna\" (moderní zbožnost) pochází od Gerarda Groote, podporované Florencem Radewijnsem. Institucionální formy mu dali Bratři společného života a řeholní kanovníci z Windesheimu, kteří si zachovávali odstup od řeholního života. Hnutí je tvořeno skupinkami, které chtějí žít život chudoby a vnitřní modlitby, živený z bezpečných pramenů tradice a proto sbírají její texty. Vážnost jeho členů vylučuje vše, co přesahuje obyčejný křesťanský život. Neprojevují zájem o mystiku, duší liturgického života je snaha o niternost. Gerard ze Zutphenu, Gerlac Peters, Tomáš Kempenský, Jan Monbaer propagují praktickou spiritualitu, afektivní a zbožnou, přemítají o marnosti lidských věcí, o Božích soudech. Následování Krista je jedním z nejvýraznějších děl tohoto hnutí, ale není jediné. Moderní zbožnost, utopená v reformaci a opomíjená v humanismu přejde k Ignácovi z Loyoly. Svým hledáním příliš intimní zbožnosti posílila rozchod mezi teologií a spiritualismem, který již nastával. A to přimělo světské učitele, zejména ve Francii – Petra d'Ailly, Jana Gersona, E. Ciboule – aby dali vážné teologické základy spisům o kontemplaci. Také Mikuláš Kusánský odmítne rozluku mezi teologií a spiritualitou a přikloní se k afektivní kontemplaci a k „učené nevědomosti“. \n\nHumanismus je mnohovýznamová záležitost, která sahá od obdivu k pohanské antice až ke snahám přenášet její ctnosti do křesťanství a ústí do návratu ke kritickým biblickým a patristickým pramenům. Erasmus Rotterdamský (1467−1536) se domnívá, že vědecky podložené Písmo stačí k oživení křesťanské zbožnosti. Plodem této „učenné zbožnosti“, která se nezatěžuje dogmaty, je „Kristova filozofie“. Lefébre d'Etaples pokračuje v linii Otců, které vydává, a chce vnitřní čisté \"kristocentrické náboženství\". Tato spiritualita elity ponechává věřící jejich prostoduchým útržkovitým a pověrečným přesvědčením ve světě, který je křesťanský jen podle jména. \n\nInstitucionální církev je pod kritikou \"lollardů\" a Viklefa (1320−1384) v Anglii, kteří proti ní kladou ideál chudých kněží. Nelze opomenout i učení mistra Jana Husa (1369−1415), které vyústí do českobratrského hnutí. Až Tridentský koncil se pokusí odstranit všechny problémy té doby. Přinesl reformu episkopátu a rozvoj biskupské spirituality.\n\nNejznámějšími mystiky 16. století jsou: Ignác z Loyoly (1491−1556),který zaznamená svou zkušenost konvertity v díle „Duchovní cvičení“, zakladatel Tovaryšstva Ježíšova a tvůrce \"Stanov Tovaryšstva Ježíšova\", schválených v roce 1540 soustřeďují život apoštolských řeholníků kolem „poslání“, Terezie z Avily (1515−1582), reformátorka Karmelu, žena modlitby a činu (v modlitbě spatřuje cestu, jak dospět k dokonalé lásce), Jan od Kříže (1542−1591) začíná psát, když Terezie z Avily končí, o podstatné otázce hledání Boha cestou niternosti, očišťování dynamismu, který táhne k Bohu duši, jež ví, že je stvořena pro něho „nocí“ – aktivní a pasivní očišťování od všeho co je „vnějším člověkem“ – dlouhý výstup, který dospívá ke kontemplativnímu sjednocení. Vliv Jana od Kříže, s kterým kontrastovalo anti-mystické hnutí ještě za jeho života, a který byl zastírán v dalších třech staletích, je znovu objeven ve 20. století. Nadále se prosazuje učení Karmelitánské školy a u všech, kdo touží po radikalismu a hledají transcendentního Boha, který je láska. Duchovní proud ve Španělsku se pak zpomaluje, a to vlivem výstřelků osvícených \"alumbrados\", kteří vystupovali proti církvi a svátostem. Inkvizice zakročovala a tím brzdila vzlet. Ale to nemohlo zabránit tomu, aby se neukázal hluboký význam vnitřní modlitby a jejích vyšších forem, nezdůraznil se personalismus spirituality a životnost křesťanské spirituality.\n\nVlivnou osobností tohoto času byl František Saleský (1567−1622) napsal \"Pojednání o lásce k Bohu\" a to rozšířilo perspektivy \"Úvodu do zbožného života\", rozmnožilo teologické analýzy a psychologické poznámky. Realistický optimismus tohoto zbožného humanismu, který odkazuje člověka jako Boží obraz na Boha samotného, pomáhá k vedení uvědomělého duchovního života. Založením řádu \"Navštívení\", který se má věnovat bližnímu, se biskup z Annecy pokouší o formu řeholního života, v němž vnitřní požadavky nahrazují umrtvování, jež byla pravidlem v ženských řeholních řádech. Postaví své řeholnice na úroveň existujícím mnišským formám. Taktéž se stane voršilkám, které založila v Itálii sv. Angela Mericiová (1474−1540). Ale svou věc neprohrají sv. Vincenc z Paula († 1660) a jeho \"Dcery křesťanské lásky\".\n\nPort Royal bylo mocné reformní hnutí, které žádalo návrat k prvotní církvi. Angažovalo se v teologicko – politických diskusích, které vyvolal spis \"Augustinus\" biskupa Jansenia (1565−1638). Toto národní náboženské probuzení, jehož strohá zbožnost spočívá ve smyslu pro Boží velikost, pro mravní přísnost a také v hodně pesimistickém pojetí lidské přirozenosti, bude podstupovat různé vlivy, takže vybočí do tvrdošíjného sektářství a toho pak budou využívat galikánští právníci. Jeho svůdná nesmlouvavost vůči světu, sympatie pro obyčejné cesty bez přílišného zdůrazňování mystických stavů mu získalo mnoho zastánců téměř ve všech prostředích. Na jansenismus byla uvalena mnohá odsouzení, ale ta spíše přispějí k jeho proslavení než k jeho zániku. Vážné úsilí a jeho vůle k autentičnosti jsou pokládány za prvky jeho úspěchu a vlivu, který potrvá ve Francii a Itálii tři staletí. Tento úspěch zapříčinil upuštění od svátostné praxe a ochabnutím smyslu pro církev a její tradici.\n\nMystikové nadále jdou cestami sebezmaření, odevzdanosti do vůle Boží a učenlivosti k Duchu svatému, ve Španělsku se vydává mnoho spisů a vedou se debaty o kontemplaci získané a vlité, rýsuje se opozice proti mystice. V tomto ovzduší vyvstává otázka kvietismu. Jde o duchovní postoj, kterému se připisují prastaré příčiny a předchozí okolnosti a který je především návratem k extrémním stanoviskům. Teze o přístupu k mystickým stavům bez předchozí askeze, modlitba klidu, při níž člověk prožívá nezištnou lásku k Bohu, že se ani trochu nestará o svou blaženost, představa, že může žít někdo ve stavu lásky, tvrzení, že zbožná cvičení jsou zbytečná a že je zbytečné utíkat ke Kristovu lidství, absolutizování svědomí, které je přímo spojené s Bohem, patří mezi teze Miguelovi Molinosovi (1628−1669). I když se k nim hlásily různé osoby, netvořily syntézu. Zakládají se na sporné teologii a antropologii. Budou neobratně propagovány a také špatně vykládány a budou předmětem kontroverze o čisté lásce, kterou budou odporovat Bossuet (1627−1704) a Fénélon (1651−1715).\n\nJedním z nejvýraznějších rysů 19. století je vystoupení sociálního křesťanství, které se zabývá postavením dělníků, v jiném případě zase postavením chudých. Ve 20. století zase apoštolátem tisku a všeobecně sdělovacích prostředků (Alberione). V jiných případech zas má formu Katolické akce, odhodlané pracovat v rodině a v rozličných životních prostředí.\n\nStoletím devatenáctým procházejí krize a války, ale také burcují spiritualitu křesťanů. Křesťanská spiritualita je zaměřena na své znovuvybudování nebo na své odůvodňování v obranném duchu. Její tvůrčí spontánnost si přisvojuje metody ani institucionální formy – žije v rámci farností a zbožných společenství. Je více moralizující a více citová, než nauková. Uchovává si odstup od světa, jehož negativní hodnoty chápe jako opak svých zásad.\n\n\n"}
{"id": "961888", "url": "https://cs.wikipedia.org/wiki?curid=961888", "title": "Metropolitní spořitelní družstvo", "text": "Metropolitní spořitelní družstvo\n\nMetropolitní spořitelní družstvo (MSD) je česká družstevní záložna. 19. září 2013 mu Česká národní banka (ČNB) odňala povolení působit jako družstevní záložna, 17. prosince téhož roku zamítla bankovní rada podaný rozklad. Podle ČNB družstvo \"poskytovalo úvěry ve výši desítek i stovek miliónů korun k financování nekonkrétních, neověřených i nereálných podnikatelských záměrů, neprověřovalo při tom řádně bonitu žadatele o úvěr, jeho předpoklady pro řádné a včasné splacení úvěru, ignorovalo vazby svědčící o možném propojení jednotlivých žadatelů o úvěr a nezabývalo se dalšími riziky spjatými s úvěrovými obchody\". 18. prosince 2013 na sebe družstvo podalo insolvenční návrh, 23. prosince téhož roku soud prohlásil konkurs. Insolvenčním správcem byl jmenován Ivo Hala, který tehdy působil jako insolvenční správce společností ECM Real Estate Investments, JIP - Papírny Větřní, Heavy Machinery Services a dalších. Jednu z největších pohledávek za Metropolitním spořitelním družstvem přihlásil podnikatel Vít Zaorálek, který byl v roce 2008 obžalován z vytunelování stovek milionů korun z osmi set českých firem.\n\nDne 10. dubna 2014 bylo v souvislosti s MSD zahájeno trestní stíhání 17 osob pro různé zločiny a trestné činy. Obviněni byli členové představenstva záložny Petr Jánský, Daniel Tureček a Jan Zavřel, 13 bílých koní a jejich šéf. Podle policie od roku 2010, poté co se stali členy představenstva Zavřel a Jánský, promyšleně vyvedli z MSD do anonymních firem v Hongkongu nejméně 1,25 miliardy korun. Přes 150 milionů si z MSD půjčil i Tureček. V srpnu 2015 navrhla protikorupční policie obžalovat 20 osob. Jeden muž byl v červnu 2016 obviněn z legalizace výnosů z trestné činnosti v hodnotě 354 miliónů korun, neboť údajně organizoval a v letech 2012 až 2014 prováděl převody peněz z MSD do tří společností v Hongkongu, za účelem jejich zpronevěry a vyvedení z MSD.\n\n19. března 2015 Ivo Hala postoupil pohledávky MSD na společnost AB - Credit, která za ně v tendru nabídla 1,4 miliardy korun.\n\n10. září 2015 soud Halu odvolal a místo něj jmenoval ostravskou insolvenční správkyni Kateřinu Martínkovou, neboť Hala nedoložil prověrku od Národního bezpečnostního úřadu, a na podzim roku 2014 mu proto ministerstvo spravedlnosti zrušilo zvláštní povolení potřebné pro vedení bankrotů velkých firem a v září roku 2015 původní rozhodnutí nabylo právní moci.\n"}
{"id": "961896", "url": "https://cs.wikipedia.org/wiki?curid=961896", "title": "Fotbalista roku (Estonsko)", "text": "Fotbalista roku (Estonsko)\n\nOcenění Fotbalista roku je v Estonsku udělováno od roku 1992. V roce 2002 byli dva vítězové, Andres Oper a Raio Piiroja. \n\nAktuálním vítězem za rok 2015 je Ragnar Klavan z FC Augsburg.\n\nZdroj:\n\n"}
{"id": "961900", "url": "https://cs.wikipedia.org/wiki?curid=961900", "title": "Domoslav (kníže)", "text": "Domoslav (kníže)\n\nDomoslav, též Damoslaus, Bohuslav či Bonuslaus (* kolem 1000 (nebo později) – 1048), kníže Nitranského knížectví v letech 1042 a 1046–1048. Domoslav byl synem nitranského knížete Ladislava Halak z rodu Arpádovců a jeho ruské manželky. \n\nPolská svrchovanost nad územím Slovenska trvala až do smrti Boleslava Chrabrého roku 1025 nebo až do roku 1029. Právě v této době zemřel i Ladislav Lysý, který po sobě zanechal nezletilého syna Domoslava. Správy údělného knížectví v Nitře se ujal Ladislavův bratr Vazul. Po smrti jediného Štěpánova syna Emericha roku 1031 dvorské kruhy dali Vazula v Nitře oslepit. Vazulovi synové Levente, Ondřej a Béla společně se svým bratrancem Domoslavem stihli utéct do sousedních Čech. Roku 1039 musel Domoslav v důsledku spojenectví českého knížete Břetislava I. a uherského krále Petra Orseola opustit rovněž Čechy a zamířil pravděpodobně do Německa. Po pádu Petra Orseola (1041), podrobení se českého knížete Břetislava německému králi Jindřichovi III. a uzavření německo-českého spojenectví v říjnu 1041 proti Samuelovi Abovi, zaujal Domoslav místo v plánech Břetislava při výpravě proti Uhersku. Začátkem září 1042 německé a české vojsko dobylo území na sever od Dunaje a Jindřich III. na radu Břetislava a se souhlasem obyvatel, kteří odmítli přijmout Petra Orseola, svěřil dobyté území Domoslavovi. Po odchodu německých a českých vojsk však Samuel Aba z tohoto území Domoslava vyhnal a ten musel znovu uprchnout do Čech. Domoslav se vrátil do Nitranska, které se nepřidalo k pohanskému povstání v Uhrách, až v roce 1046. Zde vládl jako nitranské kníže až do své smrti roku 1048. Pohřben byl v klášteře v Pécsváradu, který sám obdaroval. Po jeho smrti se stal nitranským knížetem jeho bratranec Béla I..\n"}
{"id": "961901", "url": "https://cs.wikipedia.org/wiki?curid=961901", "title": "Diecéze Abari", "text": "Diecéze Abari\n\nDiecéze Abari je titulární diecéze římskokatolické církve.\n\nAbari, bylo starobylé antické město, nacházející se v římské provincii Byzacena, v aktuální oblasti Sahel v dnešním Tunisku. Archeologické naleziště nebylo dosud identifikováno.\n\nZnáme jednoho biskupa této diecéze: mezi katolickýcmi preláty předvolané v Kartágu roku 484 vandalským králem Hunerichem byl \"Felix Abaritanus\". Někteří autoři přisuzovali tomuto sídlo \"Ursus, episcopus sanctae Ecclesiae Avaritianensis\", který se roku 787 zúčastnil Druhého nikajského koncilu.\n\nDnes je využívána jako titulární biskupské sídlo; v současnosti má titulárního arcibiskupa Bruna Musaròha, apoětolského nuncia na Kubě\n\n\n"}
{"id": "961905", "url": "https://cs.wikipedia.org/wiki?curid=961905", "title": "Metan hydrát", "text": "Metan hydrát\n\nMetan hydrát (CH • 5,75 HO) je tuhá bílá látka skládající se z krystalické vody, která obsahuje methan. Dříve se předpokládalo že krystalická voda se nachází na hranici Sluneční soustavy, kde jsou nízké teploty. Metan hydrát byl však objeven i pod sedimenty na dně moří Země. Zdá se však nepravděpodobné, že by ho globální oteplování uvolnilo.\n\nPředpokládá se, že metan hydrát vzniká uvolňováním metanu ze zemského jádra, který stoupá zlomy v zemské kůře a v místech, kde se smísí s chladnou vodou moře je uzavřen do krystalů.\n\nV poslední době se některé země pokoušejí tuto látku těžit za účelem zisku spalitelného plynu.\n"}
{"id": "961906", "url": "https://cs.wikipedia.org/wiki?curid=961906", "title": "Laugaricio", "text": "Laugaricio\n\nLaugaricio nebo Leugaricio nebo Leukaristos je starověký název osady z 2. století n. l. na území dnešního Trenčína nebo z jeho bezprostřední blízkosti, která byla významným politickým a hospodářským centrem a strategickým bodem v oblasti nad středním Dunajem. V roce 179 zde přezimovalo 855 vojáků II. pomocné římské legie. \n\nZnámý římský nápis na trenčínské skále uvádí formu \"Laugaricio\", nápis z alžírské Zany formu \"Leugaricio\" a obě jména jsou snad identická s obchodní osadou \"Leukaristos\" uvedenou na Ptolemaiově mapě.\n"}
{"id": "961909", "url": "https://cs.wikipedia.org/wiki?curid=961909", "title": "The Gentle Giant", "text": "The Gentle Giant\n\nThe Gentle Giant je studiové album amerického jazzového hudebníka Yusefa Lateefa, vydané v roce 1972 u vydavatelství Atlantic Records. Nahráno bylo ve dnech 7. dubna 1970 v newyorském studiu Regent Sound Studios (zde byla nahrána skladba č. 3), 9. dubna 1970 ve stejném studiu (skladba č. 7.), dne 1. září 1971 ve studiu Atlantic Recording Studios (skladby č. 2, 5 a 6) a o den později na stejném místě (č. 1, 4 a 8). Producentem nahrávacích frekvencí byl Joel Dorn. Vedle vlastních skladeb obsahuje i předělávku písně „Hey Jude“ britské skupiny The Beatles.\n\n"}
{"id": "961910", "url": "https://cs.wikipedia.org/wiki?curid=961910", "title": "Mauzoleum Andreje Hlinky", "text": "Mauzoleum Andreje Hlinky\n\nMauzoleum Andreje Hlinky je památník Andreje Hlinky, který se nachází ve slovenském městě Ružomberok přímo pod kostelem sv. Ondřeje. V roce 2007 přijala Národní rada Slovenské republiky zákon o zásluhách Andreje Hlinky, podle kterého se mauzoleum považuje za pietní místo. Tělo Andreje Hlinky se v něm nenachází. Jako hrobka sloužilo mauzoleum jen v letech 1941–1945. Před příchodem Rudé armády byly v březnu 1945 ostatky odvezeny na neznámé místo na Slovensku.\n\nJeho vyobrazení se také nacházelo na slovenské bankovce s nominální hodnotou 1000 Sk.\n"}
{"id": "961911", "url": "https://cs.wikipedia.org/wiki?curid=961911", "title": "Koniklec alpinský", "text": "Koniklec alpinský\n\nKoniklec alpinský (\"Pulsatilla alpina\") je druh rostliny z čeledi pryskyřníkovité (\"Ranunculaceae\").\n\nJedná se o vytrvalou rostlinu dorůstající nejčastěji výšky 5-30, za plodu až 50 cm s téměř svislým, vícehlavým oddenkem. Lodyha je přímá, bíle huňatá. Přízemní listy jsou dlouze řapíkaté, trojčetně zpeřené, lístky ještě 2x lichozpeřené, úkrojky pak hrubě pilovité. Lodyžní listy (nebo listeny, záleží na interpretaci) jsou v přeslenu po 2–4 asi v polovině lodyhy, jinak jsou podobné přízemním listům. Květy jsou bílé nebo žluté (záleží na poddruhu), asi 3–6 cm v průměru. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou bílé, někdy vně modře či fialově naběhlé nebo žluté (mimo ČR), vně víceméně plstnaté. Kvete v květnu až v červenci. Tyčinek je mnoho. Gyneceum je apokarpní, pestíku je mnoho. Plodem je nažka, která má na vrcholu dlouhý chlupatá přívěsek. Nažky jsou uspořádány do souplodí. Počet chromozomů je 2n=16.\n\nKoniklec alpinský roste v horách střední a jižní Evropy, hory severního Španělska, Kantabrijské hory, hory Korsiky, Pyreneje, Apeniny, Alpy, Jura, Vogézy, Harz, Krkonoše, Karpaty, Dinaridy. V České republice roste pouze v Krkonoších, většinou v subalpínském stupni, občas na horských loukách sestupuje i níže.\n\nJedná se o velmi variabilní druh, je rozlišováno více poddruhů, některé autoři v minulosti odlišovali i jako samostatné druhy.\n\n \n"}
{"id": "961915", "url": "https://cs.wikipedia.org/wiki?curid=961915", "title": "Diecéze Abbir Germaniciana", "text": "Diecéze Abbir Germaniciana\n\nDiecéze Abbir Germaniciana je titulární diecéze římskokatolické církve.\n\nAbbir Germaniciana, bylo starověké římské město, nacházející se v římské provincii Proconsolare. Byla sufragánnou arcidiecéze Kartágo.\n\nZ poloviny 3. století je znám biskup Successus, který se zúčastnil koncilu v Kártágu, svolaného svatým Cypriánem. Podle tradice Successus zemřel jako mučedník roku 259, Martyrologium Hieronymianum jej vzpomíná 19. ledna. Dalšími známými biskupami byl Annibonius, který se roku 411 zúčastnil Koncilu v Kartágu, kde se sešli katoličtí biskupové a donatisté Afriky, Candidus zúčastněný roku 419 koncilu v Kartágu.\n\nDalšími biskupy jsou Felix a Adeodatus, kteří podle Stefana Antonia Morcelliho patří spíše do sídla Abbir Maius.\n\nDnes je využívána jako titulární biskupské sídlo; současným titulárním biskupem je Leo Schwarz, emeritní pomocný biskup Trevíru. \n\n\n"}
{"id": "961916", "url": "https://cs.wikipedia.org/wiki?curid=961916", "title": "Ivo Hala", "text": "Ivo Hala\n\nIvo Hala (* 30. května 1974 České Budějovice) je český advokát specializující se na insolvence podniků, člen představenstva Spolku pro chemickou a hutní výrobu (Spolchemie), bývalý spolumajitel pojišťovny MAXIMA. Od ledna 2016 je společně s dalšími 14 lidmi vyšetřován pro obvinění z manipulace s insolvencemi, poškozování věřitelů a ovlivňování soudců.\n\n25. července 2007 se stal předsedou představenstva společnosti Campaspol Holding, která přes společnosti Chapelco a Český olej vlastnila 90,7 % akcií ústecké Setuzy. Byl jediným akcionářem akciové společnosti Lukana Oil, do které 1. ledna 2010 přešli ze společnosti Oleofin zaměstnanci zabývající se prodejem a výrobou rostlinných jedlých olejů. 8. června 2010 koupil od společnosti Euro Capital Alliance 100 % podíl v akciové společnosti Lisovna Ústí nad Labem, do které k 1. červenci téhož roku přešli ze společnosti STZ zaměstnanci zabývající se listováním olejnatých semen. O dva roky později tuto společnost prodal Tomáši Machotkovi.\n\n23. února 2011 ho Bohuslav Petr, předseda Krajského soudu v Českých Budějovicích, jmenoval insolvenčním správcem strojírenské společnosti SCB Foundry.\n\n23. května 2011 ho Jan Sváček, předseda Městského soudu v Praze, jmenoval insolvenčním správcem lucemburské developerské společnosti ECM Real Estate Investments. Hala následně popřel pohledávky držitelů eurových dluhopisů, které měl podle něj podat společný depozitář.\n\n7. června 2013 ho Bohuslav Petr, předseda Krajského soudu v Českých Budějovicích, určil insolvenčním správcem společnosti JIP - Papírny Větřní.\n\n1. listopadu 2013 ho předseda Krajského soudu v Českých Budějovicích Milan Tripes určil předběžným správcem zadluženého výrobce a opravce nákladních železničních vozů a lokomotiv Heavy Machinery Services. V březnu 2014 byl potvrzen jako insolvenčního správce. V březnu 2015 požádal Ivo Hala soud, aby ho z důvodu značných zdravotních problémů neurologického charakteru spojených s chronickou bolestí odvolal z funkce. Soud mu vyhověl a následně jmenoval novou insolvenční správkyní Petru Hýskovou. Na odchod Haly se čekalo delší dobu, protože zatím nedostal prověrku Národního bezpečnostního úřadu, kterou musí od srpna 2014 disponovat všichni zvláštní správci se zvláštním povolením řídit největší insolvenční kauzy s přesunem velkých majetků, jako je tato.\n\n19. prosince 2013 ho Libor Vávra, předseda Městského soudu v Praze, jmenoval insolvenčním správcem družstevní záložny Metropolitní spořitelní družstvo. 10. září 2015 ho soud odvolal a místo něj jmenoval ostravskou insolvenční správkyni Kateřinu Martínkovou, protože ministerstvo spravedlnosti odebralo Halovi zvláštní povolení k výkonu funkce.\n\nNa podzim roku 2014 zrušilo Halovi ministerstvo spravedlnosti zvláštní povolení potřebné pro vedení bankrotů velkých firem, neboť nedoložil prověrku od Národního bezpečnostního úřadu. Hala proti rozhodnutí podal rozklad, který ovšem ministerstvo neuznalo, a v září roku 2015 tak původní rozhodnutí nabylo právní moci.\n\nV lednu 2016 byl Hala spolu s dalšími 14 osobami, mezi které patří mj. Petr Sisák či Vladimíra Jechová Vápeníková, obviněn v souvislosti s insolvenčním řízením se společností Via Chem Group. Policie České republiky skupinu viní ze zvýhodnění věřitele, zasahování do nezávislosti soudu, podvodu, legalizace výnosů z trestné činnosti, podplácení, přijetí úplatku či účasti na organizované zločinecké skupině. 20. ledna podal spolu s podnikatelem Petrem Sisákem na policii vysvětlení a 22. ledna na něj Okresní soud v Pardubicích uvalil vazbu z obavy z možného útěku, z ovlivňování svědků a z pokračování trestné činnosti. Podle policie zastupoval na počátku roku 2014 věřitele společnosti Falkonida při jednání s exministrem Alešem Řebíčkem, který zaplatil 25 milionů korun, aby ukončil spory ohledně převodů jím vlastněných akcií fotbalového klubu SK Slavia Praha.\n\n"}
{"id": "961918", "url": "https://cs.wikipedia.org/wiki?curid=961918", "title": "Kerbal Space Program", "text": "Kerbal Space Program\n\nKerbal Space Program (zkráceně KSP) je počítačová hra, ve které hráč vytváří a spravuje svůj vlastní vesmírný program, v rámci kterého má možnost stavět kosmické rakety a prozkoumávat fiktivní planetární soustavu. Hra věrně simuluje Newtonovské chování těles v atmosféře i ve vakuu, ale nebere v potaz obecnou teorii relativity. Hra poskytuje téměř realistické chovaní těles, jako například brzdění sond o atmosféru, tzv. aerobraking. Od svého vydání si hra získala pozornost jak mezi hráčskou, tak i vědeckou komunitou.\n\nHráč si může vybrat ze tří herních režimů:\n\nHru vytváří mexická vývojářská skupina Squad. První alfa verze hry byla oficiálně publikována 24. června 2011, od té doby jsou pro hru vydávány aktualizace. Od 20. března 2013 je hra distribuována skrze službu Steam. \n\nDo hry je možné přidat velké množství rozšiřujících modifikací a modulů, které jsou dostupné na oficiální stránce vydavatele nebo také na stránkách CurseForge. Krom modulů existují i dvě oficiální rozšíření. Rozšíření Making history expansion do hry přidává simulace skutečných misí a to od Apola 11 až po Sovětský raketový program. Druhé rozšíření, Breaking ground expansion, se soustředí na robotické součástky a na výzkumné experimenty na planetách. Rozšíření také přidávají nové součástky a obleky pro Kerbonauty (astronauty z fiktivní planety Kerbin, na které začínáte svůj vesmírný program).\n\nVydání navazující hry Kerbal Space Program 2 bylo oznámeno na rok 2020.\n\n"}
{"id": "961922", "url": "https://cs.wikipedia.org/wiki?curid=961922", "title": "Diecéze Abbir Maius", "text": "Diecéze Abbir Maius\n\nDiecéze Abbir Maius je titulární diecéze římskokatolické církve.\n\nAbbir Maius, z římských zdrojů známý jako Abbir Cellense, bylo starobylé biskupské sídlo nacházející se v římské provincii Africa Proconsularis. Je identifikovatelný s \"Henchir-en-Naam\". Byla sufragánnou arcidiecéze Kartágo. \n\nOd autora Morcelliho známe tři biskupy: Felix, který se roku 411 zúčastnil Koncilu v Kartágu. Dalším biskupem byl Felix který se zúčastnil roku 484 na koncilu v Kartágu svolaný vandalským králem Hunerichem. Adeodátus, zúčastněný koncilu monotheletismu v Kartágu a to roku 646. Felix II. a Adeodát ale patří do diecéze Abbir Germaniciana. Dalším biskupem je \"Cyprianus Cellensis\" kterého ale Morcelli připisuje do diecéze Cellæ v Proconsularis.\n\nDnes je využívána jako titulární biskupské sídlo; současným titulárním biskupem je Miguel Olaortúa Laspra, apoštolský vikář Iquitos.\n\n\n"}
{"id": "961923", "url": "https://cs.wikipedia.org/wiki?curid=961923", "title": "Fotbalista roku (Slovinsko)", "text": "Fotbalista roku (Slovinsko)\n\nO ocenění Fotbalista roku (slovinsky Nogometaš leta) je ve Slovinsku rozhodováno od roku 2007 mezi sportovními novináři a uděluje jej sportovní časopis \"Ekipa\". Mimo to je vyhlašován i vítěz v dalších kategoriích, např. Mladý fotbalista roku (Mladi nogometaš leta), Trenér roku (Trener leta) atd.\n\nVítězem za rok 2012 je Kevin Kampl z rakouského klubu FC Red Bull Salzburg.\n\nZdroj:\n"}
{"id": "961925", "url": "https://cs.wikipedia.org/wiki?curid=961925", "title": "Aerobraking", "text": "Aerobraking\n\nAerobraking, česky přeloženo jako brzdění třením o atmosféru, je způsob brzdění prolétajícího tělesa atmosférou, který je využíván některými kosmickými plavidly ke snížení rychlosti a tím ke snížení výšky apsidy. Tření o atmosféru vede ke zpomalování tělesa, což šetří palivo, které by se jinak muselo pro brzdění použít. \n\nTento způsob je možno využít pouze u těles, které mají kolem sebe atmosféru (např. Venuše či Mars).\n"}
{"id": "961928", "url": "https://cs.wikipedia.org/wiki?curid=961928", "title": "Raí", "text": "Raí\n\nRaí Souza Vieira de Oliveira, v dobách své hráčské kariéry známý jako Raí (* 15. květen 1965, Ribeirão Preto), je bývalý brazilský fotbalista. Hrával na pozici záložníka.\n\nS brazilskou reprezentací vyhrál mistrovství světa v USA roku 1994 Celkem za národní tým odehrál 49 utkání a vstřelil 15 gólů.\n\nSe São Paulo FC dvakrát získal Pohár osvoboditelů, nejprestižnější jihoamerickou klubovou trofej (1992, 1993) a roku 1992 Interkontinentální pohár. S Paris Saint-Germain FC vyhrál Pohár vítězů pohárů 1995/96. Roku 1991 se stal mistrem Brazílie, s PSG mistrem Francie (1993/94) a dvakrát získal francouzský pohár (1994/95, 1997/98).\n\nRoku 1992 byl vyhlášen nejlepším fotbalistou Jižní Ameriky (v anketě El País).\n\n"}
{"id": "961931", "url": "https://cs.wikipedia.org/wiki?curid=961931", "title": "Tour de Ski 2013/2014", "text": "Tour de Ski 2013/2014\n\nTour de Ski 2013/14 byl 8. ročník série závodů v běhu na lyžích. Zahrnoval sedm závodů během devíti dnů od 28. prosince 2013 do 5. ledna 2014. Tour de Ski je součástí Světového poháru v běhu na lyžích. Vítězství obhajovali Rus Alexandr Legkov a Polka Justyna Kowalczyková. Kowalczyková ovšem po oznámení změny programu ve 2. etapě v Oberhofu (původně plánovaný stíhací závod na 9 km klasicky byl kvůli nedostatku sněhu nahrazen sprintem volně) svou účast odřekla a dala přednost individuální přípravě.\n\n Oberhof:\n\n\n\n\n"}
{"id": "961944", "url": "https://cs.wikipedia.org/wiki?curid=961944", "title": "Park Davida Ben Guriona", "text": "Park Davida Ben Guriona\n\nPark Davida Ben Guriona je kulturní a zábavní prostor nacházející se na okraji města Pachuga de Soto v Mexiku. Byl otevřen v roce 2005 z popudu místní vlády státu Hidalgo, mexické židovské komunity a nadace Keren Kayemeth Leisrael. Rozkládá se na 26 hektarech a obsahuje Centrální knihovnu Estada Ricarda Garibaje, kongresové centrum Tuzoforum, interaktivní instalaci věnovanou fenoménu fotbalu a divadlo Gota de Plata.\n\nPark je pojmenovaný po zakladateli státu Izrael Davidu Ben Gurionovy.\n"}
{"id": "961945", "url": "https://cs.wikipedia.org/wiki?curid=961945", "title": "Hřib hvězdákožijný", "text": "Hřib hvězdákožijný\n\nHřib hvězdákožijný (\"Pseudoboletus astraeicola\" ) je vzácná parazitická hřibovitá houba, která byla popsána ve 20. století v Japonsku.\n\n\n\nPlodnice mají podobný vzhled i rozměry jako v případě hřibu příživného.\n\nRourky i dužnina na řezu modrají.\n\nTřeň je tmavě sazově zbarvený.\n\nVýtrusy dosahují 9 - 12 × 4 - 5,5 μm.\n\nHouba parazituje na hvězdáku vlhkoměrném (\"Astraeus hygrometricus\"). Plodnice hřibu vyrůstají z mladých, ještě nerozevřených plodnic hvězdáku. Ty mají kulovitý tvar, takže mohou připomínat mladý pestřec, čímž může docházet k záměně hřibu hvězdákožijného za podobný hřib příživný parazitující na pestřecích.\n\nPrvní nález (typová položka) učinil japonský mykolog Rokuya Imazeki 17. října 1947 u silnice v lese poblíž osady Asakawa nedaleko Tokia. Podruhé houbu nalezl na témže místě 31. července 1951. S ohledem na hostitele (hvězdák vlhkoměrný) připouštěl český mykolog Albert Pilát (1953), že tato houba může být nalezena i v Československu.\n\n"}
{"id": "961951", "url": "https://cs.wikipedia.org/wiki?curid=961951", "title": "Evropská krátkosrstá kočka", "text": "Evropská krátkosrstá kočka\n\nEvropská krátkosrstá kočka je plemeno kočky domácí založené na původní neprošlechtěné domácí kočce vesnic kontinentální Evropy. Je pevninskou obdobou britské krátkosrsté kočky, ke které však byla přikřížena kočka perská, a britské kočky tak získaly oválnější proporce a hustší srst. Cílem šlechtění evropské kočky je však zachování původních proporcí i vlastností „vesnické“ kočky. Lze ji poznat podle toho, že má na hlavě srst zbarvenou do tvaru písmene M.\n"}
{"id": "961952", "url": "https://cs.wikipedia.org/wiki?curid=961952", "title": "Evropská kočka", "text": "Evropská kočka\n\nNázev evropská kočka je nejednoznačný a má několik významů.\n"}
{"id": "961953", "url": "https://cs.wikipedia.org/wiki?curid=961953", "title": "Koniklec jarní", "text": "Koniklec jarní\n\nKoniklec jarní (\"Pulsatilla vernalis\") je druh rostliny z čeledi pryskyřníkovité (\"Ranunculaceae\").\n\nJedná se o vytrvalou rostlinu dorůstající nejčastěji výšky 5-10, za plodu až 35 cm s vícehlavým, tmavě hnědým oddenkem. Lodyha je přímá, huňatá, později někdy olysává, na bázi lodyhy jsou hnědé až zelenavé šupiny. Přízemní listy přezimují, jsou dlouze řapíkaté, na bázi rozšířené v pochvu, lichozpeřené, lístky trojlaločné až trojsečné, úkrojky pak celokrajné až hrubě zubaté. Lodyžní listy (nebo listeny, záleží na interpretaci) jsou ve srostlém útvaru s úzkými úkrojky, je umístěn pod květem, za plodu cca v polovině lodyhy. Květy jsou vzpřímené nebo mírně skloněné, nálevkovité až zvonkovité, vně narůžovělé až nafialovělé, uvnitř bělavé. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou asi 1,5–4 cm dlouhé, vně plstnaté, opadávají až za plné zralosti nažek. Kvete v březnu až v červenci. Tyčinek je mnoho. Gyneceum je apokarpní, pestíků je mnoho. Plodem je nažka, která má na vrcholu dlouhý chlupatý přívěsek. Nažky jsou uspořádány do souplodí. Počet chromozomů je 2n=16.\n\nKoniklec jarní roste ve střední Evropě a v Alpách, na sever sahá až do jižní Skandinávie zhruba po 63° s.š., na jih po severní Španělsko, severní Itálii, ojediněle také v Bulharsku. V České republice je to dnes velmi vzácný druh, v horách se vzácně vyskytuje v Obřím dole v Krkonoších a ve Velké kotlině v Jeseníkách, v nižších polohách dříve velmi roztroušeně, dnes už asi jen u Vlkova, Staňkova a Halámek na Třeboňsku v jižních Čechách a u Bělé pod Bezdězem v severních Čechách. Je to kriticky ohrožený druh flóry ČR, kategorie C1\n\nV ČR je tradičně udávána var. \"alpestris\" z horských poloh a var. \"vernalis\" z nižších poloh. Je ovšem otázka, jaké mají variety taxonomickou hodnotu v ohledu na celý areál druhu.\n\n \n"}
{"id": "961962", "url": "https://cs.wikipedia.org/wiki?curid=961962", "title": "Roots Run Deep", "text": "Roots Run Deep\n\nRoots Run Deep je studiové album amerického jazzového hudebníka Yusefa Lateefa, vydané v roce 2012 u francouzského vydavatelství Rogueart. Nahráno bylo již v roce 2004. Jde o spolupráci s režisérem Nicolasem Humbertem, který v roce 2005 natočil dokumentární film \"Brother Yusef\", a zvukovým inženýrem Marcem Parisottem. Jde o album mluveného slova, na kterém se sám Lateef doprovází na klavír, tenorsaxofon a flétnu. Některé z těxtů pocházejí z Lateefovo sbírky vydané v roce 1976. V textu „Where Is Lester“ například vypráví o hudebníkovi Lesteru Youngovi.\n\n"}
{"id": "961964", "url": "https://cs.wikipedia.org/wiki?curid=961964", "title": "Projektivní identifikace", "text": "Projektivní identifikace\n\nProjektivní identifikace je pojem pocházející z pera Melanie Kleinové. Jeho význam rozšířil její žák Wilfred Bion (viz dále).\nV současné době se jedná o rozšířený výkladový pojem moderní psychoanalytické teorie.\nVedle obranného mechanismu nižšího řádu se používá i pro označení druhu nevědomé komunikace, zejména mezi matkou a kojencem a mezi terapeutem, resp. analytikem a analyzandem, kdy prvního z nich považujeme za příjemce a druhého za vysílatele projikovaného obsahu.\nVelmi často se projektivní identifikací, a to oboustrannou, setkáme v párovém životě a při fungování skupiny (viz skupina základních předpokladů a pracovní skupina), proto tak tento jev významně vystupuje při psychoanalytické párové a skupinové terapii.\n\nPříbuznými pojmy jsou štěpení (splitting), odštěpení, projekce a Lacanův pojem forclusion.\n\nAnna Freudová popsala zralé obranné mechanismy, obranné mechanismy vyššího řádu, na základě rozvíjení práce svého otce o strukturálním a topografickém modelu. Intrapsychický konflikt byl lokalizován do Ego s tím, že nevědomé obsahy Id jsou vyhodnoceny na nevědomé úrovni v Ego, které je ohodnotí podle požadavků Superego (buď nejsou vyhodnoceny jako nebezpečné a ohrožující, pak je jim cesta v zásadě otevřena, nebo probudí tzv. signální úzkost - a Ego mobilizuje obranné mechanismy proti této signální úzkosti, které zamezí nebo omezí nebo jinak modifikují přístup nevědomých obsahů (potřeb, přání, pudových derivátů z Id do vědomí a k motorice).\n\nPokud by obranné mechanismy Ego selhaly, je Ego zaplaveno traumatickou úzkostí, tedy vědomým nepříjemným až znehybňujícím prožitkem ohrožení, který nemá jasnou příčinu a vědomý zdroj.\n\nKoncept obranných mechanismů vychází z rozvinutí Freudových tezí o cenzoru a vytěsnění.\n(Freud: v topografickém modelu postuloval funkci cenzora na rozmezí nevědomí a předvědomí.\n\nÚloha cenzora: spustit prvně popsaný a význačně zralý obranný mechanismus vytěsnění v okamžiku, kdy se nevědomé obsahy jevily nevhodné, nepřípustné, zahanbující nebo ohrožující.\nDědicem funkce cenzor se stala instance Ego ve strukturálním modelu, podrobnější analýzou vytěsnění byly definovány nejrůznější obranné mechanismy Ego proti ohrožujícím impulsům z Id.\nJejich prototypem zůstalo vytěsnění, k nimž později přibyly další, zejména popření a odštěpení a.j.\n\nF. popsal později (viz strukturální model, Anna Freudová), některé další obranné mechanismy, jež používá Ego pod tlakem Superega a/nebo vnější reality proti pudovým přáním a jejich derivátům, vycházejícím z Id.\n\nAnna F. vytvořila svůj inventář obranné mechanismy v knize Já a mechanismy obrany (1936), kde rozvinula učení svého otce.\n\nMelanie Kleinová se věnovala popisu tzv. primitivních obranných mechanismů (projektivní identifikace, splitting alias štěpení, manická obrana), které se týkají mnohem více než kastrační úzkosti a úzkosti ze Superega úzkosti vývojově ranější, spojované s tzv. paranoidně schizoidní pozicí.\n\nPrávě projektivní identifikace je konceptem, který umožňuje porozumět jednak komunikaci mezi nemluvnětem a mateřským objektem, jednak dění mezi pacientem a analytikem u pacientů s těžší psychopatologií (nebo u těch, kteří se dostali v klasické analýze natolik daleko, aby se propracovali k hlubším a primitivněji organisovaným strukturám). \nJedná se o děj, kdy vysílatel (sdělovatel) má určitou intrapsychickou zkušenost, část svého Self, s níž si neví rady, a dostatečně zdatnou, obratnou a účinnou strategií (komunikační a nevědomou) vyvolá tento prožitek v příjemci (recipientovi, container) projektivní identifikace. \nOvšem cílem vývoje, jak v terapii, tak během časného vývoje, je identifikace s recipientem, jeho organizující funkcí (pokud bychom se posunuli v čase a opřeli se o Wilfreda Biona, přímého žáka M.K., o tzv. alfa funkce)- aby byla projektivní identifikace užitečná, musí dojít u recipienta ke zpracování odštěpené a promítnuté části Self projikujícího.\n\nStrategie je spojena:\n\n(1) s nadějí, že recipient (container) dokáže pro vysilatele nezpracovatelnou zkušenost přijmout, uspořádat a zpracovat - zpracovanou mu ji předat, ale také se strachem, že obsah nedokáže recipient zpracovat, a tedy se strachem z recipienta, který pak odštěpenou část intrapsychické zkušenosti, Self representuje (Freud: vytěsnění v rámci topografického a strukturálního modelu, Klein: odštěpení, štěpení a projekce) - tato naděje je spojena s vývojovým významem projektivní identifikace.\n(2) s potřebou nedovolit recipientovi vzdálit se a držet ho pod kontrolou, a to proto, že projikovaná intrapsychická zkušenost - část Self je hodnocena jako důležitá, nelze o ni přijít : během terapie/vývoje je zapotřebí dojít identifikace s funkcemi containujícího/recipienta (matky/terapeuta).\nObtížně přijatelnou část Já (Self) je tedy nutno z obranných důvodů odštěpit - ale je natolik cenná, že o ni nelze přijít. Potřeba kontrolovat recipienta je spojena především s obrannou funkcí projektivní identifikace.\n\nDůležité vysvětlení pojmu poskytují v textu o transgeneračním přenosu traumatu Dr. Helena Klímová a Věra Roubalová v původní práci, publikované na stránkách Rafael institutu.\nTransgenerační přenos traumatu (včetně projektivní identifikace mezi generacemi, parentifikace atd.) viz m.j. knihu Heleny Epstein, české rodačky z Roudnice nad Labem: Děti holocaustu.\n\nDalší příbuzné pojmy: protipřenos, konkordantní a diskordantní přenos, internalizace, externalizace, projekce, identifikace, introjekce,Paula Heimann, Heinrich Racker\n"}
{"id": "961967", "url": "https://cs.wikipedia.org/wiki?curid=961967", "title": "Bedřich Stefan", "text": "Bedřich Stefan\n\nBedřich Stefan (9. prosince 1896 v Královských Vinohradech (nyní Praha) – 31. března 1982 v Praze) byl český sochař, medailér a profesor Vysoké školy uměleckoprůmyslové v Praze.\n\nBedřich Stefan se narodil v rodině drážního úředníka Bedřicha Stefana (1860—??) a matky Marie, rozené Havlenové (1871—??). Byl prostřední ze tří dětí.\n\nV letech 1911–14 se učil v Praze štukatérem a navštěvoval večerní kursy kreslení na uměleckoprůmyslové škole (prof. Luděk Wurzl, J. Plichta). Roku 1914 byl přijat ke studiu u prof. Josefa Drahoňovského a Bohumila Kafky a po přerušení v letech 1917–19 (vojenská služba) požádal prof. Otakara Španiela, aby mohl dokončit studia v jeho ateliéru.\n\nV letech 1919–1923 studoval sochařství na Akademii výtvarných umění u Jana Štursy a po absolvování studia se stal roku 1924 pomocníkem Otto Gutfreunda. Obdržel roční stipendium francouzské vlády a v letech 1925–1926 navštěvoval v Paříži kursy aktu v Grande Chaumiére a několik měsíců pracoval jako kreslič v ateliéru Le Corbusiera. Do Paříže se vracel během 30. let každoročně.\n\nPo návratu do Prahy získal některé významné veřejné zakázky na reliéfní výzdobu budov (Právnická fakulta Univerzity Karlovy v Praze, 1928, Kostel sv. Václava ve Vršovicích, 1930–33).\n\nZa války stavěl svůj vlastní ateliér. Dne 28. listopadu 1942 uzavřel v Prostějově sňatek se sochařkou Hanou Wichterlovou (1903—1990). Od roku 1946 do roku 1958 byl profesorem na Vysoké škole uměleckoprůmyslové v Praze, kde mezi jeho žáky patřili například Václav Frydecký nebo Jiří Seifert.\n\nV roce 1966, u příležitosti 70. narozenin, byl vyznamenán Státní cenou za plastiky pro památník v Lidicích a jmenován Zasloužilým umělcem.\n\nStefan vystavoval poprvé roku 1922 se skupinou Devětsil a od roku 1930 s SVU Mánes. První samostatnou výstavu měl až roku 1980 v Národní galerii (Belveder). Jeho komorní plastiky vystavila roku 2001 Galerie Millenium.\n\nBedřich Stefan zemřel 31. března 1982 v Praze ve věku 86 let.\n\nZávěrem studia ve Štursově ateliéru na Akademii vznikla podobizna Vincence Makovského (1922/3) a komorní plastika Sedící (1923), s níž se ucházel o stipendium v Paříži.\nPodobně jako jiné Štursovy žáky, přitahovala Stefana osobnost Otto Gutfreunda, který se roku 1920 vrátil do Prahy a pracoval v zapůjčeném ateliéru Stefanova spolužáka Jana Laudy. Stefan se stal roku 1924 Gutfreundovým spolupracovníkem.\n\nNa počátku 20. let rozvíjel Stefan obvyklé motivy sociálně civilního umění – ženy při běžné denní činnosti, sportovní a motoristické náměty (\"Matka myjící dítě\", 1924, \"Oprava pneumatiky\", 1924). Estetice poetismu se přibližuje jeho polychromovaná plastika z pálené hlíny \"Dívka s absintem\" (1924, NG). V Paříži se Stefan zajímal i o primitivní umění a přivezl s sebou do Prahy africké masky pocházející z Libérie a Pobřeží slonoviny (fotografoval J. Sudek). Společně s architektem Josefem Havlíčkem navrhl v roce 1924 hraniční orientační sloupy, které byly následně osazeny u československých hraničních přechodů.\n\nPo návratu z Francie se stejně jako Gutfreund zabýval otázkami abstraktní sochařské formy a postupně dospěl až k radikální redukci základního tvaru lidské figury v mramorovém \"Torzu III\" (1929).\n\nPodněty kubismu, projevující se geometrizovaným obrysem a rytmizací konvexních a konkávních ploch, jsou patrné na reliéfech pro Právnickou fakultu v Praze (1927–28). Ještě radikálnější jsou jeho komorní plastiky, v nichž volně nakládá s prostorovými plány a průniky ploch, propojením vnitřního a vnějšího prostoru a užívá expresivní modelaci detailů (\"Harlekýn\", 1926, \"Ležící\", 1927-28, \"Sedící, 1929).\nV realizacích pro architekturu má významné místo reliéfní cyklus 14 zastavení \"Křížové cesty\" v Gočárově funkcionalistickém kostelu sv. Václava ve Vršovicích, který vznikal v letech 1930–33.\n\nV následujících reliéfech pro Ředitelství drah v Hradci Králové (1933) a Pojišťovnu Lípa v Praze (po 1936) se Stefan vrátil ke klasicizujícím formám a navázal na práce svých předchůdců Bohumila Kafky a Josefa Mařatky. Ve stejné době vytvořil realistické oficiální portréty Kamila Krofty (1936) a Josefa Jana Friče (1939–40). U soutěžních návrhů pro chrám sv. Víta a Národní památník na Vítkově se vrátil k monumentalitě a strohosti výrazu v reakci na vnější ohrožení státu.\nBěhem druhé světové války se Stefan věnoval návrhům plastik pro Kostel Nejsvětějšího srdce Páně na Vinohradech, náhrobku svého přítele, malíře Aloise Wachsmanna, a vytvořil monumentální mramorovou sochu \"Země\" (1946) pro halu Zemské banky v Praze.\n\nV poválečných letech Stefan předložil návrh pomníku padlým a spolu s architektem Františkem Markem získal prvenství v soutěži na koncepci pietního území v Lidicích. Vytvořil zdejší plastiky \"Žena s růží\", 1959 či \"Matka s dítětem\", 1965, a dále znaky zničených měst a další architektonické prvky. V následujících letech podal soutěžní návrhy na nové mince, plakety a medaile (ČSAV, NM, NG) a pracoval s keramikou. Kromě dekorativních reliéfů pro budovy v Kladně vytvořil vázu pro československý pavilón na Expo 58 v Bruselu. V Příbrami v letech 1956–58 vytvořil vysoký pískovcový reliéf pro průčelí kulturního domu. Z šedesátých let pochází série návrhů pro kašnu před Salmovským palácem na Hradčanském náměstí (\"Setkání u pramene\" 1966–72), která se ovšem nerealizovala. Navržené pískovcové sousoší bylo nakonec umístěno v parku v Dejvicích.\n\n\n\n\n\n\n\n"}
{"id": "961970", "url": "https://cs.wikipedia.org/wiki?curid=961970", "title": "Antonio Alzamendi", "text": "Antonio Alzamendi\n\nAntonio Alzamendi Casas (* 7. červen 1956, Durazno) je bývalý uruguayský fotbalista. Hrával na pozici útočníka.\n\nS uruguayskou reprezentací hrál na dvou světových šampionátech, v Mexiku roku 1986 a v Itálii 1990 Dvakrát s Uruguayí vyhrál mistrovství Jižní Ameriky (Copa América), v letech 1983 (tehdy ovšem na turnaji nenastoupil, byl jen nominován) a 1987. Celkem za národní tým odehrál 31 utkání a vstřelil 6 gólů.\n\nS argentinským klubem CA River Plate vyhrál v roce 1986 Pohár osvoboditelů (Copa Libertadores), nejprestižnější jihoamerickou klubovou trofej a následně i Interkontinentální pohár. Je trojnásobným mistrem Uruguaye, jednou s Nacionalem Montevideo (1983), dvakrát s Peñarolem Montevideo (1985, 1986). Roku 1985 se stal nejlepším střelcem uruguayské ligy.\n\nV roce 1986 byl vyhlášen nejlepším fotbalistou Jižní Ameriky (v anketě El País).\n"}
{"id": "961971", "url": "https://cs.wikipedia.org/wiki?curid=961971", "title": "Štěpení (psychologie)", "text": "Štěpení (psychologie)\n\nSplitting (štěpení) je označení pro obranný mechanismus nižšího řádu (primitivní obranný mechanismus), popsaný Melanií Kleinovou při práci s dětskými pacienty a při práci s pacienty postiženými preoidipskou patologií (tím se myslí patologie, jejíž kořeny tkví ve fázích předcházejících fázi oidipské, tedy v období, kdy se vývoj odehrává v dyádě mezi dítětem a primární pečující postavou, nejlépe matkou, konflikt je lokalizován mezi Self a objekt, obrany proti úzkosti jsou zaměřeny interpersonálně a úzkost má charakter úzkosti anihilační, separační ze ztráty objektu případně ze ztráty lásky objektu).\n\nPředpokládala, že se její pacienti nacházejí v paranoidně schizoidní pozici (ponořují se do ní nebo se z ní vynořují) - tu charakterizuje:\n\n(1) ostré odlišení mezi dobrou a špatnou zkušeností, které je prvotní: existují dobré zážitky spojené s dobrou matkou (v kleiniánské terminologii s dobrým prsem, uspokojení poskytuje mateřský prs prostřednictvím kojení a sání) a existují špatné stavy spojen s hrůzou, když není přítomen dobrý prs (podle kleiniánů je přítomen zlý prs), kdy je dítě zavaleno hrůzou ze svých útrobních pocitů, kupř. hladu, zimy, strachu - štěpení znamená vedení hranice ve zkušenosti na pomezí dobrých a špatných zážitků, primární hranice je mezi strastí a slastí\n\n(2) hranice mezi Self a non Self (objektem), uvědomění si vlastního Self jsou neostré, jsou-li nějaké (různí autoři se liší podle vymezení skutečnosti,\n\n1) existuje li primárně Self, nebo\n\n2) vynořuje-li se Self postupně s rozvojem (implicitní) paměti, majíc určité primordium, nebo\n\n3) vytváří li se na základě interakce mezi nediferencovanou matrix a okolním světem a především tedy mateřským imagem.)\nRozhodně jsou tyto hranice propustné a internalizační a externalizační děje jsou snadno možné.\nProto je nejprve nemožné uvažovat o tom, kde je zdroj ohrožujících stavů spojených s hrůzou, hrůza je všudypřítomná.\n\nTeprve později dojde k ustavení určité povědomosti o hranici mezi Self a non Self, resp. objektem - zdroj špatných stavů spojených se zavalením hrůzkou (anihilační úzkost) je promítnut (externalizován, projikován) do představy špatného prsu (paranoidní úzkost, schizoidní, resp. paranoidně schizoidní pozice). (Dobrý prs se díky externalizaci špatných aspektů Self promění ve špatný.)\n\nSlovem schizoidní se označuje právě důsledek štěpení zkušenosti na dobrou, gratifikující (uspokojující, nasycující a uklidňující, tišící etc.) a špatnou (hrůznou, ohrožující, ničivou), slovem paranoidní se označuje důsledek primitivní projekce (externalizace) zdroje špatné zkušenosti do představy špatného prsu.\n\nNavíc se objevuje další zdroj ohrožujících destruktivních prožitků uvnitř Self, jedním je zlost na dobrý prs, totiž zlost plynoucí ze skutečnosti, že neposkytuje a ponechává v nouzi, a závist, totiž, že by poskytovat mohl, rychleji a lépe, ale neposkytuje a nechává si (mléko) pro sebe. I s touto destrukcí naloží kojenec projektivně, externalizuje ji a posílí tím ohrožení ze strany špatného prsu (zlé matky).\n\nHranice mezi Self a non Self (objektem) je pro toto vývojové období a pro výklad pojmu štěpení (splitting) nepodstatná, proto je v tomto kontextu nepodstatné, na jaké úrovni hranici mezi Self a non Self (objektem) uvažujeme, spíše vycházíme z toho, že se postupně diferencuje.\n\nPostupně se ale zkušenost organizuje podle hranice Self a objekt a kojenec se přesunuje z paranoidně schizoidní pozice do pozice depresivní.\n\nŠtěpení (splitting) tedy označuje děj, který je jednak charakteristický pro časnou vývojovou fázi (paranoidně schizoidní pozici), jednak pro stavy, které jsou spojeny s fixací na této vývojové fází nebo s regresí na tuto vývojovou úroveň.\n\nCharakteristickou je převaha organizace zkušenosti podle hranice dobré/špatné resp. gratifikující/frustrující a ještě spíše uklidňující a naplňující blahem/ohrožující a naplňující děsem s nepevnou nebo až nepřítomnou hranicí Já a Ty (Self - non Self, případně Self a objekt).\nKlinicky se to projeví kupř. rychlým střídáním lásky a nenávisti, vztah je popisován jako skvělý a vzápětí je před koncem, obraz druhého a vztahu k němu osciluje mezi andělem a ďáblem, vztahovým peklem a nebem na zemi.\n\nJedná se tedy o fenomen vývojový a fenomen z řádu obranných mechanismů nižšího stupně.\nVedle patologie (psychotická onemocnění) se uplatňuje i v běžném životě, sám o sobě není patologický.\n"}
{"id": "961972", "url": "https://cs.wikipedia.org/wiki?curid=961972", "title": "Váh (folklorní soubor)", "text": "Váh (folklorní soubor)\n\nFolklorní soubor Váh z Púchova založil v roce 1971 spolu se svými přáteli spisovatel Milan Húževka. Ve své tvorbě se zaměřuje na interpretaci lidových písní, tanců a hudby ze všech regionů Slovenska: z oblastí Trenčína, Myjavy, Zemplína, Liptova, goralské oblasti, ale i Púchovské doliny. Dvacet let byla vedoucí a choreografkou FS Váh Mgr. Eva Kukučková, která se zabývala zejména \"scénickým\" zpracováním folklóru středního Pováží. Od roku 2006 byla uměleckou vedoucí a choreografkou souboru Mgr. Žaneta Littová. V roku 2012 jí na jejím postě nahradil nový umělecký vedoucí a choreograf, známí etnolog a odborník v oblasti folkloristiky okolia Trenčína - PhDr. Richard Benech. Za jeho éry soubor absolvoval vícero zahraničních vystoupení na mezinárodních festivalech ale i domácích vystoupení na prestižních festivalech Slovenska: Východná, Detva, Dubnický folklórní festival a jiné. V roce 2018 pod odborním dohledem PhDr. Richarda Benecha vydal soubor dokumentační kalendář s odborným textom a fotografiemi lidového oděvu Středního Pováží - Herbarium Populi Vagi, ktorí sa dočkal vysokého uznání mezi folkloristi, umělci a odborníky v oblasti etnografie a entologie. \n"}
{"id": "961973", "url": "https://cs.wikipedia.org/wiki?curid=961973", "title": "InSight", "text": "InSight\n\nInSight je robotická meziplanetární sonda americké agentury NASA, určená k výzkumu Marsu. Do kosmu byla vynesena 5. května 2018 pomocí nosiče Atlas V 401 z Vandenbergovy letecké základny v Kalifornii. Po téměř sedmiměsíční cestě, na které sonda urazila ve své přeletové sadě 458 milionů kilometrů, úspěšně přistála na povrchu Marsu 26. listopadu 2018. \n\nPosláním mise je objasnit procesy, při kterých před miliardami let vznikaly všechny terestrické (kamenné) planety včetně Země a Měsíce. Sonda se tak zaměří na výzkum vnitřní struktury Marsu, bude měřit seismickou aktivitu, tepelný tok pod povrchem a pokusí se objasnit charakteristiku jádra.\n\nSonda, kterou sestrojila americká firma Lockheed Martin Space Systems, měla původně startovat již v březnu 2016, vinou přetrvávajících problémů na nejdůležitějším přístroji, seismometru (\"SEIS\"), však musel být start odložen na květen 2018. \n\nZákladní mise by měla trvat 2 roky a kromě Spojených států na ní spolupracují také vědci a inženýři z Francie, Německa, Rakouska, Belgie, Polska, Itálie, Kanady, Japonska, Švýcarska, Španělska a Velké Británie. \n\nNázev InSight je akronym z anglického oficiálního názvu mise \"Interior Exploration using Seismic Investigation, Geodesy and Heat Transport\". Slovo se dá do češtiny přeložit jako vhled či nahlédnutí, což přímo odkazuje na podstatu mise.\n\nSoučástí mise je i technologický test dvou CubeSatů \"MarCO\", minidružic, jenž se po startu od sondy oddělily a k Marsu putovaly separátně v závěsu za ní. Během cesty, přistání i po něm úspěšně přenášely data ze sondy zpět na Zemi. Po průletu kolem Marsu zůstávají na heliocentrické dráze. Jedná se tak o první družice tohoto typu, jenž kdy opustily orbitální dráhu Země. \n\n\"InSight\" byl původně znám jako GEMS (Geophysical Monitoring Station) a v roce 2010 byl jedním z 28 návrhů v programu Discovery. Ve výběrovém řízení v roce 2011 koncept postoupil do tříčlenného finále a obdržel tak 3 miliony dolarů na další rozvoj. O další rok později, v srpnu 2012, byl projekt vybrán k realizaci s rozpočtem 425 milionů dolarů. Samotná konstrukce započala 19. května 2014 a 27. května 2015 začaly generální testy. Při těchto testech se přišlo na netěsnosti vakuového kontejneru seismometru, ze kterého i přes několik oprav stále vakuum unikalo. To se projevilo jako závažný problém, neboť senzory seismometru musejí pracovat v naprostém vakuu, a bylo tedy jasné, že za těchto podmínek nemůže přístroj fungovat správně. Celý problém nakonec vyústil až k odložení mise, protože se ho nepodařilo vyřešit do termínu startovacího okna v březnu 2016. Rozpočet tak musel být navýšen o 150 milionů dolarů, nicméně inženýři měli dostatek času únik vakua vyřešit. Redesignem kontejneru byla pověřena americká Laboratoř tryskových pohonů (JPL), zatímco francouzská kosmická agentura CNES, která vyrobila původní netěsnící kontejner, měla na starosti testování a integraci přístrojů. Opravený seismometr byl dodán v červenci 2017 a následně byl integrován do sondy. 22. listopadu 2017 sonda dokončila testování v simulovaných podmínkách (TVAC) a 23. ledna 2018 byly nainstalovány a otestovány solární panely, jejichž design připomíná dva vějíře. 28. února byla sonda přepravena z továrny firmy Lockheed Martin v Coloradu na Vandenberg, kde začaly poslední přípravy ke startu. Výše rozpočtu vzrostla až na 830 milionů USD, což je bezmála dvojnásobek rozpočtu původně plánovaného.\n\n\"InSight\" odstartoval 5. května 2018 v 11:05 UTC (13:05 SEČ) z vojenské letecké základny Vandenberg v kalifornii, a to na raketě Atlas V konfigurace 401 (4 - průměr aerodynamického krytu v metrech, 0 - počet urychlovacích stupňů, 1 - počet motorů na druhém stupni nosiče). Šlo tak o první meziplanetární misi vynesenou do kosmu ze západního pobřeží USA. Kalifornský kosmodrom dostal v tomto případě přednost, jelikož v době startovacího okna nabízel širší prostor pro manévrování během plánování termínu startu. Startovací okno v tomto případě započalo právě 5. května a trvalo do 8. června.  \n\nNa své 206 dní dlouhé cestě k Rudé planetě provedla sonda několik korekcí dráhy, první již 22. května 2018. S pozitivním výsledkem provedla sonda 6. srpna 2018 test všech přístrojů. 22. listopadu 2018 pak vstoupila do gravitační domény Marsu. Během přeletové fáze se navigátoři spoléhali na údaje ze sítě Deep Space Network, což je systém antén na třech místech světa (USA, Španělsko a Austrálie). \n\n26. listopadu 2018 vstoupil \"InSight\" do atmosféry rychlostí 19 800 km/h a celá sekvence do dosednutí (vstup do atmosféry - tepelný štít - odhození tepelného štítu - padák - vysunutí přistávacích nohou - aktivace přistávacích motorů - dosednutí) trvala jen šest a půl minuty, během kterých \"InSight\" autonomně provedl desítky operací, všechny úspěšně. Signál z přistávající sondy byl do střediska JPL v kalifornské Pasadeně přenášen přes retranslační CubeSaty \"MarCo\", které byly vypuštěny společně s hlavní misí. Během cesty provedly cubesaty celou řadu zkušebních komunikačních a navigačních experimentů a v den přistání přenášely údaje o všech fázích sestupu a přistání sondy \"InSight\". Během sestupné fáze zachytávala vysílaná data také dvojice orbitálních sond kroužících kolem Marsu, MRO (Mars Reconnaissance Orbiter) a Mars Odyssey.\n\nV 19:53 UTC (20:53 SEČ) řídící středisko obdrželo signál o úspěšném dosednutí sondy na povrch, ze kterého pár desítek sekund po přistání odeslala také první snímek. Šestnáct minut po přistání začalo rozvíjení solárních panelů, které trvalo dalších šestnáct minut a proběhlo úspěšně.\n\n\"InSight\" by měl začít sbírat vědecká data zhruba týden po přistání, hlavně však začíná kritická fáze, během které budou umístěny dva hlavní vědecké přístroje ze sondy na povrch Marsu. Nejdříve začne rozkládání 2,4 metru dlouhé robotické paže, která pořídí snímky okolní krajiny. Během tří měsíců pak robotická paže umístí trvale na vhodné místo v blízkosti sondy seismometr \"SEIS\", který ještě přikryje ochranným štítem, a přístroj \"HP\", obsahující podpovrchovou tepelnou sondu. Mise, kterou řídí JPL, spadající pod vědecké ředitelství NASA, by měla trvat do 24. listopadu 2020, tedy jeden marsovský rok.\n\nMísto přistání bylo vybráno na základě několika podmínek. Mělo být blízko rovníku, aby solární panely dostávaly co možná největší přísun sluneční energie, s nízkou nadmořskou výškou, aby umožnilo dostatečné atmosférické brzdění během přistání, ploché a bez kamenů, aby nedošlo ke komplikacím při dosednutí a rozmístění přístrojů na povrch, a v neposlední řadě by mělo mít dostatečně měkkou půdu, aby se tepelná sonda mohla bez problémů zavrtat pod povrch. Všechny tyto podmínky splňovala oblast pojmenovaná Elysium Planitia, a tak se všech 22 potenciálních míst pro přistání nacházelo právě tam. Další dvě lokality na rovníku s nízkou nadmořskou výškou (Isidis Planitia a Valles Marineris) se totiž prokázaly jako příliš kamenité a větrné. V roce 2013 bylo těchto 22 míst zredukováno na 4 a před finálním rozhodnutím byla použita orbitální sonda MRO, aby získala více informací o každé ze čtyř lokalit. V březnu 2017 JPL oznámila, že místo přistání bude na 4,5° S 135° V.\n\nTato stacionární sonda bude provádět experimenty, které by měly vědcům poodhalit samotný vznik a formování terestrických planet. Země a Mars vznikly před 4,5 miliardami let ze stejného základního materiálu, přesto se od sebe liší. Sonda \"InSight\" by měla najít odpovědi, proč tomu tak je. Pokud se vědcům podaří porovnat data vnitřních struktur Marsu a Země, mohlo by to vést k lepšímu porozumění celé Sluneční soustavy. Nové poznatky by dokonce mohly být uplatněny i na obdobné exoplanety u jiných hvězd. Pomocí několika vědeckých přístrojů se tak \"InSight\" přímo zaměří na studium vnitřní struktury Marsu. Zatímco Země a Venuše mají tektonickou činnost, která zničila většinu důkazů dřívějších jevů, Mars zůstal 3 miliardy let prakticky netknutý. Mars je navíc oproti Zemi a Venuši třetinový, ukrývá tedy méně energie, která ovlivňuje procesy změn vnitřní struktury. \n\n\"InSight\" bude studovat a měřit vznik a šíření podpovrchových pohybů a seismických vln, provede studii geofyzikálních vlastností, tektonické aktivity a vlivů dopadů meteoritů na povrch Marsu či gravitační projevy většího ze dvou měsíců, které Mars má. Dále bude měřit tepelný tok šířící se z nitra planety a měl by určit základní chrakteristiky jádra, jeho velikost a skupenství. \n\nZískaná data by měla až zdesetinásobit přesnost informací, které máme o tloušťce kůry, viskozitě pláště, velikosti a hustotě jádra a především seismické aktivitě na Marsu. \n\n\"InSight\" je založen na technologickém odkazu sondy Phoenix, která na Marsu přistála v roce 2008. Došlo sice k úpravám tepelného štítu a nadzvukového padáku, celkový konstrukční návrh sondy zůstal přesto prakticky identický. Cílem tohoto kroku bylo snížit náklady na provedení sondy a taktéž zvýšit její úspěšnost použitím již otestovaných technologií. \n\nSonda \"InSight\" váží 358 kilogramů a s rozvinutými panely měří 6 metrů na délku. Vědecká paluba sondy je 1,5 metru široká a 1 metr vysoká. Dva solární panely o průměru 2,15 metru se starají o přísun energie (výkon 600 W).\n\n\nPro tuto misi zorganizovala NASA sběr jmen lidí z celého světa, která byla posléze pomocí elektronové litografie vyleptána do dvou čipů instalovaných na sondu. Použité písmo je ve velikosti pouhé tisíciny tloušťky lidského vlasu. V roce 2015 bylo zaregistrováno 826 923 jmen, která nese první čip. Po odložení mise bylo zorganizováno druhé kolo registrace, ve kterém se vybralo 1,6 milionu jmen a nese je druhý čip. Dohromady tedy nese sonda \"InSight\" 2,4 milionu jmen. První z čipů byl nainstalován do sondy v listopadu 2015, druhý byl přidán 23. ledna 2018. Oba čipy jsou 8 mm velké a pochopitelně obsahují i jména z České republiky.\n\nSpolečně se sondou \"InSight\" vynesl Atlas V 5. května 2018 také dvojici experimentálních minidružic \"MarCO\" (Mars Cube One). Oba CubeSaty jsou identické, ve velikosti krabice od bot (10x20x30 cm), váží 13,5 kg a kromě oficiálních označení \"MarCO-A\" a \"MarCO-B\" nesou přezdívky WALL-E a EVE. Jejich mise byla technologickým demonstrátorem, sonda \"InSight\" na nich nebyla závislá. Měly ověřit, zda CubeSaty přežijí několik měsíců v meziplanetárním prostoru, během cesty k Marsu provedly množství navigačních experimentů a při sestupu sondy atmosférou a jejího přistání přenášely data na Zemi v reálném čase. Byl přes ně přenesen signál o bezpečném dosednutí sondy \"InSight\" na povch i její první snímek z povrchu Marsu. Po oddělení od sondy \"InSight\" chvíli po startu putovaly CubeSaty k Marsu po svých vlastních drahách v závěsu za ní. Kolem Marsu jen prolétly, neprováděly žádné manévry, nevstupovaly na oběžnou dráhu planety a zůstanou tak, jako první CubeSaty v historii, na dráze kolem Slunce. Asi deset minut po přistání sondy InSight pořídil jeden z nich fotografii Marsu ze vzdálenosti 7600 km. \n\nVhledem k faktu, že je Mars předmětem zájmu robotických sond již od roku 1962, je \"InSight\" teprve osmou sondou, které se podařilo na povrchu Marsu úspěšně přistát a poté správně fungovat. První zcela úspěšné přistání na Marsu provedla 20. července 1976 americká sonda Viking 1, následovaná 3. září stejného roku svým dvojčetem Vikingem 2. Až po více než dvaceti letech, 4. července 1997, přistála na Marsu další sonda, Mars Pathfinder, která na povrch Rudé planety dopravila první autonomní vozítko, legendární \"Sojourner\". V lednu 2004 přistála na Marsu další sada dvojčat, velmi úspěšná vozítka Spirit a Opportunity. 25. května 2008 přistál v polárních oblastech technologický předchůdce sondy \"InSight\", sonda Phoenix. 6. srpna 2012 přistála na Marsu zatím nejdůmyslnější sonda, pojízdná laboratoř Curiosity, která momentálně operuje 600 km jižně od místa, kde 26. listopadu přistál \"InSight\". \n"}
{"id": "961975", "url": "https://cs.wikipedia.org/wiki?curid=961975", "title": "Svatební hostina (film)", "text": "Svatební hostina (film)\n\nSvatební hostina (\"喜宴\", pchin-jin: \"Xǐyàn\") je americko-tchajwanský hraný film z roku 1993, který režíroval Ang Lee podle vlastního scénáře. Film popisuje osudy mladého Tchajwance, který před rodiči tají, že je gay.\n\nWaj Tung pochází z Tchaj-wanu a již 10 let žije v USA. Pracuje jako architekt a bydlí se svým přítelem Simonem v New Yorku. Waj Tungovi rodiče o jeho životě nic netuší a již dlouho se snaží sehnat mu nevěstu. Simon proto vymyslí, aby se Waj Tung fingovaně oženil s Wej Wej, která pochází z Číny a nemá povolení k pobytu. Tím by byli uspokojeni všichni. Rodiče se však rozhodnou přijet na svatbu osobně a doufají ve vystrojení tradiční svatby. Jsou zklamaní, když obřad proběhne v rychlosti na radnici. Nakonec přece jen vystrojí nákladnou svatební hostinu. V následujících dnech po ní však pravda vyjde postupně najevo.\n\n"}
{"id": "961976", "url": "https://cs.wikipedia.org/wiki?curid=961976", "title": "The Sims 4", "text": "The Sims 4\n\nThe Sims 4 je počítačová hra, jejíž vydání se uskutečnilo 4. září roku 2014. Hra byla vytvořena studiem The Sims a produkována společností Maxis (dceřinou společností Electronic Arts). Jedná se o pokračování slavné hry The Sims 3 a čtvrtou hru v sérii. Již vyšly hry The Sims, The Sims 2 a The Sims 3. Ke každé hře vychází tradičně několik datadisků a rozšíření. Před každým vydáním nového datadisku, nebo rozšíření vypouštějí tvůrci videa s očekávanými novinkami. Sérii The Sims má na starost studio Maxis, které spadá pod společnost Electronic Arts. Hra je dostupná pro PC, macOS, PS4 a XBOX ONE.\n\nHra se v první řadě označuje jako simulátor života. Hráč si vytvoří postavy, za které chce hrát. V Sims světě se tyto postavy označují simíci. Pokud máte herní rozšíření , můžete si ke své rodince přidat i zvířecího miláčka.\n\nDalším krokem po vytvoření domácnosti je nastěhování. V základní hře se můžete nastěhovat buď na pozemek, kde můžete postavit dům, nebo do již hotového domu. Vše musíte zvládnou zařídit do 20 000 simoleonů. Tak se označuje virtuální měna ve všech sériích The Sims.\n\nHráč svou domácnost provede celým životem – od narození (vytvoření) až po smrt. Aktivní simíci hrané domácnosti mohou navazovat vztahy s ostatními simíky a to buď přímo před jejich obydlím, v práci, nebo na veřejných prostranstvích jako je park aj.\n\nDetailnější popis v kapitole Obsah hry.\n\nObsah hry je přímo závislý na vydávaných DLC (rozšířeních) a herních balíčcích. DLC do hry tradičně přidává nová sousedství, nábytek někdy i nové funkce. Herní balíčky obvykle přidávají pouze nábytek a oblečení plus interakce související s novými objekty ve hře.\n\nV základní hře jsou tři hratelná města : Vrbová zátoka, \"Lázeňská oáza, Newcrest. Další sousedství přibývají společně s dodatky: Rozkvetlá promenáda (v dodatku Hurá do práce!), Windenburg (v dodatku Společná zábava), San Myshuno (v dodatku Život ve městě), Brinleton Bay (v dodatku Psi a kočky), Forgotten Hollow (v balíčku Upíři), Del Sol Valley (v dodatku Cesta ke slávě),\" 'Sulani(v dodatku Život na ostrově), Glimmerbrook (v dodatku Říše kouzel), Britechester (v dodatku Hurá na vysokou).\n\nKaždé sousedství je jiné a něčím specifické. Vrbová zátoka je povětšinou zelená krajina s listnatými i jehličnatými stromy. Lázeňská oáza je polopoušť, kde se střídá jen léto a podzim. Newcrest je situovaný na předměstí se dvěma pozemky přímo na pláži. Rozkvetlá promenáda se čtyřmi pozemky pro použití jako obchody je situovaná nedaleko řeky a Widenburg je město inspirované Evropou.\n\nVe čtvrté sérii vývojáři upravili také editor domácností. V této sérii můžete vytvořit prakticky kohokoliv a to i do nejmenších detailů postavy (simíka). V editoru můžete také simíkovi vybrat i spoustu vlastností a životní aspiraci. Životní aspirací se rozumí celoživotní cíl simíka. Ovlivňuje pak jeho přání i náladovky (viz podkapitola Režim života). V editoru domácností můžete vytvořit 1–8 simíků. Mezi simíky se v balíčku počítají i čtyřnozí členové rodiny. Jakmile vytvářenou domácnost uložíte, zpřístupní se vám možnost nastěhování rodiny. Rodinu můžete nastěhovat buď na prázdný pozemek, nebo do již postaveného domu. Podmínkou k nastěhování jsou dostatečné finance a pokud slučujete dvě domácnosti tak i počet simíků na pozemku. Pokud vlastníte dodatek , můžete svou rodinu nastěhovat i do bytu.\n\nPo nastěhování domácnosti na pozemek máte dva možnosti režimu hry. Režim stavby a Režim života. V režimu stavby, můžete provádět jakékoli stavební úpravy, ale i přidávat či přesouvat nábytek. V tomto režimu můžete měnit i dekor stávajícího nábytku pomocí příslušného nástroje.\n\nRežim stavby má dvě základní části, každou pro jiný účel: Stavba a Nákup. Režim stavby je opět propracovaný do detailu, tudíž poskytuje skoro neomezené možnosti. Režim nákupu slouží pro nákup vybavení.\n\nRežim života slouží k samotnému hraní s vytvořenými simíky. Kam hra bude směřovat záleží z velké části na hráči, ale i na rozmarech jeho simíků.\n\nNejvětší novinkou, oproti minulým sériím, jsou v režimu života tzv. náladovky. Nálad může mít simík hned několik. Na náladách i přímo závisí interakce simíka. Pokud je simík velmi smutný, nechce se mu uklízet, ale může si zavolat na protismuténkovou linku apod.\n\nPokud je naopak simík s náladou velmi hravý, zpřístupní se mu interakce s tím související (např. recept s gumovými medvídky apod). Ostatní zůstává při starém. Simíci v tomto režimu opravdu žijí. Můžete si najít práci, kamarády, mít děti, nebo se přestěhovat. Opět možnosti hry závisí na počtu rozšíření a balíčků. Čím víc balíčků a rozšíření máte, tím víc možností hra nabízí.\n\nK dispozici je celkem 5 edicí hry. První je standardní, která obsahuje pouze základní hru The Sims 4, poté je limitovaná edice, která obsahuje základní hru a bonusové DLC, poté je Digital Deluxe, která navíc obsahuje i další DLC a OST (tj. zvuková stopa). Poté existuje také Prémiová edice, která obsahuje DLC a Průvodce pro tvůrce, což je kniha v pevné vazbě. Poslední a nejdražší je sběratelská, která obsahuje vše, co Digital Deluxe, plus USB svítící sochu ve tvaru diamantu a průvodce pro tvůrce jak v tištěné tak v elektronické podobě. Všechny edice vyjma standardní a Digital Deluxe jsou limitované počtem.\n\nV roce 2019 byla vydána edice hry pro starší 32-bitové počítače a Macy s názvem Legacy edition (Tradiční edice).\n\n"}
{"id": "961977", "url": "https://cs.wikipedia.org/wiki?curid=961977", "title": "Koniklec německý", "text": "Koniklec německý\n\nKoniklec německý (\"Pulsatilla vulgaris\") je druh rostliny z čeledi pryskyřníkovité (\"Ranunculaceae\"). V roce 1996 se stal německou Rostlinou roku.\n\nJedná se o vytrvalou rostlinu dorůstající nejčastěji výšky 5–15, za plodu až 40 cm s vícehlavým, tmavě hnědým oddenkem. Lodyha je přímá, huňatá. Přízemní listy nepřezimují, vyvíjí se už za květu. jsou dlouze řapíkaté, vícenásobně lichozpeřené či peřenosečné, úkrojky posledního řádu nejčastěji 2–4 mm široké, v počtu více než 100 na list. Lodyžní listy (nebo listeny, záleží na interpretaci) jsou ve srostlém útvaru s úzkými úkrojky, je umístěn pod květem, za plodu v dolní polovině lodyhy. Květy jsou vzpřímené, ale za deštivého počasí skloněné, nálevkovité až zvonkovité, bledě až sytě fialové. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou asi 1,5–3,5 cm dlouhé, vně plstnaté, opadávají až za plné zralosti nažek. Kvete v březnu až v červenci. Tyčinek je mnoho. Gyneceum je apokarpní, pestíků je mnoho. Plodem je nažka, která má na vrcholu dlouhý chlupatý přívěsek. Nažky jsou uspořádány do souplodí. Počet chromozomů je 2n=32.\n\nKoniklec německý roste v západní až střední Evropě, na sever sahá až do jižní Skandinávie zhruba po 60° s.š., také se vyskytuje v Anglii, na západ po Německo, Rakousko a SZ Polsko. Je to příbuzný a podobný druh ke konikleci velkokvětému (\"Pulsatilla grandis\"), na styku areálů se kříží. V České republice to není původní druh, pěstuje se jako okrasná rostlina a občas někde zplaněl nebo byl vysazen. Na jižní Moravě roste přirozeně příbuzný druh \"Pulsatilla grandis\", který byl někdy udáván pouze jako poddruh druhu \"Pulsatilla vulgaris\".\n\n \n"}
{"id": "961983", "url": "https://cs.wikipedia.org/wiki?curid=961983", "title": "Identifikace (psychoanalýza)", "text": "Identifikace (psychoanalýza)\n\nIdentifikace je nejzralejší z internalizačních procesů (inkorporace, introjekce, identifikace). Zpravidla oceňovaná část objektu se stává součástí identity, je plně asimilována do bytostného já (Self) jedince. Spolu s dalšími internalizačními a externalizačními procesy se jedná o zásadní pochod při formování nevědomé, předvědomé nebo vědomé části Self, mj. při vytvoření hranice Self a non Self a rozvoji testování reality: tedy (podle Ericsona) při formování identity jedince.\n"}
{"id": "961984", "url": "https://cs.wikipedia.org/wiki?curid=961984", "title": "Klin (Západní Tatry)", "text": "Klin (Západní Tatry)\n\nKlin ( , 2173 m n. m.) je hora v Západních Tatrách na slovensko-polské státní hranici. Nachází se v hlavním hřebeni mezi vrcholy Končistá (1994 m), který je oddělen Račkovým sedlem (1965 m), a Sivá veža (1965 m), který je oddělen Gáborovým sedlem (1938 m). Na jih vybíhá krátká rozsocha oddělující Račkovu dolinu na západě a Gáborovu dolinu na východě. Na severu spadá Klin strmě až 500 m vysokými srázy do závěru Starobociańské doliny. Hora je budována žulami a břidlicemi. Jako první zdolal vrchol v roce 1813 švédský přírodovědec Göran Wahlenberg.\n\n\n"}
{"id": "961987", "url": "https://cs.wikipedia.org/wiki?curid=961987", "title": "Prietržka", "text": "Prietržka\n\nPrietržka ( původně , tj. doslovně „Malá Prietrž“, od r. 1910 ) je obec na Slovensku v okrese Skalica. Žije zde obyvatel. První písemná zmínka o obci pochází z roku 1392. Obec je od okresního města Skalice vzdálená 6 kilometrů.\n\nV obci stojí římskokatolický kostel z roku 1832 a barokní zvonice z 18. století.\n\n"}
{"id": "961996", "url": "https://cs.wikipedia.org/wiki?curid=961996", "title": "Jelení vrch (Ralská pahorkatina, 460 m)", "text": "Jelení vrch (Ralská pahorkatina, 460 m)\n\nJelení vrch (460 m n. m., německy \"Segenberg\") je vrch v okrese Česká Lípa Libereckého kraje, v CHKO Lužické hory. Leží asi 1 km vjv. od vsi Mařeničky na jeho katastrálním území.\n\nJedná se o výrazný souměrný hřbítek směru SV–JZ v západní části úpatního podstavce Jezevčího vrchu (665 m n. m.). Vrch je podmíněn malým pronikem čedičovité horniny (v severní části vrchu) vypreparovaným z okolní plošiny ze svrchnokřídových křemenných pískovců a vápnitých jílovců (v jižní části se sprašovou pokrývkou). Úpatní podstavec je v jižní části ostře zakončen větvícím se širokým údolím od Jezevčího vrchu. Údolí, jenž je na severní straně lemované pískovcovými skalami a v závěrech se větví do krátkých skalnatých roklí, později ústí do ještě širšího údolí Svitávky. Vrch zcela pokrývá smíšený les. V severozápadním sousedství je PP Rašeliniště Mařeničky, v západním jsou \"Kunratické rybníky\".\n\nZ částečně odlesněného vrcholu je dnes pěkný polokruhový výhled k západu na zvlněnou krajinu v okolí Mařenic a na okolní kopce, mezi nimiž nejvíce vynikají Hvozd, Luž, Klíč, Zelený vrch a Ortel.\n\nV údolí na jihozápadní straně Jeleního vrchu bývala osada \"Třídomí\", z níž dnes už zůstaly jen dva domy.\n\nVrch náleží do celku Ralská pahorkatina, podcelku Zákupská pahorkatina, okrsku Cvikovská pahorkatina, podokrsku Velenická pahorkatina a Drnovecké části.\n\nAutomobilem lze nejblíže přijet do Mařeniček. Odtud se dá k vrchu dojít po lesních cestách buď ze severu po žluté turistické stezce (směr Jezevčí vrch) nebo z jihu kolem Kunratických rybníků. Nejbližší autobusové zastávky jsou v okolních obcích Kunratice u Cvikova, Mařenice a v cvikovské místní části Trávník. Na vrchol Jeleního vrchu nevede žádná cesta.\n\nPouhých 200 – 300 metrů od úpatí Jeleního vrchu na západ směrem k \"Hornímu Kunratickému rybníku\" se při staré cestě z Kunratic do Mařenic nacházejí dva barokní skalní reliéfy. Jedná se o reliéf \"Nejsvětější Trojice\" poblíž osady \"Třídomí,\" druhým je reliéf, který zobrazuje \"Útěk do Egypta\". Tento obraz ze života svaté rodiny vytesal do pískovcové stěny kolem roku 1740 mařenický truhlář Franz Schier.\n\nJihozápadně a jižně od Jeleního vrchu se nacházejí necelé dvě desítky pískovcových skal a skalních věží, vhodných pro horolezecké aktivity. Většina těchto skal je rozložena kolem \"Kunratických rybníků\", jediný \"Panenský kámen\", který je rovněž řazen do sektoru \"Skály na Jelením vrchu\", se nachází na opačné straně, asi na východ od Jeleního vrchu. Tato skála však leží již na území národní přírodní rezervace Jezevčí vrch a tudíž je zde nyní jakákoli horolezecká činnost zakázána.\n"}
{"id": "961997", "url": "https://cs.wikipedia.org/wiki?curid=961997", "title": "Participativní rozpočtování", "text": "Participativní rozpočtování\n\nParticipativní rozpočtování je proces demokratické diskuse a rozhodování a typ participativní demokracie, ve kterém se jednotlivci rozhodují, jak přidělit část obecního nebo veřejného rozpočtu. Participativní rozpočtování umožňuje občanům diskutovat o jednotlivých složkách veřejných výdajů a některé z nich upřednostňovat, a dává jim možnost rozhodovat o tom, jak jsou peníze vynakládány. Když je participativní rozpočtování bráno vážně a je založeno na vzájemné důvěře, mohou z něho mít prospěch jak místní samospráva, tak občané. V některých případech participativní rozpočtování dokonce zvýšilo ochotu lidí platit daně.\nParticipativní rozpočtování obecně zahrnuje několik základních kroků : \nKomplexní případová studie z osmi obcí v Brazílii analyzující úspěchy a neúspěchy participativního rozpočtování se přiklání k tomu, že často vede ke spravedlivějším veřejným výdajům, větší transparentnosti veřejných financí a větší odpovědnosti, zvýšení účasti veřejnosti (zejména marginalizovaných nebo chudších obyvatel), a učení v oblasti demokratické a občanské.\n\nPrvní plně participativní rozpočtování se vyvinulo ve městě Porto Alegre v Brazílii roku 1989. Bylo součástí řady inovativních reformních programů nastartovaných roku 1989 jako prostředek k vyrovnání životních standardů obyvatel. Jedna třetina obyvatel města žila izolována ve slumech na okraji města bez přístupu k základní infrastruktuře a obslužnosti (vodovod, kanalizace, zdravotní zařízení a školy).\n\nParticipativní rozpočtování v Porto Alegre každý rok začíná sérií lokálních shromáždění, kde obyvatelé a volení zástupci sestavují žebříček rozpočtových priorit a hlasují o jejich implementaci. Porto Alegre utratí kolem 200 milionů dolarů ročně na výstavbu a služby. Tyto finance jsou spravovány participativním rozpočtováním, na rozdíl od fixních ročních položek, jako jsou splátky dluhů a důchody. Kolem padesáti tisíc obyvatel Porto Alegre se účastní rozpočtového procesu (z 1,5 milionu obyvatel), počet účastníků od roku 1989 stále roste. Účastníci jsou z odlišných ekonomických vrstev a politických pozadí.\n\nParticipativní rozpočtovací cyklus začíná v lednu a shromáždění po celém městě ulehčují maximální účast a interakci. Každý únor se objevují instrukce od městských specialistů týkající se technických a systémových aspektů městského rozpočtu. V březnu jsou svolána plenární shromáždění v každém z 16 okrsků města, stejně jako shromáždění, která se zabývají takovými oblastmi jako je doprava, zdravotnictví, školství, sport a hospodářský rozvoj. Tato velká setkání, která dosahují účasti přes 1000 lidí, zvolí delegáty zastupující konkrétní čtvrti. Starosta a zaměstnanci reagují na podněty občanů. V následujících měsících se delegáti v každém okrese schází jednou týdně nebo jednou za čtrnáct dní, aby přezkoumali technická kritéria projektu a potřeby okrsku. Lidé zastupující město se mohou účastnit v závislosti na oblasti jejich odbornosti. Na druhém místním plenárním zasedání regionální delegáti stanoví prioritu požadavků čtvrti a volí 42 členů Obecní rozpočtové rady, kteří zastupují všechny okresy a tematické oblasti. Hlavní funkcí Rady je sladění požadavků jednotlivých okresů s dostupnými zdroji a navrhování a schvalování celkového městského rozpočtu. Výsledný rozpočet je závazný, i když městská rada může navrhnout změny, ale nesmí je vyžadovat. Pouze starosta může vetovat rozpočet, nebo ho může vrátit zpět Radě (to se nikdy nestalo).\n\nDokument Světové banky naznačuje, že participativní rozpočtování vedlo k přímým zlepšením vybavení v Porto Alegre. Například počet kanalizačních a vodovodních přípojek se zvýšil z 75 % domácností v roce 1988 na 98 % v roce 1997. Počet škol se od roku 1986 zvýšil čtyřikrát.\n\nVysoký počet účastníků po více než deseti letech podle dokumentu naznačuje, že participativní rozpočtování podporuje zvýšení zapojení občanů. Také rozpočet pro zdravotnictví a vzdělávání se zvýšil z 13 % (1985) na téměř 40 % (1996), podíl participativního rozpočtu v celkovém rozpočtu se zvýšil z 17 % (1992) na 21 % (1999).\n\nDokument usuzuje, že participativní rozpočtování může vést ke zlepšení podmínek pro chudé. Ačkoli nemůže překonat širší problémy jako je nezaměstnanost, vede k „výraznému zlepšení dostupnosti a kvality různých sociálních zařízení“.\n\nNa základě výsledků z Porto Alegre více než 140 (asi 2,5 %) z 5571 obcí v Brazílii zavedlo participativní rozpočtování.\n\nParticipativní rozpočet je značně rozvinutý v Polsku (používá jej např. Varšava, Lodž, Dąbrowa Górnicza, Wałbrzych a dalších asi 100 měst), zkušenosti s ním má také Slovensko (Bratislava).\n\nOd svého vzniku v Porto Alegre se participativní rozpočtování rozšířilo do stovky latinskoamerických měst a desítek měst v Evropě, Asii, Africe a Severní Americe. Odhaduje se, že více než 1500 obcí zahájilo participativní rozpočtování. V některých městech bylo participativní rozpočtování použito pro školy, univerzity a rozpočty pro sociální bydlení. Tyto mezinárodní přístupy se značně liší a jsou přizpůsobovány místnímu kontextu stejně jako v Porto Alegre.\n\nDominikánská republika zavedla participativní rozpočtování ve všech místních vládách a řada měst a obcí ve Francii, Itálii, Německu a Španělsku také zahájila proces participativního rozpočtování. V Kanadě bylo participativní rozpočtování zavedeno v oblastech veřejného bydlení, u skupin v různých čtvrtích a na veřejných školách ve městech Toronto, Guelph, Hamilton a West Vancouver. V Indii slouží jako typický příklad tohoto procesu vesnice s názvem Hiware Bazar. Obec kdysi trpící nedostatkem vody a vzdělávání a neuspokojením základních potřeb pro život je nyní soběstačná a s vysokými příjmy na obyvatele. Arvind Kejriwal, zakladatel strany Aam Aadmi, se snaží zavést koncept participativního rozpočtování v celé zemi. Podobné rozpočtové procesy byly použity v komunitách v Africe. Ve Francii region Poitou-Charentes zahájil participativní rozpočtování na svých středních školách. První proces participativního rozpočtování ve Spojených státech amerických byl zaznamenán v Chicagu v Illinois. Od roku 2011 začal tento proces používat New York a od roku 2012 Vallejo v Kalifornii.\n\nMezi prvními v Česku bylo participativního rozpočtování použito v obcích Nelahozeves, Příbor, Pržno a Třanovice v letech 2012-2014. Participativní rozpočtování v Česku podporuje několik organizací, jako je například Agora Central Europe a Alternativa zdola. Od roku 2015 participativní rozpočtování realizuje několik českých obcí.\n\nDokument Světové banky na příkladu Brazílie a Porto Alegre ukazuje, že nedostatkem může být malé zastoupení extrémně chudých lidí v participativním rozpočtování. Účast velmi chudých a mladých lidí je brána jako výzva. Participativní rozpočtování také může mít potíže s překonáváním existujícího klientelismu. Dále bylo vypozorováno, že jednotlivé skupiny se méně účastní, jakmile byly splněny jejich požadavky, a že účastníky může také odradit pomalý pokrok v oblasti veřejných prací.\n\n"}
{"id": "961999", "url": "https://cs.wikipedia.org/wiki?curid=961999", "title": "Koniklec slovenský", "text": "Koniklec slovenský\n\nKoniklec slovenský (\"Pulsatilla slavica\") je druh rostliny z čeledi pryskyřníkovité (\"Ranunculaceae\").\n\nJedná se o vytrvalou rostlinu dorůstající nejčastěji výšky 5−20, za plodu až 50 cm s vícehlavým oddenkem. Lodyha je přímá, huňatá. Přízemní listy nepřezimují, vyvíjí se až po odkvětu, jsou dlouze řapíkaté, huňaté, lichozpeřené, lístky 1–2x peřenodílné s čárkovitě kopinatými úkrojky. Lodyžní listy (nebo listeny, záleží na interpretaci) jsou ve srostlém útvaru s úzkými úkrojky, je umístěn pod květem, za plodu v dolní polovině lodyhy. Květy jsou vzpřímené, dosti velké, asi 5,5–6,5 mm v průměru, zvonkovité až miskovité, fialové. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou vně plstnaté. Kvete v březnu až v květnu. Tyčinek je mnoho. Gyneceum je apokarpní, pestíků je mnoho. Plodem je nažka, která má na vrcholu až 4 cm dlouhý chlupatý přívěsek. Nažky jsou uspořádány do souplodí. Počet chromozomů je 2n=32.\n\nKoniklec slovenský je západokarpatský endemit, vyskytuje se ve vápencových Karpatech na Slovensku s malým přesahem do Polska. Jedná se o druh z ohruhu \"Pulsatilla halleri\" agg., někteří autoři ho vedli pouze jako poddruh \"Pulsatilla halleri\", stejně jako další příbuzné taxony. Pravý \"Pulsatilla halleri\" s. str. roste v západních Alpách, v rakouských Alpách to pak je \"Pulsatilla styriaca\", další příbuzné taxony rostou na Balkáně a Krymu. Na kontaktu s druhem koniklec velkokvětý (\"Pulsatilla grandis\") dochází k hybridizaci s koniklecem slovenským, kříženec je uváděn jako \"Pulsatilla slavica\" subsp. \"subslavica\" nebo jako samostatný druh \"Pulsatilla subslavica\". V České republice není koniklec slovenský původní, ale občas se pěstuje jako skalnička a někde mohl být vysazen, údajně v Českém krasu.\n"}
{"id": "962003", "url": "https://cs.wikipedia.org/wiki?curid=962003", "title": "Sosní", "text": "Sosní\n\nSosní (\"polsky Sośni\") je historický místopisný název v Dolním Žukově, části města Českého Těšína. Nachází se na Těšínské pahorkatině, 350 m nad mořem. Jeho název je dán borovicovým lesem, jehož stáří je odhadováno na 160 let. \n\nPlní významnou krajinotvornou funkci a je prvkem územního systému ekologické stability – lokálním biokoridorem. Z dřevin je z 98 % zastoupená borovice černá a 2 % zastoupení má bříza, roztroušeně se vyskytuje smrk. Kdysi byl místem zastávek kočovných Romů. V období druhé světové války zde byly umístěny čtyři protiletecké baterie Luftwaffe. Byl také místem společenských akcí, cílem vycházek a branných cvičení. Dnes je zanedbán, díky okolní výstavbě je do něj prakticky zamezen přístup zvěře. V roce 1955 byl nedaleko lesa postaven vodojem.\n"}
{"id": "962005", "url": "https://cs.wikipedia.org/wiki?curid=962005", "title": "Eraviskové", "text": "Eraviskové\n\nEraviskové byl keltský kmen obývající oblast severozápadního Maďarska. Do oblasti se přistěhovali pravděpodobně ze severu v 1. století př. n. l. a zabrali území dříve obývané Illyry. V polovině tohoto století si postavili na Gellértově hoře (v dnešní Budapešti) oppidum. Jedna z eraviských vesnic, \"Ak-ink\", se po dobytí území Římany v roce 11 př. n. l. stala základem pozdějšího vojenského tábora a města Aquincum. I přes římskou nadvládu si po dlouhou dobu udrželi vlastní kulturu. \n\nTento kmen si razil vlastní mince. Našly se kupříkladu v obci Trstená na Oravě. \n"}
{"id": "962008", "url": "https://cs.wikipedia.org/wiki?curid=962008", "title": "Velický potok (přítok Popradu)", "text": "Velický potok (přítok Popradu)\n\nVelický potok je tatranský potok bystřinného charakteru, protékající územím okresu Poprad. Je to významný 22 km dlouhý levostranný přítok Popradu, který je tokem IV. řádu a průměrná lesnatost povodí dosahuje 40%.\n\nVelický potok vzniká ve Vysokých Tatrách na jižním svahu Velického štítu (2 319 m n. m.), v ledovcovém kotli pod Polským hřebenem (2 200 m n. m.), kde vytéká z horních Velických ples v nadmořské výšce přibližně 2 120 m n. m.\n\nV pramenné oblasti teče jihojihovýchodním směrem prudkým spádem přes Velickou dolinu, nejprve protéká Dlouhým plesem (1939,0 m n. m.), odtud teče jihovýchodním směrem k plesu Kvetnica, přičemž zleva přibírá první stálý přítok zpod Bradavice (2 476,0 m n. m.). Následně se stáčí severojižním směrem, teče přes Velické pleso (1 665,5 m n. m.), opět se stáčí jihovýchodním směrem a vstupuje do Tatranského podhůří. Pod Velkým Krížným kopcem (1 323,5 m n. m.) mění směr toku, teče severojižním směrem, zprava přibírá Hromadnou vodu, zleva se odděluje Nová voda a koryto výrazně meandruje. Následně vstupuje do Popradské kotliny, kde severně od Batizovců přibírá zprava rameno Batizovského potoka, stáčí se jihovýchodním směrem a severovýchodně od Svitu přibírá i hlavní koryto Batizovského potoka (704,8 m n. m.). Dále už teče výlučně východním směrem, z levé strany přibírá vody Gerlachovského potoka a teče městem Poprad, kde i ústí do řeky Poprad.\n\n\n\nDo Popradu se vlévá na území města Poprad (jižně od Spišské Soboty, v blízkosti Aquacity Poprad) v nadmořské výšce cca 665 m n. m.\n\n"}
{"id": "962013", "url": "https://cs.wikipedia.org/wiki?curid=962013", "title": "Xoanon", "text": "Xoanon\n\nXoanony jsou nejčastěji dřevěné, ale též kamenné, příp. slonovinové sochy božstev z archaického období řecké civilizace. Vytvářely se přibližně od 8. stol. před Kr. do začátku tzv. daidalského stylu.\nDřevěné sochy byly vytvářeny z pařezů stromů olivovníku, byly jen nahrubo otesané , měly oválnou hlavu a naznačené oči, nos a ústa. Nahrubo přitesané byly i ramena a nohy. Xoanony byly určeny na přísně frontální pohled. Sochy byly často povrchově upravovány barvami, případně zlacením. Někdy měli sochy i přídavky z plechu a ušlechtilého kovu. Později vlivem antropomorfizace božstev postupně přidávány tvary, přibližující se lidem.\nPřestože umění již výrazně pokročilo ve ztvárnění lidského těla, uctívaly tyto sochy navzdory své archaickosti a primitivnosti až do klasického období, jako mimořádně vzácné památky. Příkladem je Aténina socha z olivového dřeva v chrámu Erechtheion na aténské Akropoli, která se podle báje snesla z nebe. K této soše směřovala během Velkých panatenájskych slavností procesí, přinášející nově utkanou šafránovou suknici do které ji oblékli.\nVšechny xoanony byly opředené legendami o svém zázračném vzniku, proto byly ve velké úctě. Postupně byly však nahrazovány dokonalejšími mramorovými sochami a byly vytlačovány na okraj chrámů, později přeneseny do méně významných druhořadých chrámů, méně důležitých bohů.\nDíky materiálu ze kterého byly zhotoveny se nám nedochovaly, jsou o nich však písemné zmínky.\n"}
{"id": "962017", "url": "https://cs.wikipedia.org/wiki?curid=962017", "title": "Diecéze abdérská", "text": "Diecéze abdérská\n\nDiecéze Abdéra byla titulární diecéze římskokatolické církve.\n\nStarověké řecké město Abdéra, bylo založeno roku 655 př. n. l. a bylo zničeno zemětřesením za vlády císaře Konstantina I. Velikého ve 4. století. Neznáme žádného biskupa této diecéze. Kolem 9. století bylo město přestavěno pod názvem \"Polystylon\". \n\nOd roku 1711 do roku 1931 byla využívána jako titulární biskupské sídlo; posledním titulárním biskupem byl Teodoro Gordaliza y Sánchez, apoštolský vikář Bac Ninh.\n\n"}
{"id": "962020", "url": "https://cs.wikipedia.org/wiki?curid=962020", "title": "Gerlachovský potok (přítok Velického potoka)", "text": "Gerlachovský potok (přítok Velického potoka)\n\nGerlachovský potok je podtatranský potok, protékající centrální částí okresu Poprad. Je to levostranný přítok Velického potoka, měří 9,1 km a je tokem V. řádu.\n\nPramení v Tatranském podhůří jižně od Tatranské Polianky, v lokalitě Lihovar, v nadmořské výšce přibližně 943 m n. m. Nejprve teče jihovýchodním směrem, v blízkosti rekreační osady u hotelu Hubert se stáčí na jihojihovýchod a vstupuje do Popradské kotliny. Z pravé strany pak přibírá Novou vodu, opět teče jihovýchodním směrem, přičemž protéká intravilánem obce Gerlachov. Za obcí teče na krátkém úseku východním směrem, zleva přibírá nejprve přítok z lokality Kopanice, pak z lokality Velký háj a znovu pokračuje jihovýchodním směrem. Z pravé strany ještě přibírá přítok pramenící severovýchodně od kóty 730,3 m, na dolním toku mění směr toku více na jihojihovýchod a na okraji města Poprad se v nadmořské výšce cca 682 m n. m. vlévá do Velického potoka.\n"}
{"id": "962023", "url": "https://cs.wikipedia.org/wiki?curid=962023", "title": "Hromadná voda", "text": "Hromadná voda\n\nHromadná voda je tatranský potok na území okresu Poprad. Je to pravostranný přítok Velického potoka, měří 3,3 km a je tokem V. řádu.\n\nPramení v Tatranském podhůří na východním svahu Suchého vrchu 1793 m, v lokalitě Gerlachovská hora, v nadmořské výšce přibližně 1470 m. Teče jihojihovýchodním směrem přes Hromadnou dolinu, na dolním toku podteká silnici II/537 i železniční trať č. 183 a stáčí se na jihovýchod. Východně od samoty Danielov dom se v nadmořské výšce cca 947 m vlévá do Velického potoka.\n"}
{"id": "962024", "url": "https://cs.wikipedia.org/wiki?curid=962024", "title": "Koniklec jižní", "text": "Koniklec jižní\n\nKoniklec jižní (\"Pulsatilla zimmermannii\") je druh rostliny z čeledi pryskyřníkovité (\"Ranunculaceae\").\nJedná se o vytrvalou rostlinu dorůstající nejčastěji výšky 10−20, za plodu až 30 cm s vícehlavým oddenkem. Lodyha je přímá, huňatá. Přízemní listy nepřezimují, vyvíjí se už za květu, jsou dlouze řapíkaté, huňaté, lichozpeřené, lístky 1–2x lichozpeřené s lístky dále zpeřeně dělenými. Lodyžní listy (nebo listeny, záleží na interpretaci) jsou ve srostlém útvaru s úzkými úkrojky, je umístěn pod květem (v době květu). Květy jsou trochu sehnuté, polovzpřímené, spíše malé, zvonkovité, tmavě fialové až černočervené. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou vně plstnaté. Kvete v dubnu až v květnu. Tyčinek je mnoho. Gyneceum je apokarpní, pestíků je mnoho. Plodem je nažka, která má na vrcholu dlouhý chlupatý přívěsek. Nažky jsou uspořádány do souplodí.\n\nKoniklec jižní je východopanonský endemit s těžištěm rozšíření v Maďarsku, zasahuje až na východní Slovensko.\n"}
{"id": "962025", "url": "https://cs.wikipedia.org/wiki?curid=962025", "title": "Malý Lapáš", "text": "Malý Lapáš\n\nMalý Lapáš je obec na Slovensku, v okrese Nitra v Nitranském kraji.\n\nV roce 2011 zde žilo 563 obyvatel.\n\nObec leží v západní části Žitavské pahorkatiny v údolí potoku Kadaň. Nadmořská výška se pohybuje v rozmezí 155 až 246 m n. m., střed obce je ve výšce 170 m. Odlesněné území leží na pahorkatině tvořené třetihorními usazeninami pokrytou spraší. Zemědělskou půdu tvoří černozem a hnědozem.\n\nObec vznikla rozdělením rodového zemanského majetku na území Veľkého Lapáša asi v 15. století. První písemná zmínka o obci Malý Lapáš pochází z roku 1474, kde je uváděn jako Kyslapas. Malý Lapaš se vyvíjel jako zemanská obec se zemědělským charakterem, která nepodléhala zdanění.\n\nV roce 1630 se na území uvádí osada Egeri (Jáger), jejíž název svědčí o tom, že zde byla myslivna. Patřila rodu Pohranických ze sousední Pohranice. V druhé polovině 18. století dal hrabě Jánoky v osadě Jáger postavit svůj reprezentační zámek v barokně klasicistním slohu. Později osada zpustla. V roce 1958 byla osada Pustý Jáger přičleněna k obci Malý Lapáš. Do dnešních dnů se dochovaly zbytky zámku Jákonyů, novorománsko-gotická kaple, velký vinný sklep a ovocný sad, vše je v soukromých rukou.\n\nV roce 1787 bylo v obci 36 domů, v nichž žilo 212 obyvatel. Hlavní obživou bylo zemědělství. V roce 1947 byla k obci přičleněna část katastru obce Pohranice. V roce 1960 byl Malý Lapáš sloučen s Veľkým Lapášem na obec Lapáš. K osamostatnění došlo v roce 1990.\n\n\n\n"}
{"id": "962027", "url": "https://cs.wikipedia.org/wiki?curid=962027", "title": "Zápas ve volném stylu", "text": "Zápas ve volném stylu\n\nVolný styl je společně se sportovním judem nejrozšířenější zápasnický styl na světě. Popularitu postupně nabýval po zařazení na olympijské hry v St. Louis v roce 1904. Na rozdíl od stylu řecko-římského (klasického) může zápasník útočit na jakoukoliv část soupeřova těla. V Česku je volný styl mezi muži stále v pozadí za stylem klasickým. V bývalém Československu se na volný styl specializovali Slováci. Jejich škola vychovala dva volnostylaře světového formátu, Dana Karabina a Jozefa Lohyňu.\n\nVe Spojeném království byl součástí poutí a slavností tradiční zápas. Každé hrabství Spojeného království mělo odlišný zápasnický styl. Předchůdcem volného stylu byl tradiční styl, praktikovaný v hrabství Lancashire. Zápasníci z Lancashiru měli na rozdíl od zápasníků z Cornwallu nebo Devonshiru na sobě pouze trenýrky a nemohli soupeře kopat, tahat za vlasy ani štípat. Mohli však používat různé dnes zakázané chvaty, např. Nelsonův chvat.\n\nZápasnický styl z Lancashiru se šířil po světě s kolonizací nového světa. Ve Spojených státech do sebe absorboval prvky z dalších zápasnických stylů a postupně tak vznikl zápasnický styl zvaný \"catch-as-catch-can (chyť jak chytit umíš)\". Tento styl získal v Americe velikou popularitu. Jeho popularita byla tak velká, že v Evropě populární řecko-římský styl nemohl v Americe dlouho prorazit. Catch-as-catch-can styl byl přirovnáván k řeckému pankrationu bez úderů. V dnešní době s prvky catch-as-catch-can můžeme setkat v Japonsku v zápasnickém stylu zvaném pancrase.\n\nV roce 1904 bylo přiděleno pořádání třetích olympijských her americkému městu St. Louis. Zápas byl součástí novodobých olympijských her od jejich počátku. Styl, ve kterém se zápasilo – řecko-římský styl – však Američané nepraktikovali. Zápasy na olympijských hrách 1904 se tak pořádaly v catch-as-catch-can stylu upraveném pro sportovní klání podle vzoru pravidel řecko-římského stylu. Název volný styl se zavedl kvůli možné účasti Evropanů praktikujících styl řecko-římský. Z Evropy však nikdo nedorazil. Další olympijské hry se konaly v Londýně, kde měl větší podporu opět volný styl než styl řecko-římský. Poprvé se tak na olympijských hrách soutěžilo v obou stylech.\n\nKonkretní pravidla získal volný styl až se vznikem mezinárodní zápasnické federace v roce 1921. První mistrovství světa ve volném stylu se konalo až v roce 1951.\n\nPočet kategorii, ve kterých se zápasilo rok od roku stoupal. Maxima dosáhl v 70. letech, kdy se zápasilo v 10 váhových kategoriích. Tento stav trval až do konce 90. let, kdy se o svá zápasnická práva začaly hlásit ženy. V roce 2004 ženy poprvé startovaly na olympijských hrách ve volném stylu za cenu snížení počtu kategorií u mužů.\n\nKritické období prožíval volný a řecko-římský styl po olympijských hrách v Londýně v roce 2012. V únoru 2013 byl dán návrh MOV na vyřazení zápasu z olympijských her od roku 2020. Ze zápasnických stylů by na olympijských hrách zůstalo pouze judo. Verdikt vyřazení zápasu způsobil šok. Začalo se spekulovat o důvodech vyřazení. Důvodem návrhu na vyřazení nebyl sport jako takový, ale laxní přístup vedení mezinárodního zápasnického svazu (FILA). FILA problém vyřazení nepředpokládala a nepodnikla preventivní kroky, na rozdíl od sportů, které každé čtyři roky bojují o setrvání v olympijském programu - moderní pětiboj, taekwondo, šerm, badminton apod. Teorií bylo více - jedna se zaobírala příliš častými změnami pravidel (tahání koulí), druhá spontánní reakcí švédského zápasníka Abra'amjana, který odmítl bronzovou olympijskou medaili. President FILA Raphaël Martinetti rezignoval záhy po verdiktu MOV. Začátkem září 2013 se na zasedání MOV rozhodovalo o novém olympijském sportu. Zápas (volný styl) s přehledem uhájil status olympijského sportu v konkurenci baseballu/softballu a squashe.\n\nVolný styl je celosvětově rozšířený sport. Ve Spojených státech je součástí tělesné výchovy prakticky na všech školách. V Rusku má rovněž velmi silné zázemí. K těmto velmocem se dále řadí celý Blízký východ. Kavkazské národy - Gruzie, , Ázerbájdžán, Osetie, Dagestán, Čečensko – dále Turecko, Írán, Indie, kde leží počátky zápasu vůbec. Země dálného východu Japonsko, Jižní Korea. Ve všech těchto zemích má volný styl silnou podporu srovnatelnou s judem.\n\nJsou však země, kde je volný styl v pozadí za řecko-římským stylem. Skandinávské a pobaltské země, ale i Česko.\n\nV českých zemích měl tradičně silnější podporu řecko-římský styl. Osobnost Gustava Frištenského a dalších klasiků prakticky předurčovala mladé zápasníky věnovat se tomuto stylu. Volný styl byl oficiálně přijat do Československého svazu těžké atletiky roku 1929. Nejlepšího výsledku před 2. světovou válkou dosáhl Josef Klapuch . V 60. letech se mu začali více věnovat v Praze ve Vršovicích TJ Bohemians. Později se rozšířil do dalších českých klubů TAK Hellas Brno, Sokol Vítkovice, Slavoj Plzeň, Baník Stříbro .\n\nPo roce 1989 zásoboval reprezentaci volnostylaři především brněnský klub Hellas. Žádný český volnostylař v éře samostatnosti (od roku 1993) zatím na olympijských hrách nestartoval ani nezískal evropskou či světovou medaili. Nejblíže k tomu měl Luděk Burian, který bohužel na OH v Atlantě 1996 nedosáhl potřebné tělesné hmotnosti a nemohl tak startovat. Posledním účastníkem české národnosti na olympijských hrách byl Petr Drozda v roce 1976. Na OH v roce 2016 startovala Adéla Hanzlíčková, ale vypadla hned v úvodním kole. Důvodem slabé úrovně českých volnostylařů je především nedostatek kvalitních trenérů.\n\nCílem zápasu ve volném stylu je dostat soupeře na lopatky (touch), tak aby se dotkl oběma lopatkami současně žíněnky. Není-li tohoto cíle v průběhu utkání dosaženo, rozhodují body udělované rozhodčími za jednotlivé techniky (chvaty). Vyšší bodové hodnocení mají chvaty prováděné ze stoje, nižší potom chvaty prováděné v pokleku (v parteru). Zápas řídí jeden rozhodčí na žíněnce píšťalkou a na prstech ruky ukazuje počet bodů za provedení techniky bodovému rozhodčímu.\n\nNa internetu je k dispozici množství publikací, které zápasnické techniky popisují dopodrobna. Na stránkách mezinárodní federace UWW je k dispozici celá škála učebnic ve formátu pdf. Volnostylařské techniky jsou dobře vysvětlené v publikacích od Shahmuradova nebo olympijského vítěze Sasahary. Problémem publikací a učebnic je však jejich rychlé stárnutí.\n\nS rozvojem internetu je dobrým zdrojem youtube a podobné servery. V televizi se se zápasem již prakticky nesetkáme. Na internetu se dají dohledat videa, kde úspěšní zápasníci dopodrobna popisují své oblíbené techniky. Nejdůležitějším zdrojem jsou však jednotlivé zápasy z turnajů, které jsou volně k dispozici na stránkách mezinárodní federace. Z videí se dají odkoukat moderní trendy volného stylu.\n\n\n\n\nVolný styl do velké míry formoval sportovní judo. V bývalém Československu se zařazením juda na olympijské hry přesunulo hlavní tréninkové centrum na Slovensko, kde měl volný styl lepší zázemí než v Čechách. Fyzická, ale i technická příprava prvních československých judistů vycházela z přípravy volnostylařů. Řada technik prováděných volnostylaři si našla své místo i mezi judisty. Judistické techniky morote-gari, sukui-nage, kučiki-taoši, ale i kata-guruma jsou běžně používané volnostylařské techniky. V roce 2010 mezinárodní federace juda (IJF) zavedla pravidlo o zákazu přímého útoku na nohu soupeře. Tímto pravidlem se snažila směřovat judisty v provádění klasických technik a neorientovat se čistě na techniky převzaté z volného stylu.\n\nS volným stylem se můžeme setkat v několika filmech:\n\n"}
{"id": "962031", "url": "https://cs.wikipedia.org/wiki?curid=962031", "title": "Last Parade", "text": "Last Parade\n\nLast Parade je debutové hudební album americké hard rockové skupiny Call Me No One. Nahrávání a zvuková režie proběhla ve studiu Architekt Music v Butleru, New Jersey a album bylo vydáno bylo 5. června 2012. Distribuci alba zajistila nahrávací společnost Asylum. Z alba byly vydány dva singly „Biggest Fan“ a „Thunderbird“.\n"}
{"id": "962035", "url": "https://cs.wikipedia.org/wiki?curid=962035", "title": "Michy Batshuayi", "text": "Michy Batshuayi\n\nMichy Batshuayi Tunga [mišy bačuaji] (* 2. října 1993, Brussels, Belgie) je belgický fotbalový útočník a reprezentant konžského původu, hráč klubu Chelsea FC, momentálně hostující v anglickém klubu Crystal Palace FC.\n\nBatshuayi debutoval v profesionálním fotbale v dresu Standardu Liège (česky Standard Lutych) pod trenérem Dominiquem D'Onofriem 20. února 2011 v zápase belgické ligy proti domácímu celku KAA Gent (prohra 1:4). Dostal se na hřiště v 82. minutě, když vystřídal Francka Berriera. 15. prosince 2011 vstřelil vítězný gól v zápase základní skupiny B Evropské ligy UEFA 2011/12 proti dánskému celku FC Kodaň, zařídil tak výhru 1:0. Standard postoupil do jarních vyřazovacích bojů z prvního místa ve skupině.\n\nJeho výkony neušly pozornosti francouzského trenéra anglického klubu Arsenal FC Arsène Wengera, který o něj v prosinci 2013 projevil zájem.\n\nV létě 2014 přestoupil do francouzského klubu Olympique Marseille.\n\nV červenci 2016 přestoupil do anglického klubu Chelsea FC. S klubem podepsal pětiletou smlouvu. V ostrém zápase debutoval 15. 8., když v 85. minutě zápasu proti West Hamu vystřídal Oscara. Po čtyřech minutách na hřišti přihrál hlavičkou Costovi, který vstřelil vítězný gól Chelsea a zajistil tak výhru 2:1. O pět dní později, v zápase proti Watfordu, v 73. minutě opět vystřídal Oscara. V 80. minutě dorazil do brány míč, který vypadl brankáři Gomesovi a srovnal skóre zápasu na 1:1. Chelsea nakonec úspěšně zvládla obrat a zápas vyhrála 2:1.\n\n31. ledna 2018 odešel z Chelsea na hostování do německého týmu Borussia Dortmund jako náhrada za Pierre-Emericka Aubameyanga, který odešel do londýnského Arsenalu. Při svém debutu v Bundeslize 2. února proti 1. FC Köln vstřelil dvě branky a přihrál na vítězný gól na konečných 3:2 pro Borussii.\n\nValencia CF (hostování)\n\nPo svém německém angažmá se belgický útočník v přípravě Chelsea FC nedostal na soupisku a byl poslán na hostování do španělské La Ligy, konkrétně do týmu Valencia FC. Nyní pětadvacetiletý útočník debutoval v La Lize v domácím zápase proti Atléticu Madrid, kde střídal na posledních 15 minut a napomohl svému týmu k remíze 1:1.\n\nBatshuayi byl členem belgické mládežnické reprezentace do 21 let. Debutoval 6. září 2012 v domácím utkání proti Norsku a při své premiéře vstřelil gól. Mladí Belgičané ale prohráli 1:3.\n\nV A-mužstvu Belgie debutoval 28. 3. 2015 v kvalifikačním zápase v Bruselu proti týmu Kypru, v 80. minutě upravoval stav na konečných 5:0.\n\nTrenér Marc Wilmots jej nominoval na EURO 2016 ve Francii, kde byli Belgičané vyřazeni ve čtvrtfinále Walesem po porážce 1:3. Nastoupil ve dvou z pěti zápasů svého mužstva na šampionátu a vstřelil jeden gól (v osmifinále proti Maďarsku).\n\nGóly Michy Batshuayie v belgickém reprezentačním A-mužstvu\n\n"}
{"id": "962038", "url": "https://cs.wikipedia.org/wiki?curid=962038", "title": "Hotel Hang Nga", "text": "Hotel Hang Nga\n\nHotel Hằng Nga ( ), známý též jako Bláznivý dům ( ) je nekonvenční stavba ve vietnamském městě Đà Lạt na adrese 3 Huynh Thuc Khang. Autorkou je vietnamská architektka Đặng Việt Nga. Výstavba komplexu začala v roce 1990 a doposud nebyla ukončena.\n\nDům představuje komplex několika vzájemně propojených staveb a slouží současně jako hotel, kavárna a galerie umění. Stavbu vzdáleně připomínající vídeňský Hundertwasserhaus nelze přiřadit k žádnému architektonickému stylu. Interiéry tvoří jeskyně, křivolaké chodby, strmě se vinoucí schodiště, psychedelický nábytek a sochy zvířat v životní velikosti. Přímé linky a pravé úhly zde neexistují. Bez ohledu na to, zda se jedná o místnosti, chodby, schodiště, okna nebo nábytek – vše vypadá, jako by bylo roztaveno ve vysoké teplotě a poté opět ztuhlo do groteskních tvarů. Rovněž exteriéry budov jsou prosty jasných linií.\n\nMezi jednotlivými budovami dominují pokroucené stromy z betonu a obří pavučiny z drátu. Uvnitř obří betonové žirafy se nachází čajovna. Každý z pokojů si lze rezervovat k přenocování. Prohlídka samotného komplexu je možná přes den po zaplacení vstupného.\n\nĐặng Việt Nga je designérka a architektka, která dům začala budovat v roce 1990. Používá umělecké jméno Hằng Nga, po kterém je pojmenován i její dům. Pochází z Hanoje a 14 let žila v Moskvě. Většina staveb, které navrhla, stojí v okolí Đà Lạtu, např. Dětský palác a katolický kostel v Lien Khuong. Její otec byl Trường Chinh, druhý vietnamský prezident.\n\n"}
{"id": "962039", "url": "https://cs.wikipedia.org/wiki?curid=962039", "title": "Osuské", "text": "Osuské\n\nOsuské je obec na Slovensku v okrese Senica. Katastr obce sousedí s obcemi Jablonica, Hradište pod Vrátnom, Prietrž a Hlboké. V obci je římskokatolický kostel Všech Svatých postavený pravděpodobně v letech 1619 – 1631 v renesančním stylu, později přestavěn do barokního stylu a kaple svatého Bartoloměje z roku 1738.\n\nV katastrálním území obce Osuské se nachází vodní nádrž VN Osuské, která spadá pod MsO Senica. Vodní plocha má rozlohu 8 ha a slouží především k rybolovu. Voda je zde čistá, čehož využívají koupající se v letních měsících.\n\nPrvní písemná zmínka o obci Osuské pochází z roku 1262.\n\nObec Osuské se rozprostírá na úpatí Malých Karpat. Původní osada Ropov vznikla pravděpodobně na katastrálním území v honu Pod kostelíkem, naproti současné zahrádkářské osadě Opendáky, u řeky Myjava. Stála na rozmezí katastrů nynějších obcí Osuské a Prietrž na bažinaté půdě. V této oblasti, kde má řeka Myjava mělké dno, se často řeka vylévala ze svého koryta. Proto se osadníci rozhodli přestěhovat na suché, výše položené území. Toto území nazvali Osušina. Bylo to asi kolem roku 1100. V 13. století obec patřila do majetků rodu Kunta a pod názvem \"Oszusz\" patřila hradnímu panství v Hlohovci. Majiteli zde byly rody Pállfyů a Apponyiů.\n\nPozději byla obec přejmenována. Její jméno bylo Aszós, Osuska a od roku 1853 Oszuszkó. Dnešní název \"Osuské\" obec dostala v roce 1920.\n\nK obci patří osady Ropov, Paseka a v roce 1636 založená osada Rásnik, což byla původně panská zahrada, kterou za dobré služby dostal od Pálffyů sluha Juraj Barcaj.\nObec byla rozdělena na dvě části, severní strana nazývaná také Erdúcka spadala pod hrad Branč a jižní strana Korlátska pod hrad Korlátko. Každá část měla svého rychtáře i bubeníka. V roce 1852 měla obec 910 obyvatel. Z toho 27 domácností bylo poddanských a 26 podružských. Většina obyvatelstva byla římskokatolického vyznání, 40 obyvatel bylo židovského vyznání.\nPodle církevních záznamů byl kostel postaven v letech 1619 – 1631, ale v obecní kronice se nachází údaj, ze kterého vyplývá, že v obci existoval katolický kostel již před rokem 1468. V kostele se nachází zděný varhanní chór s datováním 1844. Dva boční oltáře pocházejí z konce 18. století. Byla to lidová řezbářská práce s nikou, v níž byly plastiky z počátku 20. století, kamenná barokní křtitelnice lupenitého tvaru je z 2. poloviny 18. století. Kostel je uprostřed oploceného hřbitova, některé zachované náhrobky pocházejí z 18. století. Zastupujícím správcem katolické fary Osuské byl během svého správcovství fary v Prietrži v letech 1805 – 1815 i kněz a spisovatel Jozef Ignác Bajza. Na začátku obce v části „Výhony“ se nachází zákonem chráněná staletá lípa.\n\n\n\n"}
{"id": "962041", "url": "https://cs.wikipedia.org/wiki?curid=962041", "title": "Plailly", "text": "Plailly\n\nPlailly je francouzská obec v departementu Oise v regionu Hauts-de-France. V roce 2010 zde žilo 1 671 obyvatel.\n\n\"Počet obyvatel\" \n\n"}
{"id": "962051", "url": "https://cs.wikipedia.org/wiki?curid=962051", "title": "Elderoth", "text": "Elderoth\n\nElderoth je kanadská hudební skupina, která vznikla v roce 2007. Roku 2012 vydala své první album s názvem Elderoth. Nyní (prosinec 2013) pracuje na dalším.\n\n\n"}
{"id": "962052", "url": "https://cs.wikipedia.org/wiki?curid=962052", "title": "Mortefontaine (Oise)", "text": "Mortefontaine (Oise)\n\nMortefontaine je francouzská obec v departementu Oise v regionu Hauts-de-France. V roce 2010 zde žilo 870 obyvatel.\n\n\"Počet obyvatel\" \n\n"}
{"id": "962053", "url": "https://cs.wikipedia.org/wiki?curid=962053", "title": "Elderoth (album)", "text": "Elderoth (album)\n\nElderoth je hudební debutové album skupiny Elderoth. Vydáno bylo v roce 2012.\n\n"}
{"id": "962054", "url": "https://cs.wikipedia.org/wiki?curid=962054", "title": "Mýtský vrch", "text": "Mýtský vrch\n\nLesnatý kopec Mýtský vrch vysoký 538 m n. m. v Křivoklátské vrchovině se nachází na katastru Těškova, zhruba 11 km severovýchodně od města Rokycany a si 1,1 km od Mýta v Plzeňském kraji. \n\nMýtský vrch není výraznou dominantou krajiny, avšak je pozoruhodný jako paleontologická lokalita, neboť je zde naleziště zkamenělin, tzv. Řevnických křemenců. Na vrchol nevede žádná značená ani neznačená cesta.\n"}
{"id": "962055", "url": "https://cs.wikipedia.org/wiki?curid=962055", "title": "Mortefontaine", "text": "Mortefontaine\n\nMortefontaine je název více obcí ve Francii:\n\n"}
{"id": "962056", "url": "https://cs.wikipedia.org/wiki?curid=962056", "title": "Pulsatilla montana", "text": "Pulsatilla montana\n\nPulsatilla montana je druh rostliny z čeledi pryskyřníkovité (\"Ranunculaceae\").\n\nJedná se o vytrvalou rostlinu dorůstající nejčastěji výšky 8–20, za plodu až 45 cm s vícehlavým oddenkem. Lodyha je přímá, huňatá. Přízemní listy jsou dlouze řapíkaté, vícenásobně lichozpeřené či peřenosečné, úkrojky posledního řádu širší než 2 mm. Lodyžní listy (nebo listeny, záleží na interpretaci) jsou ve srostlém útvaru s úzkými úkrojky, je umístěn pod květem, za plodu níže. Květy jsou většinou trochu skloněné, tmavě fialové až černofialové. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou asi 2–3 cm dlouhé, vně plstnaté. Kvete v březnu až v květnu. Tyčinek je mnoho. Gyneceum je apokarpní, pestíků je mnoho. Plodem je nažka, která má na vrcholu až 3 cm dlouhý chlupatý přívěsek. Nažky jsou uspořádány do souplodí. Počet chromozomů je 2n=16, 24, 32 nebo 48.\n\nPulsatilla montana je druh hor jižní Evropy. od jižní části Alp, po jižní Karpaty v Rumunsku, na jih po severní Řecko. Roste od kolinního do montánního stupně, většinou na vápnitém podkladě.\n\n \n"}
{"id": "962058", "url": "https://cs.wikipedia.org/wiki?curid=962058", "title": "Préjuce Nakoulma", "text": "Préjuce Nakoulma\n\nNguimbe Préjuce Nakoulma (* 21. dubna 1987, Ouagadougou, Burkina Faso) je fotbalový útočník a reprezentant Burkiny Faso, který v současné době hraje v polském klubu Górnik Zabrze.\n\nRodák z Ouagadougou hrál v Burkině Faso za klub CF Ouagadougou. Poté odešel do Polska, kde působil v klubech GKS Granica Lubycza Królewska, Hetman Zamość, Stal Stalowa Wola, Górnik Łęczna, Widzew Łódź (hostování) a Górnik Zabrze (nejprve hostování, poté přestup z Górniku Łęczna).\n\nV seniorské reprezentaci Burkiny Faso debutoval v roce 2012, byl nominován na turnaj Africký pohár národů 2012 v Gabonu a Rovníkové Guineji. O jeho nominaci žádal prezident Burkiny Faso Blaise Compaoré, zanícený fotbalový fanda, když viděl sestřih s jeho góly v polské lize. Burkina Faso skončila v základní skupině B na posledním čtvrtém místě bez zisku bodu. Na Africkém poháru národů 2013 v Jihoafrické republice se probojoval s týmem až do finále proti Nigérii, kde ovšem Burkina Faso podlehla soupeři 0:1.\nZúčastnil se i Afrického poháru národů 2015 v Rovníkové Guineji.\n\n"}
{"id": "962072", "url": "https://cs.wikipedia.org/wiki?curid=962072", "title": "Jozef Ignác Bajza", "text": "Jozef Ignác Bajza\n\nJozef Ignác Bajza (5. březen 1755, Predmier – 1. prosinec 1836, Bratislava) byl katolický kněz, spisovatel, autor satir a epigramů, autor prvního románu ve slovenštině.\n\nNarodil se 5. března 1755 v obci Predmier v Trenčínské župě (okres Bytča). Jeho rodiče, otec Ondrej Bajza a matka Barbora rozená Blašková, byli asi zámožnější rolníci, rychtáři, ale právě za Marie Terezie a Josefa II. ztratila tato jinak nepočetná společenská vrstva poslední zbytky dávných výsad, mezi které patřilo i dědičné rychtářství, a klesla na úroveň ostatních poddaných. O mládí Josefa Ignáce Bajzy víme málo. Roku 1777 se s ním setkáváme jako se studentem teologie na známém vídeňském \"Pazmaneu\". Vídeňský pobyt, především bouřlivý ideový kvas, hluboce zapůsobil na mladého Bajzu. Jako teolog se dostal pod vliv tzv. vídeňské školy náboženských a církevních reformátorů, zejména J. V. Eybela, profesora na Vídeňské univerzitě, jeho zástupce J. M. Pehema a M. A. Vittoly, redaktora časopisu Wienerische Kirchzeitung. Do života vstupuje J. I. Bajza už jako zralý uvědomělý osvícenec-josefinista, který se v osmdesátých letech stává vášnivým stoupencem a propagátorem církevních a společenských reforem Josefa II.\n\nPo skončení studií roce 1780 stává se J. I. Bajza kaplanem v kapitule v Trnavě. Pravděpodobně již v těchto letech měl vypracován první rukopis knihy Rozličních wersuv - Epigramata slavonica, který předložil cenzorovi v Bratislavě a ústřední komisi ve Vídni, která povolila knihu vytisknout a vydat. V roce 1783 požádal Bajza o místo faráře v Dolném Dubovém a zde působil dvaadvacet let do roku 1805. V dolnodubovském období byl Jozef Ignác Bajza literární nejplodnější. Zde napsal a tiskem vydal převážnou část svých děl. V roce 1783 mu vyšel první svazek jeho románu \"René mládenca príhody a skúsenosti\".\n\nDolnodubovská fara nebyla bohatá, Bajza byl však člověk praktický a podnikavý. Farní pole obdělával ve vlastní režii a snažil se, jak se při jedné příležitosti vyjádřil, aby jeho hospodářství bylo vzorem pro tamní rolníky. Postavil si i menší palírnu. Takto dokázal převážnou část svých literárních prací vydat vlastním nákladem. Jinak však potřebný klid k literární práci neměl. Prudký a výbušný Bajza se dostal do konfliktu nejen se svou církevní vrchností, která zmařila dokončení a vydání jedněch z jeho prvních děl. Do dlouhých a vášnivých sporů o slovenštinu se dostává s Antonem Bernolákem a Jurajem Fándlym, ale téměř vzápětí i se svým patronem trnavským farářem a kanovníkem a zároveň voleným vácovským biskupem baronem Imrichem Perényim. Díky tomu se ve vikariátním archivu v Trnavě a v archivu v Ostřihomi zachovalo mnoho materiálu. Zlým duchem v tomto posledním sporu byl především provizor, hospodářský správce Perényiho majetku ve Farském u Trnavy Štefan Kovács, který od samého počátku všemožně ztrpčoval Bajzovi život. Spor se táhl několik let. Šlo zde především o protiprávní si přisvojení odkazu (osmdesát zlatých) patronem, které v roce 1784 odkázal dolnodubovskému kostelu tamní obyvatel Martin Svitek, a poškozování faráře při výběru šestnáctiny z církevního desátku, jehož nájemníkem byl baron Perényi a nakonec o zanedbávání patronátních povinností ke kostelu a faře. Spor se dostal před světskou i církevní vrchnost. Vyvrcholil v roce 1796, kdy již zmíněný Š. Kovács podal generálnímu vikáři J. Viltovi v Trnavě rozsáhlou obžalobu o šesti bodech a J. I. Bajza ještě obsáhlejší obhajobu. Spor se formálně skončil před konzistoriální radou generálního vikáře 1. října 1796. \n\nSamotná podstata sporu je pro nás přirozeně nepodstatná - a je nesporné, že pravda byla na straně Josefa Ignáce Bajzy. V těchto aktech je však pro nás mnoho jiných cenných údajů, které nám dokreslují lidský profil dolnodubovského literáta. Dozvídáme se z nich, v jakých podmínkách žil a tvořil a i o jeho povahových vlastnostech, i když je přirozeně jasné, že panský úředník Kovács při psaní obžaloby namáčel si pero ve žluči, uchýlil se k nejhrubším pomluvám, a proto jeho popisování Bajzy jako člověka musíme brát s velkou rezervou. Nicméně i v tomto sporu setkáváme se s některými výraznými Bajzova povahovými vlastnostmi, které nám umožňují blíže pochopit jeho vášnivé zaujetí v polemikách s bernolákovci. Jozef Ignác Bajza jeví se nám tu jako člověk prudký, sebevědomý a hrdý, který bez ohledu na překážky jde za svou pravdou. Když mu zmíněný Kovács vyhrožoval autoritou samotného arcibiskupa, Bajza mu bez okolků v maďarsky psaném dopise sebevědomě napsal: \"Hogy én nem a grof Battani Huszár lova vagyok, hogy, as ur én rajta nyárgalódzni kezdgen\". - Nejsem husarský kůň hraběte Battányiho, aby pán mohl na mně rajtovat. Kovács charakterizoval Bajzu jako člověka nenormálního (homo lunaticus) a svárlivého. Není prý rok, aby proti zeměpánovi a jeho úředníkům, nebo dokonce oproti samým poddaným nebojoval. Tak prý veřejně zbil nájemníka hraběte Erdődyho a podobně několik dalších svých odpůrců. Pan Josef Bajza, farář dubovský je buřič proti zeměpanským právům a podněcovatel poddaných, kterým proti zeměpánům vyhotovoval stížnosti. Je prý farářem, který se zabývá více světskými než duchovními věcmi. Konečně v posledním bodě obžaloby Kovács vznesl proti Bajza nejhrubší obvinění, týkající se jeho soukromého života. \n\nPokud šlo o obvinění z pobuřování poddaných proti jejich zeměpánům baronu I. Perényimu, J. I. Bajza popřel, že by je sám byl podněcoval nebo dokonce sám psal stížnosti Dolnodubovčanů na sídelní vrchnost, zároveň však velmi zahaleně a jasně zdůraznil, že je nejen jeho křesťanskou, ale zejména farářskou povinností svůj lid bránit proti jakémukoli bezpráví. Údajné zanedbávání kněžských povinností (častější nepřítomnost na faře) odůvodnil Bajza svou literární činností. Vydal prý dosud patnáct svazků, a to prý nutilo vyřizovat záležitosti spojené s cenzurou a zejména trávit mnoho času v tiskárně. \n\nKonsistoř v zásadě rozhodla spor ve prospěch Josefa Ignáce Bajzy. Provizorovi Š. Kovácsovi dokonce pohrozila, že by pro pomluvu mohl být volán k odpovědnosti. Dolnodubovskému faráři však doporučila, aby se více věnoval duchovním než světským záležitostem. \n\nPoté, zdá se, měl Jozef Ignác Bajza několik let klid až na drobnou aféru roce 1800, když ho hrabě Jozef Erdődy zažaloval opět u jeho církevní vrchnosti za to, že lovil v jeho revíru. V této době začal Bajza churavět. Trápil ho revma a chodil se často léčit do Piešťan. V roce 1805 požádal svou církevní vrchnost, aby si mohl směnit faru s Janem Koreckým, farářem v Prietrži u Senice. Odůvodňoval to svou nemocí, velikostí farního hospodářství a nakonec i tím, že se chce věnovat literární činnosti ve prospěch slovenského národa a církve. Správcem fary v Prietrži s působností i pro sousední obec Osuské byl až do roku 1815, když přešel za faráře do Zbehů. V tomto čase již pravděpodobně literárně netvořil. Roku 1828 ho jmenoval arcibiskup kardinál Alexander Rudnay kanovníkem kapituly v Bratislavě, zde jako osmdesátiletý 1. prosince 1836 umírá. Jeho ostatky uložili do Kapitulní krypty Dómu sv. Martina. Zanechal značný majetek - 7223 zlatých - který odkázal na dobročinné, především církevní cíle. \n\nSpolek sv. Vojtěcha 26. března 1933 odhalil Bajzovi pamětní tabuli s podobiznou z bílého mramoru od akademického sochaře Josefa Pospíšila s nápisem: \"V tomto chrámu sv. Martina je pohřben Jozef Ignác Bajza, slovenský spisovatel, bratislavský kanovník, narozený v Predmier v roce 1755, zemřel v Bratislavě roku 1836.\"\nBohužel dosud se nenašla věrná Bajzová podobiznu. Sochař Pospíšil na základě popisu známých rysů Bajzova osobnosti vytvořil jeho ideální podobiznu.\n\nJosefem Ignácem Bajzou vstupuje do slovenské literatury nový, fakticky již moderní spisovatel. Do literárního života vkročil mladý Bajza levou nohou, nešťastně. Roku 1782 dokončil první knihu \"rozličných veršů\" a v listopadu ji předložil krajskému cenzorovi Slovenských knih v Bratislavě, na kterého se prý s důvěrou obrátil jako na svého spolukrajana, Slováka. Když mu však cenzor vyčítal (jak se sám vyjádřil) množství velkých, zjevných i na první pohled zarážejících chyb, Bajza si od něj vzal rukopis a odeslal ho do Vídně. Ústřední vídeňská cenzura už 19. prosince s podpisem D. Hoffingera rukopis kladně posoudila a s čerstvým imprimatur zanesl ho J. I. Bajza do tiskárny Jána Michala Landerera v Bratislavě. Uražený bratislavský cenzor přerušil tisk, vzal rukopis a odvoláním na autoritu tamních kanovníků, dalších světských i duchovních lidí, kteří prý dílo také četli, poslal ho s novým, ještě odmítavějším posudkem Bajzově církevní vrchnosti, generálnímu vikáři Nagyovi do Trnavy s komentářem: \"v této knize slovenských básní jsou velmi mnohé takové, které lidem vzdělaným a zdravým rozumem obdařeným, církevní disciplínu respektujícím nejen nemohou, ale i musí se nelíbit.\"\nVídeňský cenzor prý asi neuměl slovensky a proto je propustil. \"Rozličné verše\" poté nevyšly.\n\nCo tak pohoršilo cenzora a církevní kruhy na Bajzova různých verších? Je to tři sta epigramů, jak je sám autor charakterizoval, o všech občanských stavech, vlastně satiry v těchto stavech. Převážná část z nich jsou satirické sentence o štěstí, lásce, přátelství, ctnosti a mravech, v nichž Bajza ostře tepe různé lidské a společenské neduhy. Už sám bratislavský cenzor ve svém posudku upozornil i na Bajzovu literární předlohu různých veršů - na epigramy anglického básníka 17. století Johna Owena. Při hlubší analýze se však ukázalo, že pouze jedna třetina různých veršů jsou překlady. Ostatní jsou tvořivě propracované a většinou původní. A právě v těch jeví se nám mladý Bajza jako zanícený josefinista, a právě verše s tímto zaměřením především pobouřily bratislavského cenzora a církevní kruhy. Ve svých posudcích odsuzuje především epigramy na úředníky - byrokraty, na radní pány, na šlechtu, její parazitní způsob života a společenskou nerovnost vůbec, ale hlavně na nepořádky v církvi, na špatné kněze, „chudobu“ klášterů, na prázdnou zbožnost. \n\nZ Bajzových \"rozličných veršů\" zachovala se nám pouze první kniha se sylabickými rýmy, spojenými verši, v tomto čase však už začal psát a podle všeho měl i hotovou knihu druhou s verši v časomíře.\n\nTento neúspěch nijak neodradil houževnatého Bajzu. Zároveň s různými verši pracoval na překladu pietisticky laděné knihy modliteb Francouze Filipa Mesenquiho a již v roce 1782 dokončil první svazek románu \"René mládenca príhody a skúsenosti\". Imprimatur vídeňské cenzury dosáhl dokonce ještě dříve - již 11. listopadu. V tomto případě byl mnohem opatrnější. Podle všeho domácí cenzuru obešel. Dílo vyšlo v polovině roku 1784 - a církevní cenzura mohla reagovat už jen po funuse.\n\nPrvní svazek Bajzova Reného je dobrodružný sentimentální román s velmi výraznou naučnou tendencí. Tento typ románu v evropské literatuře byl znám již od 17. století, na Slovensku však až od sedmdesátých let 18. století. Jeho René je prvním původním slovenským románem. \n\nDějovou kostrou prvního svazku je cesta Reného z Benátek do Tripolisu Jejím cílem je přivést sestru Fatimu, od níž ho ještě jako chlapce za tragických okolností odtrhli. Na tomto dějovém schématu rozvíjí J. I. Bajza celou spleť podivuhodných dobrodružství a exotických příhod svého hrdiny s jeho vášnivou láskou k Hadixe. \n\nČeská a slovenská literární věda byla dlouho v rozpacích nad prvním svazkem Reného. Druhý zůstával dlouho neznámý. V prvním svazku vystupuje nejvíce do popředí láska muže k ženě. Tyto závěry potvrzuje i posudek církevního cenzora Tomáše Tajnaye, kterého na prvním svazku nejvíce dráždil jeho světský duch. Správně vycítil, že za Bajzovou kritikou mohamedánství, dervišů, náboženského fanatismu a pověr se skrývá kritika katolické církve, ale především se pozastavuje nad nejen pohoršujícími, ale i vášnivými představami lásky a zejména nad závěrem prvního svazku, který tvoří zdánlivě překvapivý přechod ke svazku druhému. Tady začíná pochybovat o celibátu katolických kněží a J. Tajnay v latinském překladu i celou tuto část ve svém posudku citoval. 28. května 1785 dostal Jozef Ignác Bajza imprimatur vídeňské ústřední cenzury na druhý svazek Reného a bratislavský typograf Landerer začal dílo okamžitě sázet. Tento svazek má jinou strukturu a náplň. Skládá se z jednotlivých epizod, „příhod a zkušeností“ na sobě vzájemně motivově nezávislých, spojených pouze osobou Reného, Van Stiphouta a jejich průvodce, ústy jehož hovoří sám autor. Děj se odehrává v severní Itálii, Rakousku a zejména na Slovensku. Zatímco první svazek, i když je odrazem vnitřního citového napětí autora, má těžiště ve vymyšlených exotických dobrodružstvích svého hrdiny, druhý je výsledkem bystrého pozorování konkrétní skutečnosti. Jozef Ignác Bajza v literární formě podává zde ostrou kritiku společenských poměrů na Slovensku V tomto díle Bajza v próze uskutečňuje svůj záměr, který sledoval i v různých verších - podat kritiku všech občanských stavů, nebo vlastně satiry o těchto stavech. Hrdina románu René si zde vypůjčil zuby od satiriků. Satira Josefa Ignáce Bajzy je satira voltairovská - ostrá, odvážná, vtipná, vyúsťující místy až do grotesky a pamfletu. J. I. Bajza se zde projevuje jako osvícený racionalista a osvícenec - stoupenec josefínské reformy. V první části druhého svazku, kde kritizuje církevní poměry, zejména život v klášterech, jsou jednotlivé epizody literárním zpracováním základních i dílčích reforem a nařízení Josefa II. v této oblasti.\n\nVe druhé části, v níž se koncentruje na kritiku společenských poměrů na Slovensku, je koncepčně i ideově samostatnější a v mnohém směru překračuje hranice josefínského absolutismu. Ve spojitosti se zobrazovanou skutečností mění se René i styl. Většinu epizod protkává Bajza úvahami o odstranění kritizovaných nedostatků. Nejživější a umělecký nejpůsobivější je jeho styl v těch epizodách popisujících jemu blízké prostředí. Pro nás nejzajímavější je ta část románu, kde René své příhody a zkušenosti prožívá přímo na Slovensku, i kde je, přirozeně, jasné, že autor i v předchozích kapitolách reaguje na slovenské poměry. J. I. Bajza je první slovenský spisovatel, který nás seznamuje se slovenskou vesnicí a kulturním stavem Slováků. Druhý svazek Reného měl velmi podobné osudy jako Rozličné verše. Když na podzim roku 1785 přišel generální vikář Štefan Nagy do Bratislavy, dozvěděl se, že Josef Ignác Bajza dal do tisku druhý svazek románu prý horší než první. Tisk díla okamžitě zastavil, dal ho posoudit a celou kauzu 2. prosince předložil konzistoriální radě, která se usnesla, aby se vydání tohoto „na mnoha místech pohoršujícího díla“ zastavilo a výdaje spojené s jeho tiskem se zaplatily z diecézního fondu. Celý tento postup schválil sám arcibiskup Battyányi, který trnavského faráře barona I. Perényiho dokonce pověřil, aby svého podřízeného, dolnodubovského faráře J. I. Bajzu přemluvil, aby jednak nemarnil čas slátaninami podobného druhu, jednak aby se vzdal zveřejnění uvedené knihy. Druhý svazek Reného, ze kterého se nám zachovaly pouze dva exempláře, zůstal nedokončený. \n\nRomán René představuje zenit literární činnosti J. I. Bajzy. V roce 1787 vydal spis o živení farářů, ve kterém obhajuje nárok farářů na kongruu. V letech 1787 až 1796 nosil postupně do tiskárny trnavského V. Jelínka pětisvazkový foliant \"Kresťanské katolícke náboženstvo\", výsledek své desetileté činnosti (kázání si museli faráři ve smyslu nařízení Josefa II. psát, aby mohla být eventuálně kontrolována jejich úroveň a obsah) - tvořilo ji dvě stě sedmdesát jedno kázání na více než třech tisících stranách, a z podnětu církevní vrchnosti vydal několik překladů a náboženských knih.\n\nRoku 1794 pořídil J. I. Bajza své vysloveně literární dílo \"Slovenské dvojnásobné epigrammatá jednako-konco-hlasné a zvuko-mírné\" ve dvou svazcích. Do prvního svazku začlenil převážnou část epigramů z různých veršů, z nichž část uveřejnil i ve druhém svazku Reného. Ve svém dalším díle \"Veselé účinky a rečení\" (1795) humorista a vtipálek převládl nad satirikem, a také to není tvorba původní. V posledním větším díle J. I. Bajzy \"Príklady ze svatého Písma starého a nového zákona s mravním opoměním v štverorádkových jednako-konco-zvučných\" (1813, druhé vydání 1820), které bez přihlédnutí k útokům proti všemu novému, co přineslo francouzské osvícenství, jsou pouze bezduchým veršotepectvím. \n\nAle přece ještě jednou ozvalo se u stárnoucího Josefa Ignáce Bajzy echo jeho bouřlivého josefinského mládí. V roce 1805 napsal spis \"Človek bez pravého pravého náboženstva nade všech živočichov nuznejší\" a předložil jej k posouzení církevní vrchnosti. Dílo se nám nezachovalo, jen Bajzova charakteristika a posudek cenzora svědčí o tom, že v každém případě šlo o dílo plné vnitřních rozporů a rozporů, odrážejících velké kontradikce své doby.\n\nO tom, že z vydávání svých knih nemohl vyžít, svědčí fakt, že na jejich vytištění dal tisíc pět set zlatých, ale vrátilo se mu sotva sto patnáct.\n\n\n\n"}
{"id": "962077", "url": "https://cs.wikipedia.org/wiki?curid=962077", "title": "Nanteuil-le-Haudouin", "text": "Nanteuil-le-Haudouin\n\nNanteuil-le-Haudouin je francouzská obec v departementu Oise v regionu Hauts-de-France. V roce 2010 zde žilo 3 516 obyvatel. Je centrem kantonu Nanteuil-le-Haudouin.\n\n\"Počet obyvatel\" \n\n"}
{"id": "962084", "url": "https://cs.wikipedia.org/wiki?curid=962084", "title": "Enja Rúčková", "text": "Enja Rúčková\n\nEnja Rúčková (* 1983, Liptovský Mikuláš, Slovensko) je slovenská spisovatelka. Na vysoké škole studovala obor příbuzný žurnalistice. Je vdaná a s manželem má dvě děti.\n\nS publikací \"Co koho do toho\" získala v roce 2010 druhé místo v soutěži \"Kniha Liptova\", o rok později získala s knihou \"riskovat to s punkerem\" první místo v této soutěži.\n\n\n"}
{"id": "962092", "url": "https://cs.wikipedia.org/wiki?curid=962092", "title": "Ťatliakova chata", "text": "Ťatliakova chata\n\nŤatliakova chata je vysokohorská chata v Roháčské dolině v Západních Tatrách. Nachází se v nadmořské výšce 1393 m. Je významným turistickým cílem a je velmi často navštěvována. Dají se z ní podniknout různé výlety: např. na sedlo Zábrať, Roháčská plesa, Rákoň, Smutné sedlo a jiné. Dá se k ní dostat od chaty Zverovka za 1.30 hodiny chůze po asfaltové cestě. U chaty se nachází Ťatliakovo jezero.\n\nJiž v roce 1883 stála na břehu Roháčského potoka malá útulna. Rozvoj turismu podnítil v roce 1933 výstavbu srubu a na podnět Jana Ťatliaka v roce 1937 i výstavbu chaty na nynějším místě. Dokončena byla v roce 1941, ale již v roce 1944 byla vypálena Němci. \n\nDvoupodlažní chata byla obnovena hned po skončení války naproti dnešnímu bufetu, poté byla v roce 1953 přistavěna lyžárna. Samotná chata vyhořela 28. května 1963 a zůstala zachována jen lyžárna, ve které od roku 1971 fungoval bufet. Pro nedostatek financí a následné včlenění Západních Tater do TANAPu v roce 1987 už chata nebyla obnovena.\n\n\n\n"}
{"id": "962094", "url": "https://cs.wikipedia.org/wiki?curid=962094", "title": "Podbiel", "text": "Podbiel\n\nPodbiel je obec na Slovensku v okrese Tvrdošín. V roce 2013 zde žilo 1 278 obyvatel. První písemná zmínka o obci pochází z roku 1564. Přes obec prochází železniční trať Kraľovany – Trstená.\n\n\n"}
{"id": "962095", "url": "https://cs.wikipedia.org/wiki?curid=962095", "title": "Bohuslav Stočes", "text": "Bohuslav Stočes\n\nBohuslav Stočes (20. srpna 1890, Lhota u Příbrami – 8. června 1969, Praha) byl český vysokoškolský učitel, báňský vědec a také rektor Vysoké školy báňské.\n\nBohuslav Stočes vystudoval reálnou školu v Táboře a následně pokračoval na Vysoké škole báňské v Přibrami. Zde složil druhou státní zkoušku z horního inženýrství. Na Vysoké škole báňské se stal asistentem na \"Ústavu mineralogie, geologie, paleontologie a nauky o ložiskách\" . V roce 1917 se stal doktorem báňských věd a v roce 1919 se stal docentem v oboru petrografie (tzv. \"soukromý docent\"). Dle vystudoval na postgraduálním stupni geologii na Univerzitě Karlově v Praze. V roce 1920 se stal mimořádným a v roce 1930 řádným profesorem Vysoké škole báňské. V letech 1931 – 1932 a 1936 – 1937 zastával funkci rektora Vysoké školy báňské.. Na Vysoké škole báňské zůstal do roku 1948, následně byl penzionován. I po odchodu z VŠB se zabýval publikační a pedagogickou činností. Po vzniku první republiky patřil mezi iniciátory vzniku Státního ústavu geologického, který je dnes znám jako Česká geologická služba.\n\nBěhem svého života vytvořil velké množství posudků, zabýval se ložisky rud, uhlí, nafty, keramických a nerudních stavebních surovin. Pracoval s tématem vlivu poddolování na povrchové objekty a středočeským plutonem, objevil zdroj sklářského písku u Střelče (okres Jíčín). Působil v mnoha odborných časopisech a taktéž v komisích na národní i mezinárodní úrovni.\n\nOsmidílná publikace Atlas dobývacích metod, ve které se zabýval historickými a současnými způsoby dolování, mu přinesla známost ve světě. Následně se stal členem Komise pro systematiku dobývacích metod ve Spolkové republice Německo. V Německu se proslavil především knihou \"Wahl und Beurteilung der Abbauverfahren im Bergbau\".\n\n\n"}
{"id": "962098", "url": "https://cs.wikipedia.org/wiki?curid=962098", "title": "Archieparchie Antélias", "text": "Archieparchie Antélias\n\nArchieparchie Antélias je archieparchie (arcidiecéze) v Libanonu. Založena papežem Janem Pavlem II. dne 11. června 1988 pro maronitské věřící. Prvním arcibiskupem se stal bývalý arcibiskup Kypru Mons. Joseph Mohsen Béchara. K roku 2012 má arcidiecéze 249 971 věřících, 76 kněží, 86 řeholních kněží a 93 farností. Jejím hlavním chrámem je katedrála svatého Eliáše. Tato arcidiecéze patří pod maronitský antiochijský patriarchát.\n\n"}
{"id": "962100", "url": "https://cs.wikipedia.org/wiki?curid=962100", "title": "Unín (okres Skalica)", "text": "Unín (okres Skalica)\n\nUnín ( ) je obec na Slovensku v okrese Skalica. Žije zde obyvatel. První písemná zmínka o obci pochází z roku 1392. Obec je od okresního města Skalice vzdálená 18 kilometrů.\n\nV obci se nachází římskokatolický kostel sv. Martina z roku 1749, kaple sv. Barbory ​​z roku 1793 a kaple Panny Marie Sedmibolestné z roku 1912.\n\nObec Unín leží na jižním úpatí Bílých Karpat v Chvojnické pahorkatině, v jihovýchodní části okresu Skalice, stranou od hlavních dopravních tepen. Je to nejvýše položená obec okresu Skalice, střed obce se nachází v nadmořské výšce 276 m n. m.\n\nDominantním bodem je starobylé hradiště Zámčisko na stejnojmenném kopci s nálezy z doby bronzové a z období Velké Moravy.\n\nPůda v katastru obce je tvořena mladšími třetihorními štěrky, jíly, písky a čtvrtohorní spraší.\n\n"}
{"id": "962102", "url": "https://cs.wikipedia.org/wiki?curid=962102", "title": "Maronitská eparchie Batrun", "text": "Maronitská eparchie Batrun\n\nEparchie Batroun (Batrun) se nachází v Libanonu a byla založena dne 5. června 1999 papežem Janem Pavlem II. oddělením z eparchie Joubbé-Sarba. Je určena pro maronitské věřící. Prvním biskupem se stal Mons. Paul-Emile Saadé, bývalý pomocný biskup antiochijského patriarchátu a titulární biskup z Apamey v Sýrii. K roku 2012 měla eparchie 41 kněží, 16 řeholních kněží, 70 000 věřících a 66 farností. Tato eparchie patří pod antiochijský patriarchát.\n\n\n"}
{"id": "962105", "url": "https://cs.wikipedia.org/wiki?curid=962105", "title": "Velický štít", "text": "Velický štít\n\nVelický štít leží v hlavním hřebeni Vysokých Tater. Ačkoli není velmi vysoký ani výrazný, je turistům dobře známý, neboť je zblízka vidět z frekventovaného sedla Poľský hrebeň. Jeho název je odvozen od obce Veľká pri Poprade.\n\nVelické sedlo ho dělí od Litvorového štítu, sedlo Polský hřeben od Východné Vysoké. Jižní stěna spadá do Velické doliny. Na sever vybíhá hřeben přes \"Velickou priehybu\" na Hrubou vežu a odděluje \"Litvorovou kotlinu\" od Svišťové doliny.\n\n\n\n"}
{"id": "962106", "url": "https://cs.wikipedia.org/wiki?curid=962106", "title": "Litvorový štít", "text": "Litvorový štít\n\nLitvorový štít je horský štít o nadmořské výšce 2423 m ležící v hlavním hřebeni Vysokých Tater, trochu ve stínu mohutného Gerlachovského masivu. Jeho název pochází od jedné z dolin, nad kterými se tyčí, a ta se jmenuje podle lidového názvu rostliny anděliky lékařské - Litvor.\nVýchodní srázy štítu jsou dobře vidět z Velické doliny, severní z Litvorové doliny a na západ spadají do Kačací doliny. Velické sedlo ho odděluje od Velického štítu, Litvorové sedlo od Lučivnianské veže. Na severozápad spadají dva pilíře - z vrcholu západní pilíř a z hrbu v hřebeni severozápadní pilíř, který je ozdoben šesti věžičkami - Litvorovými mníchy.\n\nŠtít je přístupný několika cestami nižší obtížnosti, I, kromě hřebenových i žlabem z Velické doliny, avšak výstup na vrchol je možný pouze s horským vůdcem.\n\n\n\n"}
{"id": "962107", "url": "https://cs.wikipedia.org/wiki?curid=962107", "title": "Kačacia dolina", "text": "Kačacia dolina\n\nKačacia dolina je údolí ve Vysokých Tatrách. Je od Bielovodské doliny odděleno skalním prahem, přes který padá Hviezdoslavov vodopád. Jsou v něm dvě jezera Zelené pleso Kačacie a Kačacie pliesko. Jeho okrajem vede modře značený turistický chodník z Lysé Polany na Zbojnickou chatu a dále do Tatranské Lomnice.\n"}
{"id": "962108", "url": "https://cs.wikipedia.org/wiki?curid=962108", "title": "Pražská železářská společnost", "text": "Pražská železářská společnost\n\nPražská železářská společnost (Prager Eisenindustrie-Gesellschaft) byla významnou báňskou a metalurgickou společností, která působila v období Rakousko-Uherska a za doby první republiky.\n\nSpolečnost byla založena v roce 1857 spojením firem:\n\n28. července 1857 byla sepsána smlouva o ustanovení veřejné obchodní společnosti. Kapitál společnosti byl 8 630 000 zlatých konvenční měny (zl.k.m.) a měl charakter \"přínosů\" (vložen majetek). Největší podíl vložil Lindheim 2 535 063 zl.k.m. (uhelné doly v okolí Vlkýše, vlastní nebo pronajaté (propachtované) železárny a hutě v západních Čechách). Po roce 1858 byla společnost přeměněna na komanditní společnost. Po svém vzniku začala rozšiřovat těžbu v dolech na Kladensku a zakládala nové doly.\n\nSvou aktivitou se stala nejvýznamnější společností na Kladensku. Podniky Pražské železářské společnosti (PŽS) byly ve velkých vzdálenostech od sebe. Náklady na přepravu koňskými povozy výrobu citelně prodražovaly, přeprava byla pomalá. V roce 1859 byla postavena Kladensko-nučická dráha, která zajistila transport železné rudy z Nučic do Kladna.\n\nV říjnu 1854 získal předběžnou koncesi na výstavbu dráhy císařovny Alžběty (Vídeň–Linec–Salzburg–Mnichov), na které se také podílel bankéř Ernst Merck z Hamburku. 8. března 1856 získali definitivní koncesi. Pro zvládnutí výstavby železnice se oba koncesionáři spojili s c.k. privilegovanou Credit-Anstalt für Handel und Gewerbe (k.k. Rakouská Kreditní, obchodní a živnostenská banka) ve Vídni, s bankovním domem Rothschildů, se Simonem Oppenheimerem z Kolína nad Rýnem, s bankéřem J. F. Schmidtem z Hamburku a vytvořili společnost pro výstavbu Západní dráhy, která byla dokončena v roce 1860.\n\nV té době H. D. Lindheim získal povolení k výstavbě České západní dráhy. Společnost byla ovládána rodinou Kleinů, Florentinem Robertem a Vojtěchem Lannou. Zájmy Lindemanova kapitálu ve správní radě hájil Ernst von Lindheim (1832–1895) Česká západní dráha zajistila spojení vysokých pecí s pudlovnami. Výstavba České západní dráhy, kterou postavili v letech 1860 – 1862 především podílníci PŽS bratři Kleinové, Lanna, Lindheim, si vyžádala velké úvěry od Kreditní banky a bank v Darmstadtu a Hamburku. Dluhy PŽS v 60. letech 19. století se vyšplhaly na 7,5 milionu zlatých. Po odkoupení podílů podílníků z okruhu Novotného došlo v roce 1863 k vytvoření akciové společnosti. Společnost se přestěhovala z Vídně do Prahy a byla zaknihována v roce 1863. Kreditka s darmstadskou bankou převzaly za 2,5 milionu zlatých akcií a tím získala v PŽS rozhodující většinu. 23. července 1866 bylo vloženo simultánní zástavní právo k zajištění pohledávek vyplývajících z již poskytnutých, tak i budoucích úvěrů, z titulu navýšení plnění zástavní smlouvy PŽS, na 1 000 000 zl. rakouské měny, na báňské reality v majetku PŽS ve prospěch k.k. Rakouské Kreditanstalt, obchodní a živnostenské banky. Původní kapitál 4,5 milionu zlatých byl postupně valnou hromadou navyšován v roce 1869 na 6 milionu, v roce 1886 na 8,25 milionu zlatých. Poslední navýšení proběhlo po fúzi s Teplickou válcovnou. Počet akcií činil 41 250 po 200 zlatých. Ve druhé polovině šedesátých let 19. století Lindheimové své podíly v PŽS (podobně jako Kleinové) stáhli a předali bankovnímu domu Löbbecke ve Vratislavi. Od roku 1870 je zastupoval Hugo von Löbbecke (do roku 1905), zeť H. D. Lindheima. Postupné vyčerpání uhelných ložisek na kladensku nutilo PŽS dovážet uhlí z Dolního Slezska a Ostravska. Hutě na Kladně začaly být ztrátové. Proto byla výroba přesouvána do blízkosti Lindheimových dolů v západních Čechách. Navíc v kladenských hutích nebylo možné bessemerací vyrobit kvalitní kolejnice z nučické rudy, která měla vysoký obsah síry a fosforu. V roce 1879 PŽS zakoupila licenci na ocelářský pochod od Thomase a tím mohla zpracovávat nučickou železnou rudu. V roce 1909 fúzovala s Českou montánní společností.\n\nNa přelomu století byla společnost spjata s velkoprůmyslníkem Karlem Wittgensteinem, který založil Poldi Kladno. V této době se společnost také účastnila rakouského železářského kartelu. Mezi její největší konkurenty patřila především Báňská a hutní společnost, Vítkovice a Alpská montánní společnost.\n\nSpolečnost s názvem Pražská železářská společnost a.s. zanikla 28. října 1945, kdy byla znárodněna. (Název \"Pražská železářská společnost\" byl používán ještě minimálně do konce roku 1945.)\n\n"}
{"id": "962109", "url": "https://cs.wikipedia.org/wiki?curid=962109", "title": "Ingeae", "text": "Ingeae\n\nIngeae je tribus náležející do podčeledi \"Caesalpinioideae\" čeledi bobovitých. Zahrnuje 36 rodů a je rozšířen v tropech a subtropech celého světa. Zástupci tohoto tribu jsou dřeviny s květy uspořádanými v hustých, často kulovitých květenstvích. Z květů vyčnívají dlouhé, nápadné tyčinky. Některé druhy se pěstují v tropech a subtropech jako okrasné dřeviny, zejména z rodů albízie a kaliandra.\n\nTribus \"Ingeae\" zahrnuje výhradně dřeviny. Listy jsou jednoduše nebo dvakrát zpeřené, složené ze vstřícných nebo zcela výjimečně ze střídavých lístků. Na řapících, středním vřetenu a někdy i na postranních vřetenech listů bývají přítomny žlázky. Palisty jsou spíše nezřetelné, u některých zástupců přeměněné v ostny. Květy jsou uspořádány v úžlabních hlávkách, vrcholících, okolících, hroznech, klasech nebo latách, u některých zástupců tato květenství skládají úžlabní nebo vrcholové laty. Některé druhy jsou kauliflorní. Kališní lístky jsou v poupěti srostlé a chlopňovité (dotýkají se ale nepřekrývají). Koruna je chlopňovitá a srostlá. Tyčinek je mnoho, s nitkami ve spodní části srostlými. Prašníky nejsou zakončeny žlázkou. V semeníku je 1 až mnoho vajíček. Plody jsou různorodé, pukavé nebo nepukavé.\n\nTribus \"Ingeae\" zahrnuje 36 rodů a celkem asi 930 až 970 druhů. Je rozšířen v tropech a subtropech celého světa.\n\n\nMnozí zástupci \"Ingeae\" vynikají nápadnými a pestře zbarvenými květenstvími a jsou pěstovány v tropech a subtropech jako okrasné dřeviny. Náležejí mezi ně zejména rody albízie (\"Albizia\"), kaliandra (\"Calliandra\") a inga (\"Inga\"). \"Cedrelinga cateniformis\" je důležitý amazonský strom těžený pro dřevo. V menší míře je těženo i dřevo jiných rodů, např. albízií, samanu (\"Samanea\") a ušatce (\"Enterolobium\"). Mnohé druhy rodu inga mají v plodech sladkou jedlou dužninu.\n\n\"Abarema\",\n\"Albizia\",\n\"Archidendron\",\n\"Archidendropsis\",\n\"Blanchetiodendron\",\n\"Calliandra\",\n\"Cathormion\",\n\"Cedrelinga\",\n\"Chloroleucon\",\n\"Cojoba\",\n\"Ebenopsis\",\n\"Enterolobium\",\n\"Faidherbia\",\n\"Falcataria\",\n\"Guinetia\",\n\"Havardia\",\n\"Hesperalbizia\",\n\"Hydrochorea\",\n\"Inga\",\n\"Leucochloron\",\n\"Lysiloma\",\n\"Macrosamanea\",\n\"Marmaroxylon\",\n\"Painteria\",\n\"Pararchidendron\",\n\"Paraserianthes\",\n\"Pithecellobium\",\n\"Pseudosamanea\",\n\"Samanea\",\n\"Serianthes\",\n\"Sphinga\",\n\"Thailentadopsis\",\n\"Viguieranthus\",\n\"Wallaceodendron\",\n\"Zapoteca\",\n\"Zygia\"\n"}
{"id": "962110", "url": "https://cs.wikipedia.org/wiki?curid=962110", "title": "Martin Dahlin", "text": "Martin Dahlin\n\nMartin Nathaniel Dahlin (* 16. duben 1968, Uddevalla) je bývalý švédský fotbalista. Hrával na pozici útočníka.\nSe švédskou fotbalovou reprezentací získal bronzovou medaili na mistrovství Evropy roku 1992 i na mistrovství světa roku 1994. Celkem za národní tým odehrál 60 utkání a vstřelil v nich 29 gólů.\n\nS Malmö FF se stal mistrem Švédska (1988) a jednou získal švédský pohár (1989). S Borussií Mönchengladbach vyhrál pohár německý (1994/95). Roku 1988 byl nejlepším střelcem švédské ligy.\n\nRoku 1993 byl vyhlášen nejlepším fotbalistou Švédska.\n"}
{"id": "962111", "url": "https://cs.wikipedia.org/wiki?curid=962111", "title": "Vladimír Velecký", "text": "Vladimír Velecký\n\nVladimír Velecký (21. srpna 1890, Hrušky – 8. listopadu 1951, Bratislava) byl slovenský velkostatkář a partyzán.\n\nRodina Veleckých pocházela z moravské obce Hrušky. Vystudoval zemědělskou školu a po první světové válce koupil půdu ve Vráblech, konkrétně v osadě na kopci jménem Kíreš. Jeho otec mu zpočátku pomáhal a zásoboval ho moderními stroji z Čech. Ve Vráblech si našel i svou manželku Máriu rod. Součkovú, jejíž otec byl velitelem místní četnické stanice.\n\nVladimír Velecký se přátelil s tehdejším prezidentem Tomášem G. Masarykem, který ho navštěvoval na Kíreši, případně se setkávali v Topoľčiankach a pravidelně chodívali na hony. V roce 1918 se stal starostou města Vráble. Po roce 1938, kdy Vráble patřily do Maďarska, se rodina přestěhovala do Nitry.\n\nV roce 1939 se zapojil do odboje. Prováděl přes uměle vytvořenou hranici pronásledované. V převádění mu pomáhala jeho 11letá dcera Sonja. Fašisté je odhalili, Vladimíra uvěznili a později odsoudili na smrt. V srpnu 1944 partyzáni osvobodili věznici, Velecký se k nim přidal a odešel s nimi do hor, kde se ukrývala i jeho rodina. Do osvobození Slovenska s manželkou a dcerou působili v partyzánském oddíle Jánošík.\n<br>Po osvobození se přidali k armádě a bojovali až do skončení 2. světové války. Vrátili se do Vráblí, ale jen na krátkou dobu. V roce 1947 se přestěhovali do Bratislavy. V té době byla rodina spolumajitelem Slovenských liehovarov a likérok.\n\nV roce 1948, po znárodnění, se začala měnit politická situace. Vladimír Velecký se stal členem Agrární strany. Začal mít politické problémy, neboť jako jeden z mála otevřeně hlásal nespokojenost s tehdejší politikou. Když se situace začala zhoršovat, chtěl s rodinou emigrovat do Argentiny. Jelikož jeho jediná dcera Sonja byla už vdaná, odmítla s nimi emigrovat.\n\nZačátkem 50. let 20. století byl Vladimír Velecký obviněn ze špionáže pro Francii a odsouzen za velezradu. Celý soudní proces byl vykonstruovaný. Manželku Marii odsoudili na 8 let vězení v pracovním táboře v Ilavě za spolupráci s ním a neudání manžela. Do poslední chvíle Velecký věřil, že mu udělí milost. Dne 8. listopadu 1951 ho po dlouhém mučení oběsili v Justičním paláci v Bratislavě. Na pohřbu mohla být přítomna pouze dcera Sonja a jeho hrob nemohl být nijak označen. Manželku Marii propustili z vězení až v květnu 1955, ale na následky těžkého mučení za tři týdny zemřela.\n\nV roce 1969 byl Vladimír Velecký částečně rehabilitován. Po událostech listopadu 1989 byl úplně rehabilitován. V roce 1991 mu prezident Václav Havel vzdal čest a omluvil se jeho dceři, vnučkám a pravnučkám.\n\nVladimír Velecký je pohřben spolu s rodinou na Ružinovském hřbitově v Bratislavě.\n\nV roce 1936 vytiskli nájemníci tiskárny G. A. Beze v Trnavě publikaci s názvem \"Vpád maďarských boľševikov na Slovensko v roku 1919\". V ní na stranách 145 - 149 publikoval Vladimír Velecký své postřehy z tohoto období. Konkrétně jeho kapitola nese název \"Vráble pod boľševickým útokom\". V díle popisuje den po dni události z roku 1919, které se odehrály ve městě Vráble a jeho okolí.\n\n"}
{"id": "962112", "url": "https://cs.wikipedia.org/wiki?curid=962112", "title": "Podbranč", "text": "Podbranč\n\nPodbranč je obec na Slovensku v okrese Senica.\n\nPrvní zmínka o Podbranči pochází přibližně z roku 1394. Původně se obec jmenovala Berencz.\n\nNedaleko od obce se nachází zřícenina hradu Branč. Hrad Branč, který se rozkládá na ploše přibližně 7500 metrů čtverečních postavil v 13. století magistr Aba, vlastnili ho Matúš Čák Trenčianský, Stibor ze Stibořic, Ján Huňady, Matyáš Korvín i František Nari. V roce 1431 obsadili hrad husité, v roce 1624 zpustošila hrad královská vojska, v roce 1663 byl útočištěm osadníkům při drancování Turky. Zřícenina hradu Branč se nachází ve výšce 473 metrů nad mořem. V blízkosti uvedené zříceniny je Starý hrad ve výšce 455 metrů nad mořem, který byl pravděpodobně osidlený 2500 let před naším letopočtem. V obci je i naleziště z mladší doby kamenné v místě Kopanica, našly se tam kamenné pracovní nástroje pračlověka neandrtálského typu.\n\n"}
{"id": "962113", "url": "https://cs.wikipedia.org/wiki?curid=962113", "title": "Prievaly", "text": "Prievaly\n\nPrievaly jsou obec na Slovensku v okrese Senica.\n\nV obci je římskokatolický kostel sv. archanděla Michala z roku 1714, který byl rekonstruován v roce 1988 a kaple Sedmibolestné Panny Marie z roku 1820.\n\nV roce 1439 se obec Prievaly jmenovala \"Schwancendorf\". V té době se tato osada rozložila na písčině Záhorské duny, ve které najdete všechny složky rozdrobených hornin. Od poloviny 15. století obec patřila různým tehdejším feudálním rodinám, z nichž nejznámějšími byly Korlátkové z panství Korlátko, pak Apónyiové, Bošányiové, Motešickové a další rodiny, které se ucházely o „priazeň pieskovcovitého chotára (katastru)“ tehdejšího Sandorfu a později Šandorfu. Němci Záhorským vesnicím dávali často své názvy, jen aby zmátli a změnili význam lokality a dokázali svou sounáležitost k regionu. Jenže Záhoráci byli vždy tvrdý národ a nikdy nechtěli „nic enem co mu patrí“ a tak si hospodařili po staletí po svém a žili svérázným životem.\n\nV historii této vesnice se rovněž uvádí, že byla městečkem (oppidem) a měla i právo konat v roce čtyři trhy s dobytkem. Jako městečko honosil se tehdejší Sandorf i tím, že mu patřilo 25 poddanských rodin a 19 bezzemků. Každé takové městečko muselo prokázat, že je „vrchností“, když už ne nad rozsáhlými majetky, tak alespoň nad několika poddanskými usedlostmi. Ale městečka, to nebylo jen pár domků s návsi (čili Rynk), ale bylo hlavně centrem i řemeslnického života, i když těch řemeslníků v té době nebylo až tak mnoho.\n\nPřes Prievaly vedla kdysi Jantarová, později Česká cesta z Prahy do Budína. Cesta se zachovala dodnes. Prievalčané měli i právo soudnictví, o čemž svědčí i památka - pranýř, na který přivazovali zločince a lidé mu mohli nadávat, plivat na něj.\n\nPod Prievaly je vybudována soustava podzemních chodeb - katakomb. Zde se našel i velký poklad, který obsahoval několik zlatých cihliček.\nNad obcí v kopci je malá jeskynní díra, o níž se říká, že je to prý tajná chodba, která vede z nedalekého hradu Korlátka.\n\n"}
{"id": "962115", "url": "https://cs.wikipedia.org/wiki?curid=962115", "title": "Tomáš Kovács", "text": "Tomáš Kovács\n\nTomáš Kovács přezdívaný Tomi \"Kid\" Kovács (* 20. červen 1977, Galanta, Slovensko) je slovenský profesionální boxer v polotěžké váze.\n\nS boxem začal jako šestiletý, když ho k němu přivedl otec Pavel, který je bývalým československým reprezentantem. Postupně si prošel všemi kategoriemi a téměř dekádu patřil mezi širší slovenskou špičku. Až před třicítkou se Tomáš Kovács rozhodl na místo ukončení kariéry postavit do profi-ringu. Jeho nástup mu vyšel.\n\nV roce 2009 po vítězství nad Kenan Samsonem Onyango se stal v rodné Galantě mistrem světa organizace World Boxing Foundation (WBF). Tohoto titulu se později vzdal, aby mohl přestoupit do jedné z pěti nejuznávanějších organizací World Boxing Council (WBC). Kovácse v současnosti trénuje bývalý úspěšný slovenský reprezentant Pavol Hlavačka. V únoru 2011 získal v zápase s Hamza Wander titul mistra Evropy v boxu v polotěžké váze WBO.\n\nJe zakladatelem a zároveň i trenérem K.O. Box Clubu Galanta.\n\nV prosinci 2013 Tomi Kid Kovács prohrál s Beibutom Šumenovom prestižní zápas o titul mistra světa polotěžké váhové kategorie organizací WBA a IBA.\n\nNa kontě má 23 vítězství, z toho 14 K.O. a 1 prohru.\n\n"}
{"id": "962118", "url": "https://cs.wikipedia.org/wiki?curid=962118", "title": "Nedotknutelní (film, 2011)", "text": "Nedotknutelní (film, 2011)\n\nNedotknutelní (ve francouzském originále Intouchables) je francouzský film z roku 2011 režisérů Oliviera Nakache a Érica Toledana, kteří k filmu napsali i scénář. Příběh je inspirován životem Philippa Pozza di Borga (autora knihy \"Le Second Souffle\") a vztahem mezi ním a jeho osobním asistentem Abdelem Yasminem Sellouem. Hlavní role ztvárnili herci François Cluzet a Omar Sy. Hudbu k filmu složil Ludovico Einaudi.\n\nFilm se stal velice úspěšným nejen na pokladnách kin, ale i u diváků. Získal taktéž velmi vysoká hodnocení od filmových kritiků.\n\nSnímek popisuje vztah mezi dvěma muži z odlišných prostředí: jeden je senegalského původu, žije na pařížském předměstí a přichází z vězení, kde byl po šest měsíců. Druhý je bohatý a ochrnutý, který hledá pro sebe pečovatele, jenž nemá žádný speciální trénink.\n\nFilm začíná v noci v centru Paříže. Driss společně s Phillipem řídí Maserati Quattroporte v plné rychlosti a kličkuje mezi auty. Zanedlouho je začne pronásledovat policie, která je přinutí zastavit. Aby Driss svou rychlou jízdu obhájil, vymyslí si, že nemocný a handicapovaný Philippe potřebuje odvést rychle do nemocnice, Philippe simuluje záchvat, aby oklamal policii, která jim věří a doprovodí je až k nemocnici. Oba muži se radují a policii ujíždí. Setkání těchto dvou mužů je poté vyprávěno retrospektivně, což zabírá většinu filmu. Philippe je zámožný zdravotně postižený muž, který pořádá výběrové řízení na pečovatele pro sebe. Driss je jedním z kandidátů, ale o práci ani nestojí a ani si nedělá žádné naděje, pouze požaduje, aby mu podepsali, že si hledal zaměstnání a on to poté mohl předložit v centru pro nezaměstnané. Ve volném čase se snaží flirtovat se sekretářkou Magalie, vtipkuje o hudebním vkusu a ukradne jedno Fabergého vejce. Driss je pozván na druhý den, aby si vyzvedl papír pro centru pro nezaměstnané. Vrací se do svého domova na předměstí, který je přeplněn dětmi. Jeho matka je rozzlobená, protože se jí neozval přes šest měsíců, on jako omluvu položí na stůl Fabergého vejce, což jeho matka nepřijme a požádá ho, aby odešel.\n\nDalší den se Driss vrací k Philippovi pro podpis a k jemu velkému překvapení mu sdělí, že byl přijat na zkušební dobu jako jeho pečovatel. Po tom, co se dozví o rozsahu Phillipova postižení, mu je oznámeno, že bude v jeho rezidenci i bydlet, což mu přináší mnohem komfortnější bydlení oproti domu na předměstí. I přes rozpaky, které ho provázejí, se začne o Phillipa starat. Doprovází ho ve všech momentech každodenního života, s údivem obdivuje jeho životní styl a zjistí, že je to sběratel moderního umění. Philippa varuje jeho blízký ohledně minulosti Drisse a odhalí mu, že byl šest měsíců ve vězení, Phillipa to ale nevyvede z míry. V průběhu času mají k sobě Driss a Philippe čím dál tím blíž. Chování Drisse je zpočátku rozpačité a ne příliš dobré, ale s pomocí ostatního personálu se zlepšuje a začne brát svou práci vážně. Svědomitě pečuje o svého nadřízeného, který trpí pravidelnými záchvaty psychosomatické bolesti. Divák zjistí víc o životě Philippa, který se stal zdravotně postiženým po nehodě při paraglidingu, a brzy na to rovněž ztratil svou ženu Alici. Driss postupně přesvědčí Philippa, aby si udělal pořádek ve svém osobním životě, zejména ohledně domluvení jeho dospívající dceři Lise, která se chová jako rozmazlené dítě. Na druhé straně je Driss překvapen Phillipovou zálibou v umění a opeře, postupně se kulturně více otvírá a sám se pokusí o abstraktní malbu.\n\nDriss zjistí, že Philippe má korespondenční vztah s ženou jménem Éléonore, která žije v Dunkerque, nikdy ji neviděl a posílá jí své básně. Driss trvá na tom, že by se měli setkat, Phillipe se toho obává kvůli svému handicapu a chce, aby jejich vztah zůstal pouze intelektuální. Driss přikáže Philippovi, aby Éléonore zavolal a ta souhlasí s výměnou fotek. Driss vybere jednu z fotek, která ukazuje Phillipův handicap, ale na poslední chvíli Phillipe vybere fotku, na které je zobrazen ještě před nehodou. Sjednají si schůzku, Éléonore ale přichází pozdě, Philippe se jí bojí postavit a nakonec opustí kavárnu ještě předtím, než se se svojí korespondentkou setká. Philippe poté zavolá Drissovi a pozve ho na palubu svého soukromého letadla. Zde mu předává obálku se 11 000 eury, což je suma, za kterou by se prodala Drissova abstraktní malba, kdyby byl proslulým malířem. Na Philippovy narozeniny je uspořádán malý koncert vážné hudby. Driss je zpočátku k této hudbě velmi neochotný a Philippe ho vede k tomu, aby hudbu poslouchal pozorněji a byl otevřený k této formě umění. Driss mu poté ukáže hudbu, která se líbí zase jemu a z narozeninového koncertu se stane vydařený večírek. Driss také důrazně domlouvá Bastienovi, příteli Élisy, který se k ní špatně zachoval. Poté, co mladého muže zastraší, mu řekne, aby Élise každé ráno nosil croissanty. Mladší bratr Drisse, Adama, má potíže s místním gangem a najde útočiště u Drisse. Driss mluví s Philippem o své rodině a odhalí mu své tajné rány. Philippe mu poradí, aby se vrátil ke své rodině a podporoval ji. Driss se vrátí na předměstí, připojí se ke svým městským přátelům a pomocí nich se mu podaří dostat gang, který dělal potíže jeho malému bratrovi. Díky jeho novým kulturním zážitkům se mu podaří pohovor do dopravního podniku. Philippe hledá nového opatrovníka, ale bez většího úspěchu. Jeho sekretářka Yvonne nakonec zavolá Drissovi, když Philippe trpí dalším ze záchvatů. Driss vezme Philippa na projížďku, kterou vidíme na začátku filmu. Poté, co od nich odjedou policisté, Driss řekne Philippovi: „Nyní mi to dovolte udělat“. K Philippově překvapení ho veze přímo do Cabourgu, kde ho čeká schůzka v restauraci. Driss před Philippa postaví Fabergého vejce, které mu dříve odcizil. Po tomto symbolickém gestu Driss odchází na pláž a nechá v restauraci Philippa, kterému sjednal schůzku s Eléonore. Philippe je situací překvapen, ale zároveň i potěšen.\n\nPřed závěrečnými titulky se dozvíme o skutečném příběhu mužů, kteří sloužili jako vzor pro tento příběh. Philippe se oženil a měl děti, jeho bývalý zaměstnanec Driss se také oženil a založil svou vlastní společnost. Poslední obrázek ukazuje skutečné hrdiny příběhu, kteří zůstali velmi blízkými přáteli.\n\n"}
{"id": "962119", "url": "https://cs.wikipedia.org/wiki?curid=962119", "title": "Démoniké", "text": "Démoniké\n\nDémoniké nebo Démonika ( –\"Démoniké\") může být v řecké mytologii:\n"}
{"id": "962120", "url": "https://cs.wikipedia.org/wiki?curid=962120", "title": "Démoniké (dcera Agénora)", "text": "Démoniké (dcera Agénora)\n\nDémoniké nebo Démonika ( –\"Démoniké\") je v řecké mytologii dcera Agénora a jeho manželky Epikasty.\n\nPodle antického autora Apollodora z Atén se ze vztahu Agénora a jeho manželky Epikasty narodil syn Porthaón a dcera Démoniké, která s bohem války Áreem zplodila syny Euéna, Mola, Pyla a Thestia.\n"}
{"id": "962122", "url": "https://cs.wikipedia.org/wiki?curid=962122", "title": "Chevrolet Malibu", "text": "Chevrolet Malibu\n\nChevrolet Malibu je automobil střední třídy americké automobilky General Motors (GM) vyráběný v letech 1964-1983 a od roku 1997 do současnosti. Jméno získalo podle města Malibu. Původně bylo auto prodávané jako Chevrolet Chevelle s lepší výbavou, v roce 1978 se Malibu stalo samostatným typem. Od roku 1997 je uváděné jako vozidlo s pohonem na předních kolech.\n\nTradičně bylo Malibu prodáváno pouze v Severní Americe, ale nový model představený v roce 2012 se začal prodávat i v jiných zemích.\n\n"}
{"id": "962124", "url": "https://cs.wikipedia.org/wiki?curid=962124", "title": "Agénór (syn Pleuróna)", "text": "Agénór (syn Pleuróna)\n\nAgénór nebo Agénor nebo Agenor ( ) je v řecké mytologii syn Pleuróna a jeho manželky Xanthippy.\n\nAgénór byl vnukem Aitóla a tak potomkem Endymiona. Jeho manželkou se stala Epikasté, dcera strýce Kalydóna, která mu porodila syna Porthaóna a dceru Démoniké. Dle antického autora Pausania byl synem Agénóra i Thestios, otec Lédy, manželky spartského krále Tyndarea.\n"}
{"id": "962125", "url": "https://cs.wikipedia.org/wiki?curid=962125", "title": "Městská autobusová doprava ve Frýdku-Místku", "text": "Městská autobusová doprava ve Frýdku-Místku\n\nMěstská autobusová doprava ve Frýdku-Místku je zajišťována linkami 301–319 (19 linek, linka 319 je školní linka) s licenčními čísly 865301–865319. Systém MHD zahrnuje kromě města Frýdek-Místek i města Brušperk a Paskov, obce Baška, Dobrá, Fryčovice, Hukvaldy, Janovice, Kozlovice, Krásná, Metylovice, Nošovice, Palkovice, Pržno, Raškovice, Řepiště, Staré Město, Staříč, Sviadnov a Žabeň a ostravskou městskou část Nová Bělá. MHD je od 1. ledna 2020 kompletně zaintegrována do Ostravského dopravního integrovaného systému, od 27. března 2011 je ve Frýdku-Místku zavedena MHD zdarma. Dopravcem je ČSAD Frýdek-Místek a. s. V lednu 2017 byl založen městský Dopravní podnik Frýdek-Místek s.r.o., který měl za úkol do poloviny roku 2017 zpracovat návrh nových jízdních řádů, investic nutných pro zahájení provozu a kalkulaci ceny dopravy, a pokud by byla nižší než u dosavadního dopravce, od druhé poloviny roku 2017 měl rovnou převzít provozování dopravy. Jinak podklady zpracované městským dopravním podnikem měly posloužit pro stanovení parametrů pro výběrové řízení na nového dopravce. V průběhu let 2017 a 2018 byla tato jednání přesunuta na prosinec 2018. Dopravní podnik Frýdek-Místek byl v roce 2019 zrušen a provoz nadále provozuje ČSAD Frýdek-Místek.\n\nV 70. a 80. letech MHD zažívala největší rozmach, jezdilo okolo 25 linek a byly zde provozovány i kloubové maďarské autobusy Ikarus 280, z nichž poslední byly vyřazeny v roce 1999. Od začátku 90. let 20. století byl provoz městské hromadné dopravy postupně omezován počtem spojů i rozsahem sítě. \n\nJeště v roce 2001 jezdilo 22 městských linek, šlo většinou o krátké místní linky v Místku, které měly jen několik spojů denně, a měly pro každý směr jiné číslo: pro jeden směr liché a pro druhý směr následující sudé číslo.\n\nPodle článku z roku 2011 bylo v provozu 13 městských autobusových linek označených souvislou číselnou řadou 1–13. Linky 1–3 a 5–10 byly běžnými linkami MHD, linka 4 byla školní, určená pro přepravu „studentů základních a středních škol“. Linky 11–13 byly označovány jako „zvláštní linky MHD“, přičemž linky 11 a 12 jsou nákupní linky, linka 11 k obchodu Tesco a linka 12 k obchodům Hypernova a Baumax, a byla na nich zavedena bezplatná přeprava již před zavedení MHD zdarma na běžných linkách. Na lince 11 jsou ve směru k Tescu všechny zastávky kromě konečné pouze nástupní a opačným směrem pouze výstupní, na lince 12 je možno na ní nastupovat i vystupovat kdekoli. Linka 13 byla sezonní rekreační linka jezdící od začátku června do konce září k vodní nádrži Olešná, rovněž má směrem na Olešnou všechny zastávky pouze nástupní a opačně všechny pouze výstupní.\n\nVšechny linky MHD kromě školní linky č. 4 se sjíždějí na autobusovém nádraží v Místku, kde je též uzel regionálních a dálkových autobusů. Významným přestupním bodem je také autobusové stanoviště u nádraží ve Frýdku. Kolem roku 2011 jezdila nejčastěji linka 1, ve špičkách pracovních dnů v pravidelném intervalu 10 minut, v sedle 15 minut, mimo pracovní dny 30 nebo 60 minut a večer 60 minut. Na ostatních linkách jezdily ve špičkách až na výjimky maximálně dva spoje za hodinu a o víkendu několik spojů, maximálně jeden za hodinu, většinou s nepravidelnými intervaly. Linky 9 a 10 jezdily jen v pracovních dnech.\n\nV červnu 2012 byla MHD rozšířena o víkendový provoz do turistických lokalit Visalaje (linka 18) a Hukvaldy (linka 5) a nahradila tak původní příměstské linky. Akce, původně plánovaná pouze do konce roku, se setkala s velkým zájmem cestujících (nárůst až na trojnásobek původních hodnot), takže linky byly do sítě MHD začleněny natrvalo.\n\nMěsto hledalo další možnosti, jak snížit počet aut přijíždějících do města, a proto byl od 1. července 2013 provoz linky č. 5 na Hukvaldy rozšířen i na pracovní dny. Linka MHD tak nahradila příměstskou linku 860302. Cestujícím na této trase se snížila cena základního jízdného z původních 24 Kč na 10 Kč a byla jim nabídnuta možnost využívat „MHD zdarma“. Původní příměstskou linku využívalo v běžný pracovní den průměrně 240 cestujících. Po zavedení MHD stoupl počet cestujících na této trase na 400 denně, tj. nárůst o 67 %.\n\nPo úspěchu na Hukvaldech začaly mít zájem o zavedení MHD i další obce v okolí města, proto 15. prosince 2013 došlo k největšímu rozšíření MHD v historii a linky MHD byly rozšířeny do obcí Baška, Janovice, Paskov, Staříč, a Žabeň. I zde došlo krátce po rozšíření k nárůstu počtu přepravených cestujících. Např. na linkách do Bašky stoupl počet cestujících na více než dvojnásobek (z 11 000 měsíčně na 26 000 měsíčně).\n\nOd 31. srpna 2014 byla bezplatná frýdecko-místecká MHD rozšířena do obcí Palkovice, Kozlovice, Fryčovice, Pržno, do města Brušperk a do ostravské městské části Nová Bělá, o víkendu i do obce Metylovice.\n\nOd 13. prosince 2015 byly prodlouženy linky 3 a 13 přes obec Dobrá až do obce Nošovice.\n\nOd 8. prosince 2018 byla původně příměstská linka č. 356 zařazena do provozu MHD Frýdek-Místek.\n\nOd 1. ledna 2020 byly MHD ve Frýdku-Místku zapojena do Integrovaného dopravního systému Moravskoslezského kraje ODIS. Na základě toho byly linky označeny čísly 301-319.\n\nDopravcem je ČSAD Frýdek-Místek a. s., sídlo má na adrese Politických obětí 2238 (na autobusovém nádraží) a garáže v Ostravské ulici 264 v obci Sviadnov. Tato společnost provozuje v oblasti i regionální autobusovou dopravu a nákladní dopravu. Vznikla v roce 1992 privatizací státního podniku, který byl následníkem dopravního závodu 703 Frýdek-Místek krajského státního (do roku 1988 národního) podniku ČSAD Ostrava. Od roku 1997 vlastnil většinu akcií ČSAD Frýdek-Místek podnik ČSAD Havířov a.s., od roku 2006 je jediným akcionářem ČSAD Karviná a.s. (jejím jediným akcionářem je pak ČSAD Havířov a.s.). Dle údajů ze svých internetových stránek skupina 3CSAD v roce 2020 provozovala 407 autobusů, z toho 272 s pohonem na zemní plyn a 12 elektrobusů.\n\nZačátkem roku 2017 vedení města založilo městský dopravní podnik Dopravní podnik Frýdek-Místek s.r.o., do obchodního rejstříku byl zapsán 18. ledna 2017. Hlavním důvodem údajně bylo narušit monopolní postavení dosavadního dopravce v MHD. Nový podnik má za úkol připravit pro provoz MHD podmínky, které by byly výhodnější po finanční stránce i z hlediska kvality služeb pro cestující. Začala práce na vyčíslení ceny, za kterou by podnik byl schopen MHD provozovat. K tomu napřed budou sestaveny nové jízdní řády, dále budou započteny náklady na pořízení nových autobusů, výstavbu garáží dopravního podniku a platy zaměstnanců, budou probíhat jednání s okolními obcemi a krajem o příspěvcích na zajištění dopravní obslužnosti městským podnikem. Podnik chce na operativní leasing pořídit zhruba 50 nových autobusů, plně nízkopodlažních, klimatizovaných, vybavených kamerovým systémem. Zastávky chce vybavit novými označníky s velkými dobře čitelnými jízdními řády a frekventované zastávky postupně též digitálním informačním panelem. \n\nJediným jednatelem nového podniku je Jan Širc, dále má nový podnik zatím jediného zaměstnance, a to na pozici vedoucího provozu. Do budoucnosti se počítá maximálně se 6 THP pracovníky (technik, ekonom, účetní, personalista) a zhruba 100 řidiči, kteří by přešli od předchozího dopravce. Sídlo dopravce se nachází v kombinovaném domě v ulici Malý Koloredov. \n\nCena má být známa zhruba v polovině roku 2017. Pokud by cena byla nižší, než za jakou MHD provozuje dosavadní dopravce, pak by mohlo město prostřednictvím vlastního dopravního podniku provozovat MHD od druhé poloviny roku 2017. Jinak město vypíše soutěž na nového dopravce a provedené propočty i návrhy na vybudování zázemí by posloužily jako podklad pro nastavení kritérií veřejné soutěže.\n\nV roce 2020 sloužilo provozu MHD přibližně 35 autobusů. Na linkách bylo taktéž využíváno 7 autobusů Irisbus Citelis 12M a 7 autobusů Iveco Urbanway 12M CNG, všechny třídveřové s automatickou převodovkou. Z autobusů značky SOR bylo zastoupeno deset SOR BNG 12, jeden SOR BN 8,5 a dva SOR NS 12 Electric. Nejnovějšími přírůstky byly vozy Scania Citywide LF v počtu 7 kusů, z toho 5 kusů bylo vybaveno celovozovou klimatizací. Používán byl většinou korporátní zeleno-bílý nátěr, vyskytovalo se i několik celovozových reklam. Všechny vozy disponovaly vnitřním informačním systémem, cca 15 vozů bylo vybaveno LCD monitorem.\nOznačníky zastávek MHD byly v roce 2011 většinou samostatné, nesdílené s linkami, které nejsou v systému MHD. V případě společných zastávek byly umístěny zpravidla dva označníky vedle sebe, někde byly u nástupní hrany umístěny dvě zastávky za sebou. Městské označníky zastávek Zastávkové označníky byly tvořeny červeně natřenou kovovou trubkou ohnutou do tvaru obráceného písmene U do podoby dvoutyčového zastávkového sloupku. V horní části byla umístěna čtvercová varianta značky zastávky s vyobrazením autobusu, název byl umisťován do oblouku nad značkou, čísla linek byla vyznačovány do bílého pole ve značce, pod symbol autobusu. Jízdní řády byly na podkladové plechové desce kryty průhlednou plastovou deskou, vždy odděleně od linek nepatřících do systému MHD. Pro linky 1–10 byly používány zastávkové jízdní řády městského provedení, pro linky 11–13 jízdní řády linkového provedení a číslované pouze nezkráceným šesticiferným licenčním číslem linky, se slovy „Zvláštní městská doprava“ na začátku názvu linky.\n\nProvoz MHD na území okolních obcí je financován z rozpočtu Moravskoslezského kraje a z rozpočtů dotčených obcí. Nejvíce platí obec Sviadnov (700 tis. Kč ročně), nejméně obec Metylovice (30 tis. Kč ročně). Celkově přispívají obce na provoz MHD částkou 4,3 mil. Kč ročně.\n\nDo roku 2011 byl na všech linkách zaveden nástup pouze předními dveřmi, výstup ostatními dveřmi. Jízdné se platilo v hotovosti do pokladny u řidiče (pro dospělého 7 Kč nepřestupné) nebo čipovou kartou (pro dospělého 5,60 Kč s možností přestupu bez dalšího placení do 25 minut od vydání jízdenky v prvním voze v pracovní dny, do 40 minut mimo pracovní dny.). Děti platily poloviční jízdné, děti do 6 let a senioři nad 70 let byli přepravování zdarma.\n\nOd prosince 2018 byly zrušeny z důvodu přechodu na modernější odbavovací systém staré čipové karty EMCARD. Po letech tak došlo k využití ODISky, na kterou se nově nahrává „korunový kupon“.\n\nOd 1. 1. 2020 je MHD ve Frýdku-Místku zapojena do Integrovaného dopravního systému Moravskoslezského kraje ODIS. Jednotlivé jízdy jsou placeny v rámci zóny 511. Dlouhodobé jízdné pro zónu 511 stojí 1 Kč, navíc jsou uznávány i regionální zóny na trase linek.\nOd 27. března 2011 je ve Frýdku-Místku zavedena takzvaná „MHD zdarma“, čímž byl splněn slib ČSSD daný před komunálními volbami. Opatření bylo zdůvodněno zájmem o snížení počtu automobilů ve městě do doby, než bude postaven obchvat. Původně se uvažovalo, že by nabídka platila jen pro občany města, nakonec však je nabízena všem, ovšem podmínkou využití je bezdlužnost vůči městu. Jedná se o 365denní čipovou časovou jízdenku. Vydání čipové karty včetně kuponu, aktivace a obalu stojí 300 Kč a trvá 15 dní, prodlužovací kupon na další rok stojí 1 Kč a nahrává se ve výdejním stanovišti na počkání. Původní tarifní podmínky pro cestující bez časové jízdenky zůstaly v platnosti, nadále zůstal zaveden nástup jen předními dveřmi.\n\nPři zavedení „MHD zdarma“ došlo k navýšení výkonů na linkách MHD o 250 tis. km ročně. Důvodem bylo zejména rozšíření linek MHD do všech městských částí. „MHD zdarma“ platila také na území obcí Dobrá, Řepiště, Sviadnov a Staré Město, jelikož přes tyto obce vedly linky MHD.\n\nDo prosince 2014 si kartu pořídilo přes 21 000 lidí, což je zhruba čtvrtina počtu obyvatel obsluhovaného území. Došlo k výraznému nárůstu počtu přepravených cestujících v MHD. Zatímco v roce 2010 přepravila MHD 3 801 633 cestujících, v roce 2014 to bylo už 6 722 887 cestujících. Tržby MHD se snížily z 23,7 milionů Kč v roce 2010 na cca 14,9 milionů Kč v roce 2014.\n\nPo zavedení „MHD zdarma“ došlo k výraznému nárůstu počtu přepravených cestujících v MHD. Zatímco v roce 2010 přepravila MHD 3 801 633 cestujících, v roce 2013 to bylo už 5 677 018 cestujících. V roce 2014 došlo k výraznému rozšíření MHD do okolních obcí, což mělo vliv i na počet přepravených cestujících. Meziroční nárůst o cca 1 046 tis. cestujících lze přisoudit následujícím vlivům. Tarif „MHD zdarma“ měl vliv na nárůst počtu přepravených cestujících na dříve obsluhovaném území o 226 tis. cestujících. Na nově obsluhovaném území bylo převzato 520 tis. cestujících, kteří veřejnou dopravu využívali již dříve. Díky tarifu „MHD zdarma“ přibylo na nově obsluhovaném území dalších 300 tis. cestujících.\n\nOd zavedení „MHD zdarma“ tak stoupl počet cestujících o 76,8 %, z toho o 63,2 % díky tarifu „MHD zdarma“ a o 13,6 % díky rozšiřování systému MHD.\n\nV roce 2016 využilo MHD 7,2 milionu cestujících, což je oproti roku 2010 nárůst o 89,3 %.\n\nTarif „MHD zdarma“ má přímý vliv na výši tržeb, které se po zavedení snížily z 23,7 milionů Kč v roce 2010 na 14,9 milionů Kč v roce 2014. Od zavedení „MHD zdarma“ tak klesly o 37,1 %. Zatímco tržby z dlouhodobého jízdného (pravidelní cestující) téměř vymizely, tržby z jízdného placeného v hotovosti u řidiče (nepravidelní cestující) neklesly. „Zdarma“ dnes cestuje asi 75 % cestujících, 25 % cestujících platí jízdné. Po úvodním propadu tržeb v roce 2011 se v následujících letech výše tržeb stabilizovala.\n\nTržby za jízdné v roce 2016 činily 12,1 milionu korun, od roku 2010 tak klesly o 49 %.\n\n\n"}
{"id": "962128", "url": "https://cs.wikipedia.org/wiki?curid=962128", "title": "Max Morlock", "text": "Max Morlock\n\nMaximilian \"Max\" Morlock (11. květen 1925, Norimberk – 10. září 1994, Norimberk) je bývalý německý fotbalista, který reprezentoval Západní Německo. Hrával na pozici útočníka.\n\nS německou reprezentací se stal mistrem světa roku 1954. Celkem za národní tým odehrál 26 utkání a vstřelil 21 gólů.\n\nS klubem 1. FC Norimberk se stal dvakrát mistrem Německa (1947/48, 1960/61) a jednou získal německý pohár (1961/62).\n\nRoku 1961 byl vyhlášen německým fotbalistou roku.\n"}
{"id": "962130", "url": "https://cs.wikipedia.org/wiki?curid=962130", "title": "Aitólos (syn Endymióna)", "text": "Aitólos (syn Endymióna)\n\nAitólos ( , ) je v řecké mytologii syn Endymiona a Najády nebo Ifianassy.(Dle Pausania, jeho matkou byla buď Asterodia, Chromia, nebo Hyperippé. )\n\nAitólos měl tři sourozence, bratry Paióna, Épeia a sestru Eurykydu. Když bratři dospěli, otec rozhodl, že jeho nástupcem se stane ten z nich, kdo zvítězí na olympijských hrách. Zvítězil Épeios a po svém otci v Elida dobyl trůn, ale když zanedlouho zemřel bez potomka po meči, jeho nástupcem se stal Aitólos. Později v Lykosúrii během pohřebních her, které se konaly na počest úmrtí Azana, Aitólos svým vozem neúmyslně usmrtil Apida, syna Iásóna a musel se proto vzdát trůnu. Na královský trůn pak usedl Éleios, syn jeho sestry Eurykydy.\n\nAitólos pak svou zemi opustil a cesta ho přivedla k řece Achelous, kde okolní krajinu pomocí svých vojáků dobyl a nazval ji po sobě Aitóliou.(Podle antického autora Konona po potrestáni Kurétů) Aitólos se následně oženil s Pronoé, dcerou Forba a stal se otcem synů Pleuróna a Kalydóna.\n"}
{"id": "962131", "url": "https://cs.wikipedia.org/wiki?curid=962131", "title": "Ippolito Sanfratello", "text": "Ippolito Sanfratello\n\nIppolito Sanfratello (* 3. listopadu 1973 Piacenza) je bývalý italský rychlobruslař.\n\nPůvodně se věnoval inline bruslení, prvních rychlobruslařských závodů (italských šampionátů) se zúčastnil v roce 2003. Na mezinárodní scéně se poprvé představil na začátku roku 2004 v závodech Světového poháru. Společně s italským týmem získal na Mistrovství světa na jednotlivých tratích 2005 stříbrnou medaili ve stíhacím závodě družstev. Na Mistrovství Evropy 2006 byl sedmý, poté startoval na Zimních olympijských hrách 2006, kde vybojoval zlatou medaili ve stíhacím závodě družstev, v individuálních disciplínách se umístil osmnáctý (1500 m), čtrnáctý (5000 m) a dvanáctý (10 000 m). Poslední závod absolvoval na konci sezóny 2005/2006, na světovém šampionátu ve víceboji skončil sedmý.\n\n"}
{"id": "962133", "url": "https://cs.wikipedia.org/wiki?curid=962133", "title": "Paión (syn Endymióna)", "text": "Paión (syn Endymióna)\n\nPaión ( ) je v řecké mytologii syn Endymiona a Asterodie (podle jiné verze Chromie, nebo Hyperippé).\n\nPaión měl tři sourozence, bratry Épeia, Aitola a sestru Eurykydu. Když bratři dospěli, otec rozhodl, že jeho nástupcem se stane ten z nich, kdo zvítězí v běžecké soutěži na olympijských hrách. Zvítězil jeho bratr Épeios a po svém otci v Elidě zdědil trůn.\n\nZatímco Aitólos zůstal doma, Paión roztrpčený prohrou odešel až za řeku Axios, do země, kterou později pojmenovali po něm Paionia. Épeios mezitím nepanoval dlouho, zemřel mladý bez mužského potomka a jeho následníkem se stal Aitólos. \n"}
{"id": "962134", "url": "https://cs.wikipedia.org/wiki?curid=962134", "title": "Emmerdale", "text": "Emmerdale\n\nEmmerdale (též Emmerdale Farm) je britská mýdlová opera, kterou od 16. října 1972 vysílá komerční stanice ITV. Předobrazem byl irský seriál \"The Riordans\". V červnu 2008 byla odvysílána 5000. epizoda.\n\nStředobodem dění je fiktivní obec Emmerdale v metropolitním hrabství West Yorkshire a osudy jejích obyvatel. Velká část děje se odehrává v místním pubu \"Woolpack Inn\".\n\nSeriál vysílá od pondělí do pátku od 19:00 televizní kanál ITV. Každé pokračování má délku zhruba 30 minut včetně reklam. Pouze čtvrteční díl trvá 60 minut a vysílá se v čase 19:00-19:30 a 20:00-20:30. Půlhodinová pauza mezi 19:30 a 20:00 je způsobena vysíláním jiné populární mýdlové opery \"EastEnders\" na BBC 1.\n\nFilmová místa se mění, zůstávají ovšem stále v North Yorkshire. Nejprve to byla obec Arncliffe. Místní hotel \"The Falcon\" posloužil jako prostor hospody \"Woolpack\". Když se místo kvůli natáčení příliš proslavilo, přesunul se filmový štáb v roce 1976 do obce Esholt (asi 1500 obyvatel), kde se exteriérové záběry natáčely až do roku 1998. Zdejší hostinec \"Commercial Inn\" se změnil na \"Woolpack Inn\". Esholt se díky natáčení rovněž proslavil. Od roku 1998 jsou exteriérové scény až na malé výjimky, natáčeny v kulisách postavených nedaleko Leedsu speciálně pro tyto příležitosti. Vzhledem ke způsobu výstavby jsou budovy podle britského stavebního práva pouze provizorní. ITV proto musí každých 10 let obnovovat stavební povolení, jinak by vesnice „Emmerdale“ musela být stržena. Scény, které se odehrávají v okolí, se natáčejí ve velké části v Leedsu a jeho okolí. Tím pádem je městečko Otley využíváno jako sousední fiktivní obec Hotten. Budovy farmy se nalézají poblíž obce Leathley. Dále se natáčí v Benton Park School v obci Rawdon a na základní škole ve Farnley. Interiérové scény se většinou natáčejí v produkčním centru v Leedsu. Na začátku roku 2009 se natáčelo rovněž v Belfastu.\n\nEmmerdale se vysílá rovněž mimo Velkou Británii. V Irsku se seriál souběžně vysílá na stanicích UTV (Severní Irsko) a TV3 (Irsko). TV3 je ovšem samostatná stanice, která nepatří do skupiny ITV. Seriál sice začíná zhruba ve stejnou dobu, ale kvůli rozdílnému podílu reklamy a délce reklamních spotů se doba vysílání mírně proměňuje, takže 2. část v Irsku zpravidla začne o něco dříve než v Anglii. Ve Švédsku se seriál vysílá od 70. let pod názvem \"Hem till gården\" původně na TV2 a od roku 1994 na TV4 od pondělí do pátku od 12:25 s časovým posunem zhruba 2,5 let. Ve Finsku běží Emmerdale od pondělí do pátku v 18 hodin (opakování v 10:40 následujícího dne) na MTV3. Počátkem roku 2007 nakoupila rumunská televize Pro TV 50 epizod. Mimo Evropu se Emmerdale vysílá též v Austrálii, Novém Zélandu a Kanadě. Přes satelitní vysílání (Granada UKTV) se vysílá též na Středním východě a také Kypru a Maltě.\n\n"}
{"id": "962135", "url": "https://cs.wikipedia.org/wiki?curid=962135", "title": "Épeios (syn Endymióna)", "text": "Épeios (syn Endymióna)\n\nÉpeios ( , ) je v řecké mytologii syn Endymiona a Asterodie (podle jiné verze Chromie, nebo Hyperippé).\n\nÉpeios měl tři sourozence, bratry Paióna, Aitola a sestru Eurykydu. Když bratři dospěli, otec rozhodl, že jeho nástupcem se stane ten z nich, kdo zvítězí běžecké soutěži na olympijských hrách. Zvítězil Épeios a po svém otci v Elidě dobyl trůn.\n\nEliďané pak během jeho vlády svou zemi pojmenovali po něm. Mladý král se oženil s Anaxirhoé, dcerou Koróna. Manželům se narodila dcera Hyrminé, která se později provdala za Lapitha Forba.\n\nÉpeios nepanoval dlouho, zemřel mladý bez mužského potomka. Jeho následníkem se stal bratr Aitólos.\n"}
{"id": "962136", "url": "https://cs.wikipedia.org/wiki?curid=962136", "title": "Pulsatilla styriaca", "text": "Pulsatilla styriaca\n\nPulsatilla styriaca je druh rostliny z čeledi pryskyřníkovité (\"Ranunculaceae\").\nJedná se o vytrvalou rostlinu dorůstající nejčastěji výšky 5−20, za plodu až 50 cm s vícehlavým oddenkem. Lodyha je přímá, huňatá. Přízemní listy nepřezimují, vyvíjí se až po odkvětu, jsou dlouze řapíkaté, huňaté, lichozpeřené, lístky jsou dále dělené, úkrojky jsou 6–11 mm široké. Listy se objevují teprve v době květu. Lodyžní listy (nebo listeny, záleží na interpretaci) jsou ve srostlém útvaru s úzkými úkrojky, je umístěn pod květem, za plodu v dolní polovině lodyhy. Květy jsou vzpřímené, dosti velké, zvonkovité až miskovité, fialové. Okvětních lístků (ve skutečnosti se ale jedná o petalizované (napodobující korunu) kališní lístky a koruna chybí) je nejčastěji 6, jsou vně plstnaté, chlupy na květech a listch jsou asi 4–5 mm dlouhé. Kvete v březnu až v dubnu. Tyčinek je mnoho. Gyneceum je apokarpní, pestíků je mnoho. Plodem je nažka, která má na vrcholu dlouhý chlupatý přívěsek. Nažky jsou uspořádány do souplodí.\n\nPulsatilla styriaca je endemitem Štýrska. Jedná se o druh z ohruhu \"Pulsatilla halleri\" agg., někteří autoři ho vedli pouze jako poddruh \"Pulsatilla halleri\", stejně jako další příbuzné taxony. Pravý \"Pulsatilla halleri\" s. str. roste v západních Alpách, ve slovenských Karpatech to je pak \"Pulsatilla slavica\", další příbuzné taxony rostou na Balkáně a Krymu. Pulsatilla styriaca roste většinou na vápnitých podkladech od submontánního po montánní stupeň.\n"}
{"id": "962137", "url": "https://cs.wikipedia.org/wiki?curid=962137", "title": "Eurykydé", "text": "Eurykydé\n\nEurykydé nebo Eurykyda ( -\"Eurykydé, Eurykyda\") je v řecké mytologii dcera élidského krále Endymiona.\nEurykydé měla tří sourozence, bratry Paióna, Epeia a Aitola. Když její bratr élidský král Épeios náhle zemřel bez potomka po meči, na trůn nastoupil další z jejích bratrů Aitólos, který také nevládl dlouho, neboť na pohřebních hrách v Lykosúrii neúmyslně zabil Apidia, syna Iasona a musel se vzdát trůnu. Na královský trůn po něm usedl Éleios, syn Eurykydy a boha Poseidona a Aitólos zemi opustil. Eurykydin syn Éleios se tak stal vládcem země nazvané po Epeiovi, ale jeho lid zemi zanedlouho pojmenoval po něm na Élida.\nDle antického autora Pausania, Eurykydin syn byl otcem élidskeho krále Augiáše, známého hroznou špínou v jeho chlévech, jejichž vyčištění bylo jedním z dvanácti úkolů zadaných mykénským králem Eurystheem hrdinovi Héraklovi.\n"}
{"id": "962138", "url": "https://cs.wikipedia.org/wiki?curid=962138", "title": "Simon Kuipers", "text": "Simon Kuipers\n\nSimon Petrus Kuipers (* 9. srpna 1982 Haarlem, Severní Holandsko) je bývalý nizozemský rychlobruslař.\n\nV roce 2001 startoval na Mistrovství světa juniorů (10. místo), v závodech Světového poháru debutoval na začátku roku 2004. Na Zimních olympijských hrách 2006 se v závodě na 500 m umístil na 23. místě, na trati 1500 m skončil čtvrtý. V roce 2008 byl čtvrtý na Mistrovství světa ve sprintu, o rok později vybojoval bronzovou medaili. Ze zimní olympiády 2010 si přivezl bronz ze stíhacího závodu družstev, v individuálních závodech byl nejlépe šestý na 1000 m, dále dobruslil sedmý na 1500 m a na pětistovce skončil na 20. místě. Poslední závody absolvoval na konci roku 2011.\n\n"}
{"id": "962140", "url": "https://cs.wikipedia.org/wiki?curid=962140", "title": "Éleios (syn Poseidóna)", "text": "Éleios (syn Poseidóna)\n\nÉleios ( - Éleios, Epický -\"Ēélios\") je v řecké mytologii syn boha Poseidóna a jeho milenky Eurykydy, dcery Endymiona.\nPo smrti bezdětného élidskeho krále Epeia, nastoupil na trůn jeho bratr Aitólos, který však na pohřebních hrách v Lykosúrii neúmyslně zabil Apidia, syna Iásóna a musel se proto vzdát trůnu. Na královský trůn po něm usedl Éleios, syn jeho sestry Eurykydy a Aitólos ze země utekl. Éleios se tak stal vládcem země nazvané po Épeiovi, ale lid ji zanedlouho pojmenoval po něm na Élidu.\n\nDle antického autora Pausania, Éleios byl otcem élidskeho krále Augiáše, známého hroznou špínou v jeho chlévech, jejichž vyčištění bylo jedním z dvanácti úkolů zadaných mykénským králem Eurystheem hrdinovi Héraklovi.\n"}
{"id": "962141", "url": "https://cs.wikipedia.org/wiki?curid=962141", "title": "Zvířátka a loupežníci", "text": "Zvířátka a loupežníci\n\nZvířátka a loupežníci je dětská opera – autoři ji označují jako „veselá zpívaná pohádka“ – o pěti obrazech pro dětský sbor. Napsal ji český skladatel Otmar Mácha na text muzikologa, kritika a publicisty Vladimíra Šefla.\n\nDěj opery je zpracováním známé pohádky \"Zvířátka a Petrovští\", přesněji řečeno jeho základem je básnické zpracování Františka Hrubína, jež Mácha již dříve roku 1979 zhudebnil v podobě melodramu. Opera se dělí na pět obrazů – „Večerní prolog“, „Vzbouření“, „Cesta do světa“, „Loupežnický mariáš“ a „Ranní epilog“. Skladatel ji napsal pro Kühnův dětský sbor, který – pod vedením sbormistra Jiřího Chvály – ji také poprvé provedl v rámci festivalu Pražské jaro 1. června 1986, tj. na Mezinárodní den dětí. Režii měl tehdy Ota Koval a výpravu v duchu ilustrací Josefa Lady navrhl Vladimír Soukenka. Instrumentální doprovod opery tvoří jen klavír a velký buben (o premiéře hráli Jiří Holeňa a Eliška Linhartová).\n\nKühnův dětský sbor uvedl \"Zvířátka a loupežníky\" (spolu s dětskou operou Jiřího Tymla \"Císařovy nové šaty\") rovněž na festivalu Smetanova Litomyšl roku 2007.\n"}
{"id": "962146", "url": "https://cs.wikipedia.org/wiki?curid=962146", "title": "Měřitelný prostor", "text": "Měřitelný prostor\n\nMěřitelný prostor neboli borelovský prostor je v matematice základní objekt teorie míry. Sestává z libovolné neprázdné množiny a formula_1-algebry na této množině. Měřitelný prostor poskytuje informace o tom, které množiny (podmnožiny základní množiny) lze měřit.\n\nUvažujme neprázdnou množinu formula_2 a formula_1-algebru formula_4 na formula_5. Pak uspořádanou dvojici formula_6 nazýváme měřitelný prostor.\n\nMěřitelný prostor určuje, které podmnožiny základní množiny jsou měřitelné, ale na rozdíl od prostoru s mírou nedefinuje žádnou konkrétní míru.\n\nUvažujme množinu\nJedna z možných formula_1-algeber je\nPak formula_10 je měřitelný prostor. Další možnou formula_1-algebrou je potenční množina množiny formula_2:\nDíky tomu jiný měřitelný prostor na množině formula_2 je formula_15.\n\nPokud formula_2 je konečná nebo spočetná nekonečná množina, pak obvyklou formula_1-algebrou je potenční množina množiny formula_2, tj. formula_19. Měřitelný prostor je pak formula_20.\n\nPokud formula_2 je topologický prostor, formula_1-algebra může být borelovská formula_1-algebra formula_24, formula_25. Měřitelný prostor je pak formula_26, který je obvyklý pro všechny topologické prostory včetně množiny všech reálných čísel formula_27.\n\nTermín borelovský prostor se používá pro různé typy měřitelných prostorů. Může znamenat:\n\n\n"}
{"id": "962148", "url": "https://cs.wikipedia.org/wiki?curid=962148", "title": "Brian Hansen", "text": "Brian Hansen\n\nBrian Hansen (* 3. září 1990 Evanston, Illinois) je americký rychlobruslař.\n\nNa Mistrovství světa juniorů 2008 vybojoval ve víceboji bronzovou medaili, kterou o rok později obhájil a přidal k ní také stříbro ze závodu na 5000 m. Na seniorském Mistrovství světa na jednotlivých tratích 2009 získal s americkým týmem bronz ve stíhacím závodě družstev. Z juniorského světového šampionátu 2010 si přivezl stříbro z víceboje a z distance 5000 m a zlato z tratí 1000 m a 1500 m. Startoval na Zimních olympijských hrách 2010, kde byl v závodě na 1500 m osmnáctý a ve stíhacím závodě družstev získal stříbrnou medaili. V roce 2011 byl šestý na MS ve víceboji, následující rok si ze závodu družstev na světovém šampionátu odvezl stříbro. Na Mistrovství světa na jednotlivých tratích 2013 skončil čtvrtý na trati 1500 m. Zúčastnil se Zimních olympijských her 2014, kde nenastoupil do druhé jízdy závodu na 500 m, na trati 1000 m se umístil na 9. místě, na patnáctistovce skončil sedmý a s americkým týmem byl sedmý ve stíhacím závodě družstev. Startoval také na ZOH 2018 (1500 m – 15. místo, stíhací závod družstev – 8. místo, závod s hromadným startem – semifinále).\n\n"}
{"id": "962153", "url": "https://cs.wikipedia.org/wiki?curid=962153", "title": "Talovín", "text": "Talovín\n\nTalovín (\"Eranthis\") je rod rostlin z čeledi pryskyřníkovité (\"Ranunculaceae\"). V Evropě je zastoupený pouze druhem talovín zimní (\"Eranthis hyemalis\").\n\nJedná se o vytrvalé jednodomé byliny s podzemními hlízkami. Lodyhy jsou nízké. Přízemní listy jsou dlouze řapíkaté, čepele jsou dlanitě členěné, někdy přízemní listy chybí. Lodyžní listy chybí. Listeny jsou v přeslenu pod květem. Květy jsou oboupohlavné, jednotlivé na vrcholu stonku. Kališní lístky jsou korunovitě zbarvené (petaloidní), což je někdy interpretováno jako okvětí, kališních lístků je zpravidla 5–8, jsou žluté, bílé nebo růžové až červené. Korunní jsou mnohem menší v počtu 5–8, s nektárii, někdy mohou na vrcholu nést sterilní prašník. Tyčinek je 10 až mnoho. Opylování pomocí hmyzu (entomogamie). Plodem je měchýřek, měchýřky jsou uspořádány v souplodí a zpravidla jich bývá 4-9.\n\nJe známo asi 8 druhů, které jsou přirozeně rozšířeny v Evropě a Asii.\n\n \n"}
{"id": "962158", "url": "https://cs.wikipedia.org/wiki?curid=962158", "title": "Kati Wolf", "text": "Kati Wolf\n\nKati Wolf (* 24. září 1974, Szentendre, Pest, Maďarsko) je maďarská zpěvačka a bývalá letecká stevardka.\n\nReprezentovala Maďarsko na soutěži Eurovision Song Contest 2011 s písní \"\"What About My Dreams?\"\". V sedmi letech (1981) nazpívala titulní skladbu k populárnímu maďarskému kreslenému filmu \"Vuk\". Vedle zpěvu si také brala kurzy klavíru, jazzu a tance.\n\nKati se narodila a vyrůstala v malém maďarském městě jménem Szentendre. Její otec je Peter Wolf, slavný skladatel, který napsal skladeb pro mnoho maďarských hudebníků. Má dva starší bratry. Je vdaná a má dvě děti.\n\nKati byl členkou jazzových kapel jako \"Queen Tribute\", \"Stúdió Dél\" a \"Sunny Dance Band\". V roce 2009 vydala své debutové album \"Wolf-áramlat\". O rok později se zúčastnila maďarské verze \"X Factor\"u, kde získala šesté místo.\n\nDne 9. března 2011 maďarská televize MTV oznámila, že bude Kati reprezentovat Maďarsko na Eurovision Song Contest 2011 s písní \"\"Szerelem, miért múlsz?\"\" (\"\"What About My Dreams?\"\").\n\nDne 12. května vystoupila v prvním semifinále soutěže, ve kterém se umístila na sedmé pozici. V sobotu 16. května vystoupila na scéně finále soutěže, kde se nakonec umístila na 22. místě.\n\n"}
{"id": "962160", "url": "https://cs.wikipedia.org/wiki?curid=962160", "title": "Talovín zimní", "text": "Talovín zimní\n\nTalovín zimní (\"Eranthis hyemalis\") je druh rostliny z čeledi pryskyřníkovitých, v ČR běžně pěstované na zahrádkách, kvetoucí velmi brzy na jaře.\n\nJe to jednodomá bylina s podzemními hlízkami, dorůstá asi 5–20 cm výšky. Lodyhy jsou nízké, přízemní listy se vyvíjí až po odkvětu, jsou dlouze řapíkaté, čepel je v obrysu okrouhlá, dlanitě 5–7 četná. Lodyžní listy chybí. Listeny jsou v přeslenu po třech těsně pod květem, jsou členěné v široce čárkovité úkrojky. Květy jsou oboupohlavní, jednotlivé na vrcholu stonku, asi 2–3 cm v průměru. Kališní lístky jsou korunovitě zbarvené (petaloidní), což je někdy interpretováno jako okvětí, jsou sytě žluté. Korunní jsou drobné, kalíškovité, s nektárii. Kvete velmi brzy na jaře, v únoru až v březnu, v teplých zimách i v lednu. Tyčinek je mnoho. Opylování pomocí hmyzu (entomogamie). Plodem je měchýřek, zpravidla 9–17 mm dlouhý, měchýřky jsou uspořádány v souplodí a zpravidla jich bývá 4-9. Počet chromozomů je 2n=16.\n\nTalovín zimní je přirozeně rozšířen v jižní Evropě, od JV Francie, přes Itálii, býv. Jugoslávii po Bulharsko a v Malé Asii. Pěstován a zplanělý je i jinde, člověkem byl zavlečen i do Severní Ameriky. V ČR je to běžně pěstovaná okrasná jarní bylina na zahrádkách, zřídka zplaňuje. Celá rostlina je jedovatá.\n\n \n"}
{"id": "962172", "url": "https://cs.wikipedia.org/wiki?curid=962172", "title": "Modrásek stříbroskvrnný", "text": "Modrásek stříbroskvrnný\n\nModrásek stříbroskvrnný (\"Agriades optilete\") je denní motýl z čeledi modráskovití (Lycaenidae) rozšířený v severovýchodní Evropě, Alpách, Severní Asii, Japonsku, Koreji a na severozápadě Severní Ameriky.\n\nMotýl je jednogenerační, objevuje se obvykle od června do srpna, v závislosti na nadmořské výšce. Samice klade nazelenelá vajíčka nejčastěji na listy živné rostliny. Larvy se krmí na klikvě bahenní (\"Vaccinium oxycoccos\"), vlochyni bahenní (\"Vaccinium uliginosum\"), šiše černé (\"Empetrum nigrum\"), borůvce (\"Vaccinium myrtillus\") a dalších podobných druzích. Vzrostlé housenky přezimují.\nDélka předních křídel dospělého jedince je 13 až 16 milimetrů.\n\nV České republice se jedná o ohrožený druh vázaný na rašeliniště. V současnosti najdeme nejpočetnější populace na Šumavě, na Třeboňsku či ve Slavkovském lese, naopak zcela vymřel v Krkonoších a v Jizerských a Orlických horách.\nOhrožuje jej jednak těžba rašeliny a jednak postupné zarůstání rašelinišť dřevinami. Udržení stávajících populací se tak dá docílit postupným odstraňováním náletových dřevin, případně ponechání rašelinišť opuštěných po ukončení těžby přirozené regeneraci.\n\n"}
{"id": "962179", "url": "https://cs.wikipedia.org/wiki?curid=962179", "title": "Ignaz Rösler", "text": "Ignaz Rösler\n\nIgnaz Rösler šlechtic von Ehrenstahl (1. srpna 1765 Mikulášovice – 12. února 1837 Mikulášovice) byl mikulášovický továrník, zakladatel nožířského průmyslu v Mikulášovicích.\n\nIgnaz Rösler se narodil v horních Mikulášovicích v domku čp. 75 (zbořen v 50. letech 20. století, stával na místě dnešní čerpací stanice). Navštěvoval školu v blízkém městě Sebnitz a později se vyučil kupcem v dolnolužickém Altdöbernu. Po vyučení se živil prodejem různého zboží (v této době pobýval mj. ve Vídni), v roce 1794 se začal věnovat broušení nožů a skalpelů. Zpočátku sám výrobě příliš nerozuměl, chyběly mu teoretické základy i praktické znalosti z oboru, podle všeho si nevedl úspěšně ani jako podnikatel. Od začátku mu proto pomáhali najatí brusiči. Nožířské výrobky se však dobře prodávaly, proto Rösler již následujícího roku 1795 rozšířil svou výrobu. Přesídlil do vodního mlýna v Leopoldce (místní část Velkého Šenova), kde nože opracovával na vodních brusech. Kvůli opakovaným výkyvům ve stavu vody však tato brusírna příliš nevyhovovala. Ignaz Rösler proto roku 1798 zakoupil v blízkém Vilémově dům čp. 83 se samostatným vodním\nnáhonem za cenu 395 tolarů. Dům upravil na nožířskou dílnu; v přízemí byl umístěn velký brusný kámen, který sloužil k hrubému opracování, v patře domu byla umístěna brusírna. Rösler dům brzy prodal jednomu ze svých brusičů Jacobu Hampelovi.\n\nRösler se v této době dopustil několika neuvážených investic, na druhou stranu se však jeho podnikání pomalu rozvíjelo. Jako velký problém se objevil i nedostatek vhodného materiálu. Litá ocel z c. k. oceláren a železáren ve štýrském Eisenerzu byla sice levnější než anglická, nedosahovala však jejích kvalit. Největší poptávka byla po nožích s rohovinovou rukojetí, Röslerovým zaměstnancům však chyběly zkušenosti s jejich výrobou. I přes mnohé neúspěchy a nezkušenost se Röslerovi podařilo na konci 18. století nastartovat nožířskou výrobu a položit základy k vlastní továrně. Na cestě k úspěchu mu významně pomohl vilémovský kovář Anton Weber, se kterým od roku 1799 spolupracoval.\n\nIgnaz Rösler byl velmi činorodým podnikatelem a zasahoval i do dalších oborů. Kromě výroby a prodeje nožířských a dalších kovodělných výrobků obchodoval s polskými lihovinami, vzácným dřevem, rohovinou, obilím, technickými plodinami a textilními výrobky různého druhu. Již před rokem 1800 vlastnil se společníkem Jacobem Liesnerem továrnu na hedvábné stuhy v domě čp. 442 v Mikulášovicích. Rösler se však se svým společníkem nepohodl a oba se ve zlém se rozešli. Za 9 000 zlatých vykoupil Liesnerův podíl, a protože dílna ve Vilémově byla příliš malá, přesunul výrobu do Mikulášovic. Nevyužívanou stodolu roku 1802 přestavěl na kovárnu s dvěma výhněmi.\n\nNapoleonské války zasáhly i do Röslerova života. V roce 1809 byl v hodnosti nadporučíka jmenován velitelem setniny 5. zeměbraneckého pluku, tuto setnitu financoval z vlastních prostředků. V době Röslerovy nepřítomnosti řídil podnik synovec Josef Emanuel Fischer (1787–1866), syn jeho sestry Terezie Fischerové. (Protože se oba Röslerovi potomci nedožili dospělosti, vychovával Fischera od roku 1800 jako svého nástupce.)\n\nRöslerova továrna se rychle rozšiřovala; v roce 1811 získala název \"C. k. privátní továrna na jemné ocelové zboží a výrobu hlaviček k dýmkám\" (později přejmenována na \"Továrnu na ocelové a norimberské zboží\"). V témže roce měla 92 zaměstnanců, roku 1819 jich měla kolem 200. Kromě vlastních nožů různého druhu vyráběl i tzv. norimberské zboží (pilníky, brousky, srpy, kosy a další), hlavičky k dýmkám a sáčky na tabák. Vedle mateřského závodu v dolních Mikulášovicích vyrostly také pobočky ve Vídni a v Brně. Roku 1815 se rozhodl Ignaz Rösler odejít na odpočinek. Podnik svěřil Josefu Emanuelu Fischerovi, jako společníky určil další tři synovce Franze Fischera, Josefa Röslera a Aloise Röslera, sám si přitom ovšem ponechal právo spolurozhodovat.\n\nI po odchodu do penze byl Ignaz Rösler ve svém podniku činný. Na jeho popud byl v letech 1817–1818 původní a kapacitou již nevyhovující starý tovární dům přestavěn na reprezentativní empírovou dvoukřídlou budovu, která dodnes nese v portálu iniciály svého zakladatele. Ve štítu budovy byl umístěn Röslerův znak (odstraněn při přestavbě v 70. letech 20. století). Roku 1819 byl Ignaz Rösler spolu s Josefem Emanuelem Fischerem povýšen do šlechtického stavu a získal přídomek „Edler von Ehrenstahl“. S ubývajícími silami a zhoršujícím se zdravím se věnoval podnikání stále méně; operace ucha a prodělaná mrtvice se velmi neblaze podepsaly na jeho duševním zdraví. Zbytek života dožil na svém „zámečku“ v Mikulášovicích. Pohřben byl u zdi kostela svatého Mikuláše v Mikulášovicích. Jeho náhrobek je dílem saského dvorního sochaře Franze Pettricha (1770–1844).\n\nNení pochyb o tom, že Ignaz Rösler výrazně ovlivnil průmyslovou výrobu ve svém rodném městě. Původně manufakturní nožířství soustředil do první továrny zpracovávající ocel a mnozí z jeho zaměstnanců či učňů v průběhu 19. století založili vlastní nožířské dílny a továrny. Mikulášovice se tak staly jedním z nejvýznamnějších center nožířství rakouské a později rakousko-uherské monarchie a získaly právem přezdívku „český Solingen“. Na tradici Röslerovy továrny dnes navazuje podnik Mikov s. r. o.\n\n"}
{"id": "962181", "url": "https://cs.wikipedia.org/wiki?curid=962181", "title": "Zápas řecko-římský", "text": "Zápas řecko-římský\n\nŘecko-římský styl nebo přesněji klasický styl nebo archaicky francouzský styl je sportovní zápasnický styl. Proti volnému stylu se může útočit pouze na vrchní část těla soupeře. Jeho amatérská pravidla byla vytvořena ve Francii pro první olympijské hry v roce 1896. V Česku má velmi dlouhou tradici a dá se považovat, po zániku tradičního zápasu, za národní zápasnický styl Čechů. Největší osobnosti české řecko-římské školy jsou Gustav Frištenský a olympijský vítěz Vítězslav Mácha.\n\nHistorie řecko-římského stylu se počala ve Francii. Pro potřeby napoleonské armády se vojáci trénovali v oprášených středověkých zápasnických stylech. Ze způsobu boje za pas vznikl v polovině 19. století styl zvaný francouzský. Ten se postupně šířil po Evropě v rámci poutí a karnevalů a salónních slavností. Velkou popularitu získal především v Německu, ale i v Rusku. Názory na to, kdy a především proč se mu začalo říkat řecko-římský styl, se různí. Souvislost to mělo s dobou čtvrtého čtvrtletí 19. století. Tehdy byla velice populární doba antického Řecka a Říma. Popularita například vyústila v obnovu olympijských her. Změna názvu z francouzského na řecko-římský styl tak byla čistě účelová - komerční. Lidé se snáz nalákali do ochozů na zápas ukazující způsob boje v antice než obyčejný moderní styl. Fakta a důkazy o mystifikaci se objevily záhy. Historikové se snažili změnit název na méně zavádějící, ale žádný nový název se neujal. V některých českých publikacích se proto můžeme setkat s označením řecko-římského stylu jako klasický styl.\n\nPopularita řecko-římského stylu byla dána jak názvem tak show, který duel dvou silných mužů poskytoval. Řada duelů byla zinscenovaná pro pobavení publika. Povoleno bylo prakticky cokoliv. Z dnešního pohledu se dá předolympijský řecko-římský zápas přirovnat k profesionálnímu wrestlingu. Se zařazením na olympijské hry v roce 1896 se však začal ubírat sportovním směrem do podoby, jak jej známe dnes.\n\nKonkretní pravidla získal řecko-římský styl až se vznikem mezinárodní zápasnické federace v roce 1921. Do té doby byla například délka souboje neomezená. Duely v řecko-římském stylu byly vyhlášené svojí délkou (až 10 h). Jsou známé případy z olympijských her, kdy vítěz předchozího duelu nemohl nastoupit k dalšímu kvůli totálnímu vyčerpání.\n\nPočet kategorii, ve kterých se zápasilo, rok od roku stoupal. Maxima dosáhl v 70. letech, kdy se zápasilo v 10 váhových kategoriích. Tento stav trval až do konce 90. let, kdy se o svá zápasnická práva začaly hlásit ženy. V roce 2004 ženy poprvé startovaly na olympijských hrách ve volném stylu za cenu snížení počtu kategorií u mužů.\n\nKritické období prožíval řecko-římský a volný styl po olympijských hrách v Londýně v roce 2012. V únoru 2013 byl dán návrh MOV na vyřazení zápasu z olympijských her od roku 2020. Ze zápasnických stylů by na olympijských hrách zůstalo pouze judo. Verdikt vyřazení zápasu způsobil šok. Začalo se spekulovat o důvodech vyřazení. Důvodem návrhu na vyřazení nebyl sport jako takový, ale laxní přístup vedení mezinárodního zápasnického svazu FILA (dnes UWW). FILA problém vyřazení nepředpokládala a nepodnikla preventivní kroky, na rozdíl od sportů, které každé čtyři roky bojují o setrvání v olympijském programu - moderní pětiboj, taekwondo, šerm, badminton apod. Teorií bylo více - jedna se zaobírala příliš častými změnami pravidel (tahání koulí), druhá spontánní reakcí švédského zápasníka Abra'amjana, který odmítl bronzovou olympijskou medaili. President FILA Raphaël Martinetti rezignoval záhy po verdiktu MOV. Začátkem září 2013 se na zasedání MOV rozhodovalo o novém olympijském sportu. Zápas (řecko-římský styl) s přehledem uhájil statut olympijského sportu v konkurenci baseballu/softballu a squashe.\n\nPopularita řecko-římského stylu je diskutabilní. Ženy o tento styl zájem nejeví a jeho popularita v Evropě stále upadá. Za hlavní centrum řecko-římského zápasu se tak dá považovat Rusko a postsovětské země. Ve Spojených státech řecko-římský styl nikdy nenabyl popularity stylu volného a Američané se mu věnují v omezené míře jen z důvodu olympijských her.\n\nCentrem řecko-římského zápasu byla vždy Evropa a evropská část Ruska. Ve Francii a Německu je však vytlačován stále populárnějším judem. V budoucnu hrozí, že pokud by se měla opakovat situace vyřazení zápasu z olympijských her, kvůli snížení počtu sportovců, tak by UWW obětovala právě řecko-římský styl pro zachování alespoň volného stylu.\n\nV Česku existuje dlouhá tradice řecko-římského stylu. Trenéři jsou dostatečně erudovaní a schopní vychovat zápasníka konkurenceschopného se světovou špičkou. Volný styl byl oficiálně přijat do tehdejšího Československého svazu těžké atletiky v roce 1929. Volný styl se uchytil zejména na Slovensku. \n\nHlavním cílem zápasníka v řecko-římském stylu je poslat soupeře na lopatky (touch), tak aby se dotkl oběma lopatkami současně žíněnky. V řecko-římském stylu se nesmí útočit na nohy soupeře. Soupeř se tak nejčastěji posílá na zem přes bok nebo zvedá za pas a hází na zem. Zápas řídí jeden rozhodčí na žíněnce píšťalkou a na prstech ruky ukazuje počet bodů za provedení techniky bodovému rozhodčímu. Třetí rozhodčí potvrzuje rozhodnutí o bodování.\n\nNa internetu je k dispozici množství publikací, které zápasnické techniky popisují dopodrobna. Na stránkách mezinárodní federace UWW je k dispozici celá škála učebnic ve formátu pdf. Problémem publikací a učebnic je však jejich rychlé stárnutí.\n\nS rozvojem internetu je dobrým zdrojem youtube a podobné servery. V televizi se se zápasem již prakticky nesetkáme. Na internetu se dají dohledat videa, kde úspěšní zápasníci dopodrobna popisují své oblíbené techniky. Nejdůležitějším zdrojem jsou však jednotlivé zápasy z turnajů, které jsou volně k dispozici na stránkách mezinárodní federace. Z videí se dají odkoukat moderní trendy ř.-ř. stylu.\n\n\n\n\nNa první pohled oba styly působí stejně. Zápasník v řecko-římském stylu má proti volnostylaři omezenější zásobu technik – nemůže útočit na soupeřovy nohy. Obecně je bráno, že řecko-římskému stylu se věnují silovější typy. Volnému stylu naopak pohyblivější, podsaditější. Nemusí to být však pravidlem.\n\nV řecko-římském stylu lze nalézt několik společných prvků s judem. Jde především o techniky boků. Technika v judu známá jako o-goshi se v řecko-římském stylu objevuje poměrně často. Jde o silovou techniku, při které se zapojují především břišní svaly.\n"}
{"id": "962182", "url": "https://cs.wikipedia.org/wiki?curid=962182", "title": "Magdalena Tul", "text": "Magdalena Tul\n\nMagdalena Ewa Tul (* 29. dubna 1980 Gdańsk, Pomořské vojvodství, Polsko) je polská zpěvačka, skladatelka a textařka.\n\nJiž ve dvanácti letech působila jako zpěvačka v dětské pěvecké skupině. Jako teenager spolupracovala s mnoha kapelami, kde získala zkušenosti s prací na jevišti a ve studiu. Následně založila svou první kapelu, se kterou hrála na několika koncertech předskokany pro umělce polské hudební scény.\n\nOd útlého věku měla kontakt s divadlem. Vystudovala střední školu ve třídě humanistiky a divadla, kde cvičila na jevišti Městského divadla v Gdyni a poznávala tajemství tohoto povolání. V roce 1999, když jí bylo věku 19 let, začala studovat na střední hudební škole v Gdaňsku, ve třídě klasického zpěvu. Zde v průběhu ročního studia získala teoretické znalosti.\n\nV roce 2000 začala pracovat v hudebním divadle Studio Buffo Janusza Józefowicze, kde vystupovala jako herečka a zpěvačka. Objevila se například v muzikále \"Metro\" a také v mnoha dalších, jako je \"Niedziela na głównym\" nebo \"Ukochany kraj\". Po třech letech uznala, že ji práce v divadle neposkytne příležitosti k rozvoji a zanechala jej. Od roku 2001 vystupovala pod pseudonym Lady Tullo.\n\nV roce 2002 pracovala u polského vysílatele Telewizja Polska v zábavním pořadu \"Jaka to melodia?\", kde působila jako zpěvačka. Od roku 2003 je spojována s hudebním divadlem ROMA, kde si zazpívala muzikálech v \"Grease\" či \"Koty czy Akademia Pana Kleksa\". V roce 2004 absolvovala fakultu pedagogiky a psychologie na univerzitě Kazimierza Wielkiego a získala magisterský titul.\n\nV listopadu 2004 se s písní \"\"Full Of Life\"\" kvalifikovala do finále národního kola pro Eurovision Song Contest 2005, kde obsadila deváté místo. Následující rok píseň zvítězila na festivale \"Universtalent 2005\" v Praze, odkud si zpěvačka odnesla dvě významná ocenění v kategoriích \"Nejlepší píseň\" a \"Nejlepší zpěvačka\". V červnu 2005 se objevila na pěvecké soutěži \"Krajowy Festiwal Piosenki Polskiej w Opolu\", kde si odbyl premiéru její singl \"\"Idź swoją drogą\"\".\n\nV srpnu 2007 vydala své debutové album s názvem \"V.O.H. - The Victory of Heart\", které obsahuje 14 skladeb v angličtině. V roce 2010 vydala singly \"\"Nie ma jej\"\" a \"\"Jestem\"\", se kterou se kvalifikovala do polského národního kola \"Krajowe Eliminacje 2011\" a vyhrála jej s celkovým počtem 44,47% hlasů od veřejnosti. V rámci propagace písně byla vydána i anglická verze písně s názvem \"\"Present\"\".\n\nV každoročním hlasování všech klubů OGAE (Organisation Générale des Amateurs de l'Eurovision) píseň získala maximální počet 12 bodů od klubu OGAE Zbytek světa, který sdružuje příznivce z nečlenských zemí OGAE. Dne 10. května 2011 se Polsko nejprve zúčastnilo 1. semifinále soutěže Eurovision Song Contest 2011, které se konala v Düsseldorfu. Přes semifinálové brány se ale Polsku nepodařilo kvalifikovat do finále a obsadilo poslední 19. místo se ziskem 18 bodů.\n\nV roce 2011 se podílela na studiovém albu \"The Mo\" bluesové kapely \"Why Ducky?\", kde nazpívala píseň zpěváka Rickyho Estrina \"\"Weekend Off\"\". Zúčastnila se i projektu \"Esotiq presents Poland... Why Not\", kde představila svou píseň \"\"First Class Ticket to Heaven\"\".\n\nO rok později se přihlásila do švýcarského národního kola pro Eurovision Song Contest 2013 s písní \"\"Give It Up\"\", kde se ale nakonec nedokázala probojoval přes internetové hlasování.\n\nV roce 2013 se zúčastnila druhého ročníku pořadu Hlas Polska, který vysílala stanice TVP 2. Během konkurzu na slepo zazpívala píseň \"\"Crazy in Love\"\" z repertoáru Beyoncé a postoupil do další fáze, když se přidala do týmu Tomsona a Barona ze skupiny Afromental. Během fáze bitev zazpívala píseň \"\"Only Girl (In The World)\"\" v duetu s Magdalenou Wasylik a následně se kvalifikovala do dalšího kola, kde vypadla, když si vybrala píseň Chaku Khana \"\"I'm Every Woman\"\".\n\nV listopadu téhož roku vydala EP s názvem \"The Beginning\", který obsahuje pět skladeb. Dne 6. června 2014 vydala své druhé studiové album s názvem \"Brave\".\n\nDne 28. dubna 2017 vydala singl „Closer“. V květnu byla členkou polské poroty 62. Eurovision Song Contest. Mezitím se objevila v rámci eurovizního koncertního miniturné, když vystoupila například v Krakówě (klub Lindo) a ve Varšavě (klub Stacja Chmielna). Dne 5. června se objevila v programu \"Halo Polonia\", kde představila píseň „Bliżej”, což je polská verze písně „Closer“. Dne 7. listopadu ve varšavském klubu „Stodoła“ zahájila své koncertní turné \"Pop Art Tour\", kde představila materiál z třetího studiového alba s názvem \"Mindfulness\". V září 2018 potvrdila odchod z pořadu \"Jaka to melodia?\", na kterém spolupracovala 15 let.\n\nMá dvě děti: syna Krzysztofa (nar. 18. listopadu 2007) a dceru Maju (nar. 24. listopadu 2012).\n\n\n"}
{"id": "962183", "url": "https://cs.wikipedia.org/wiki?curid=962183", "title": "Penta", "text": "Penta\n\nSlovo Penta má více významů:\n"}
{"id": "962184", "url": "https://cs.wikipedia.org/wiki?curid=962184", "title": "Daouda Diakité (1983)", "text": "Daouda Diakité (1983)\n\nDaouda Diakité (* 30. března 1983, Ouagadougou, Burkina Faso) je fotbalový brankář a reprezentant Burkiny Faso, který je v současné době bez angažmá.\n\nRodák z Ouagadougou hrál v Burkině Faso za klub Étoile Filante Ouagadougou. Poté odešel v roce 2005 do Egypta, kde působil v klubu Al Mokawloon Al Arab. V lednu 2011 přestoupil do belgického celku KV Turnhout a v létě 2012 do jiného belgického týmu Lierse SK, kde vydržel pouze jednu sezónu.\n\nV seniorské reprezentaci Burkiny Faso debutoval v roce 2003.\n\nZúčastnil se Afrického poháru národů 2010 v Angole, kde Burkina Faso nepostoupila ze základní skupiny B. Byl také nominován na Africký pohár národů 2012 v Gabonu a Rovníkové Guineji. Burkina Faso skončila v základní skupině B na posledním čtvrtém místě bez zisku bodu. Na Africkém poháru národů 2013 v Jihoafrické republice se probojoval s týmem až do finále proti Nigérii, kde ovšem Burkina Faso podlehla soupeři 0:1.\n\n"}
{"id": "962187", "url": "https://cs.wikipedia.org/wiki?curid=962187", "title": "Rohov (okres Senica)", "text": "Rohov (okres Senica)\n\nRohov ( ) je obec na Slovensku v okrese Senica. Žije zde obyvatel.\n\nObec leží uprostřed Myjavské pohorkatiny, v údolí Paseckého potoka. Nadmořská výška se v katastru obce pohybuje mezi 205 až 350 metry. Pohorkatý povrch katastru tvoří mladší třetihorní jíly, pískovce, štěrky a na povrchu částečně třetihorní spraš. Nachází se zde sirnatý pramen.\n\nPrvní písemná zmínka o Rohově pochází z roku 1394. Podle oficiálních pramenů z roku 1471 obec patřila pánům hradu Branč. Již v roce 1720 byly v obci vinice. V roce 1752 žilo v Rohově 18 rodin, v roce 1787 již bylo v obci 60 domů a 333 obyvatel. V roce 1828 zde bylo 44 domů a 307 obyvatel. Většina obyvatel se původně zabývala vinohradnictvím a později zemědělstvím. V roce 1843 byl Rohov veden jako slovenská obec, ve které žije 302 obyvatel, z toho 256 katolíků, 15 evangelíků a 31 Židů. Ráz obce se zachoval i po roce 1918, v roce 1924 byl v Rohově velký požár.\n\nDo roku 1948 v obci fungoval vodní mlýn. Odkdy byl v obci se neví, zachovala se však originální listina, kde baron Jozef Horecký pronajal mlýn v letech 1769 – 1790 rodině Zelenků.\n\nV roce 1960 se obec Rohov sloučila s obcí Rybky a vznikla obec Rohovské Rybky. V roce 1990, v důsledku změn a následným zvýšením pravomocí rozhodování obecních zastupitelstev, se Rohovské Rybky rozčlenili.\n\nNázev Rohov vznikl podle polohy prvního domu. Stál na rohu lesa a jeho vlastníkem byl mlynář. Z toho vznikl zjednodušením název Rohov.\n\n\n\n"}
{"id": "962189", "url": "https://cs.wikipedia.org/wiki?curid=962189", "title": "Lipovec (Ralská pahorkatina)", "text": "Lipovec (Ralská pahorkatina)\n\nLipovec (424 m n. m.), též \"Lípovec\", je vrch v okrese Česká Lípa Libereckého kraje. Vrchol leží asi 1 km východně od obce Skalice u České Lípy na jejím katastrálním území. Jihozápadní část svahu je v katastrálním území obce Chotovice.\n\nJe to suk ve tvaru nesouměrné kupy mírně protažené ve směru SSV–JJZ. Je tvořený pronikem čedičovité horniny vypreparovaným skrz obal okolních svrchnokřídových křemenných pískovců a vápnitých jílovců. Vrch pokrývá smíšený les. Vrch leží na jižním výběžku 0,7 km ssz. vzdáleného vyššího Chotovického vrchu (498 m). Spolu s dalším kopcem, Skalickým vrchem (484 m), vzdáleným 1,2 km zjz., spolu tato trojice tvoří výraznou těsnou skupinu ve tvaru nesouměrného trojúhelníku, jež patří ke krajinným dominantám Českolipska.\n\nDnes je kamenitý vrcholek Lipovce porostlý listnatým lesem, ale na severozápadní straně dosahují až k vrcholu louky, z nichž je pěkný výhled přes údolí Šporky na okraj Českého středohoří v okolí Práchně.\n\nVrch náleží do celku Ralská pahorkatina, podcelku Zákupská pahorkatina, okrsku Cvikovská pahorkatina, podokrsku Sloupská vrchovina a Skalické části.\n\nVrchu je nejblíže ves Pihel, která leží v klínu silnice I/9 Česká Lípa – Nový Bor a silnice Pihel – Skalice. Skalicí prochází žlutá  turistická stezka Nový Bor – Skalický vrch. Na vrchol nevede žádná cesta.\n"}
{"id": "962215", "url": "https://cs.wikipedia.org/wiki?curid=962215", "title": "Hans Schäfer", "text": "Hans Schäfer\n\nHans Schäfer (19. října 1927, Kolín nad Rýnem – 7. listopadu 2017) byl německý fotbalista, který reprezentoval Západní Německo. Hrával na pozici ofenzivního záložníka.\n\nS německou reprezentací se stal mistrem světa roku 1954. Hrál i na světových šampionátech ve Švédsku 1958 (Němci čtvrtí) a v Chile 1962. Na mistrovstvích světa dal 7 branek (jeden i do sítě Československa na švédském šampionátu roku 58). Celkem za národní tým odehrál 39 utkání a vstřelil 15 gólů.\n\nS klubem 1. FC Köln, v němž strávil celou kariéru (1948–1965), se stal dvakrát mistrem Německa (1961/62, 1963/66).\n\nRoku 1963 byl vyhlášen německým fotbalistou roku.\n"}
{"id": "962216", "url": "https://cs.wikipedia.org/wiki?curid=962216", "title": "Uwe Rahn", "text": "Uwe Rahn\n\nUwe Rahn (* 21. květen 1962, Mannheim) je bývalý německý fotbalista, který reprezentoval Západní Německo. Hrával na pozici útočníka.\n\nS německou reprezentací získal stříbrnou medaili na mistrovství světa v Mexiku roku 1986 (na šampionátu ovšem nenastoupil, byl jen nominován. Hrál na olympijských hrách v Los Angeles roku 1984. Celkem za národní tým odehrál 14 utkání a vstřelil 5 gólů.\n\nV sezóně 1986/87 byl nejlepším střelcem německé Bundesligy.\n\nRoku 1987 byl vyhlášen německým fotbalistou roku.\n"}
{"id": "962217", "url": "https://cs.wikipedia.org/wiki?curid=962217", "title": "Signalizace", "text": "Signalizace\n\nSignalizace je činnost spočívající v předávání informací. V různých oborech může označovat:\n\n\n\n\n\n"}
{"id": "962218", "url": "https://cs.wikipedia.org/wiki?curid=962218", "title": "Stefan Kuntz", "text": "Stefan Kuntz\n\nStefan Kuntz (* 30. říjen 1962, Neunkirchen, NSR) je bývalý německý fotbalista, který hrával na pozici útočníka. Roku 1991 byl vyhlášen německým fotbalistou roku.\nPo skončení hráčské kariéry začal pracovat jako fotbalový trenér.\n\nPostupně hrál za týmy Borussia Neunkirchen, VfL Bochum, Bayer 05 Uerdingen, 1. FC Kaiserslautern, Beşiktaş JK (Turecko), Arminia Bielefeld a opět VfL Bochum.\n\nS 1. FC Kaiserslautern se stal mistrem Německa (1990/91) a získal i německý fotbalový pohár (1989/90). Dvakrát (1985/86, 1993/94) byl nejlepším střelcem německé Bundesligy.\n\nV A-mužstvu Německa debutoval 18. 12. 1993 v přátelském zápase v Palo Alto proti reprezentaci USA. K vítězství 3:0 přispěl jednou vstřelenou brankou.<br>\nS německou reprezentací vyhrál mistrovství Evropy 1996 v Anglii. Hrál i na světovém šampionátu v USA roku 1994. Celkem odehrál v letech 1993–1997 za německý národní tým 25 utkání a vstřelil 6 gólů.\n\nOd roku 1999 vedl německá mužstva z nižších lig. V roce 2016 se stal trenérem německé reprezentace do 21 let, s níž vybojoval titul na Mistrovství Evropy hráčů do 21 let 2017 v Polsku (historicky druhý pro Německo).\n\n"}
{"id": "962219", "url": "https://cs.wikipedia.org/wiki?curid=962219", "title": "Andorra na Letních olympijských hrách 2012", "text": "Andorra na Letních olympijských hrách 2012\n\nAndorra se v roce 2012 zúčastnila již dvacáté olympiády, z toho desáté letní. Reprezentovalo ji šest sportovců ve čtyřech sportech, avšak země stále čeká na svoji první medaili.\n\n\n\n\n"}
{"id": "962224", "url": "https://cs.wikipedia.org/wiki?curid=962224", "title": "Ondřej Kryštof Kolář", "text": "Ondřej Kryštof Kolář\n\nOndřej Kryštof Kolář (*2. února 1960, Písek) je český historik, pedagog, publicista a numizmatik.\n\nPo ukončení střední školy absolvoval studium historie na Filozofické fakultě Univerzity Karlovy v Praze. Po té působil jako pedagog na Vysoké škole ekonomické v Praze, posléze v muzeologii, památkové péči a státní správě. Od roku 1990 je nezávislým badatelem a majitelem firmy, která se zabývá vědeckovýzkumnou, vzdělávací a poradenskou činností v oblasti společenských věd. Jako historik se věnuje vývoji utopického myšlení, dějinám 19. a 20. století, problematice regionalismu a územního vývoje veřejné správy, dějinám historiografie, literární historii, numismatice (v tomto oboru je soudním znalcem) a medailistice (speciální disciplíně teorie a dějin umění). Je externím pedagogem Jihočeské univerzity v Českých Budějovicích.\n\nPublikoval 15 samostatných prací a přes 200 příspěvků v odborných časopisech, sbornících a kolektivních monografiích. Je prezidentem Collegium Artium o. s. a starostou o. s. Prácheňská umělecká beseda. Dále je členem České numismatické společnosti a Asociace umělců medailérů České republiky, jeho firma je členem Hospodářské komory České republiky. Divize jeho firmy s názvem \"NCCXXCM Est. 1999\" je národním dokumentačním střediskem a ústřední národní sbírkou českého medailérství 20. století.\n\n\n"}
{"id": "962232", "url": "https://cs.wikipedia.org/wiki?curid=962232", "title": "Slender: The Arrival", "text": "Slender: The Arrival\n\nSlender: The Arrival je pokračování hry \"\". Na rozdíl od Slender: The Eight Pages má 5 hlavních částí. (Poté několik bonusových) Pravidlo hry zní: nikdy se Slendermanovi nedívejte do očí, nebo vás chytí a hra končí. V Arrival se snaží vysvětlit to, co se dělo v Eight Pages. Hra vyšla 26. března 2013 pro Microsoft Windows a Apple Mac. Steam verze byla vydána 28. října 2013.\n\nPřítelkyně Lauren. Kate je sekundární antagonista pro většinu hry, ale je hratelná ve 4. části hry. Její matka zemřela a ona se rozhodla prodat její dům. Pozvala Lauren k sobě do domu, ale zmizela. Měla ,Slender\" vize. Tyhle vize sdílela s přítelem CR. V noci před událostmi hry byla napadena ve svém domě, ale podařilo se jí uniknout. Jak bylo odhaleno ve 4. části hry. Z Kate se nakonec stala služebná Slendermana. V nově upraveném konci ji naleznete v sutinách domu, kde pláče v rohu místnosti, když se k ní přiblížíte, promění se opět na Slendermanovu služebnou a zmlátí vás.\n\nLauren je hlavní protagonista hry a hratelná postava. Je na návštěvě u Kate, jakmile zjistí, že Kate byla den předtím napadena, rozhodne se ji najít a rozluštit záhadu jejího zmizení.\n\nSlenderman je nehratelný primární antagonista. Podle něho tahle hra nese jméno. Má tu schopnost, že si může z lidí udělat jejich sluhy a nebo zástupce svého druhu. Dále může neuvěřitelně daleko protáhnout své končetiny, k polapení své kořisti. Když se ve hře k němu otočí kamera, začne obrazovka dělat nepředvídatelné věci.\n\nCarl Ross je přítel Kate. Sdílí ,Slender\" vize s Kate. Vyšetřoval zmizení chlapce Charlieho. Jako malí si s Kate hráli v lese, ale když jednou matka Kate zjistila, že k nim Carl přišel na návštěvu, přes Kate ho poprosí, aby jeho existence byla před Lauren utajena. Carl poradí Kate Lauren zavolat, když její matka zemře. Ve hře je vidět na konci jako ohořelý muž, vedle kterého ležela videokamera.\n\nChlapec, který se ztratil a byl unesen Slendermanem. Stejně jako z Kate i z něj se stal jeho služebník. V nově upraveném konci, je to on, kdo vás unese a hlídá vás ve sklepě zničeného bytu. Také ho můžete potkat, hrajete-li novější verzi této hry při cestě do Oakside parku. Stojí v poničeném domě při cestě, když se k němu přiblížíte odstrčí vás a zmizí.\n\nKate žije se svojí matkou. Matka umírá, Kate volá Lauren a v noci před hraním je v domě napadena Slendermanem, ale unikne.\n\nVy jakožto Lauren přicházíte do domu Kate, kde Kate není. Najdete dopisy, ve kterých si Kate dopisuje s CR a v její ložnici naleznete děsivé obrazce, které nakreslila Kate. Uslyšíte výkřik. To vykřikla Kate, protože byla chycena Slendermanem. Najdete baterku a vydáte se zadní brankou k parku. Starší verze hry neobsahuje cestu k parku!\n\nStejná pravidla jako u hry The Eight Pages.: Posbírat osm stránek a nenechat se chytit. Jakmile seberete všech osm stránek objeví se po několika sekundách Slenderman přímo za vámi a snaží se vás chytit. Utečete do lesa.\n\nProbouzíte se v lese. Prospali jste celý zbytek noci. Dojdete k opuštěnému dolu a vydáte se jej prozkoumat. Musíte v komplexu nastartovat šest generátorů abyste zprovoznili výtah. Nyní se k Slendermanovi přidává i Kate, která je v jeho moci. V originále je nazvána \"The Chaser\". Když výtah zprovozníte vyjedete do další úrovně.\n\nV Hardcore Módu se ke Generátorům přidává úkol.: Najít všechny kanystry s benzínem a také, se zde se nachází třetí nepřítel - neznámý Proxy, ve žlutém oblečení. Je oběť Slendermana. Spekuluje se, že to byl Katin přítel.\n\nDojdete k opuštěnému skladišti v němž naleznete televizi. Jakmile začnete televizi sledovat. Vžijete se do role Kate, která se snaží uzavřít dům. Bohužel se jí to nepodaří a jakmile se vrátí do své ložnice Slenderman ji napadne. Tím nahrávka končí a vy opět hrajete za Lauren.\n\nVystoupáte s Lauren do jeskyně, projdete skrze jeskyni a ocitnete se v hořícím lese. Musíte proběhnout skrze les, ve kterém se nachází extrémně agresivní Slenderman, do rádiové věže na vrcholku. Vstoupíte dovnitř a vchodové dveře se zabouchnou. Naleznete klíče a vstoupíde do nitra budovy. Vaše baterka se vybije a tak musíte projít skze chodbu až do místnosti, kde leží ostatky uhořelého Carla Rosse. Vedle něj se nachází kamera přehrajte si z ní záznam a poté hra končí, ale jsou 3 různé konce.\n\nTato část byla do hry přidána ve verzi 1.3. Je to upravená verze hry The Eight Pages. Genesis se s The Eight Pages shoduje v mapě. Samozřejmě grafická úroveň se liší. Ocitáte se s Kate v lese a máte za úkol najít osm stránek. Příběhově se tato úroveň odehrává před nahrávkou v úrovni Flashback. Jakmile posbíráte všech osm stránek chytí vás Slenderman, ale místo toho aby vás zabil, tak vám pouze telepaticky sdělí. \"\"Ještě s tebou mám plány, Kate.\"\" v originále \"\"I have plans for you, Kate.\"\"\n\nBonusová úroveň. Zpřístupníte ji tak, že v úrovni Flashback u televize seberete Videokazetu se Složkou s názvem Homestead. Ocitnete se tak v roli Carla Rosse, který zkoumá Charlieho zmizení na rodinné farmě Mathesonů. Je pronásledován Charliem, který slouží Slendermanovi. Na farmě naleznete jako Carl mnoho důkazů o tom, že rodina Mathensonů je Slendrmanem sledována už hodně dlouhou dobu.\n\nBonusová úroveň. Zpřístupníte ji tak, že v úrovni Flashback při cestě ke skladišti naleznete v lese starého plyšového medvídka, který patřil Charliemu. Ocitnete se tak v roli samotného chlapce ve chvíli, kdy zmizí svým rodičům. Jste na pláži a postupně sbíráte vláček. Jednotlivé kousky vás zavedou až do lesa. Odtamtud se snažíte vrátit, ale jste pronásledováni Slendermanovými chapadly. Není úniku a jakmile vás chapadla zachytí snažíte se křičet o pomoc. Zatímco vás rodiče hledají. Poté vás zcela pohltí Slendermanovy chapadla a tím tato úroveň končí.\n\nVelice podivná úroveň. V Prologue se před domem Kate nachází strom na kterém je cedule s informací o pohřešovaném dítěti. Když k této ceduli třikrát dojdete a třikrát ji seberete, pokaždé to musíte opakovat, protože hra vás hodí do menu a vy opět hrajete od začátku hry. Ale seberete-li ceduli takto třikrát v řadě octnete se u domu Kate, ale dům jako by se vznášel ve vzduchu a vy s ním. Kamera trošku zlobí jako by vás pronásledoval Slenderman a vaším úkolem je nalézt uzamčené dveře. Avšak když procházíte dveřmi teleportuje vás to do jiných místností, jakmile najdete uzamčené dveře. Chytí vás Slenderman. Opět jste v Hlavním menu otevřete si výběry úrovní ty jsou změněny na cedule s chybějícím Charliem. Klikněte na druhou a opět jste u domu. Běhejte po domě. Zároveň můžete zaslechnout i zvuky připomínající Kate jakožto \"The Chaser\" z úrovně Into the Abyss. Po nějaké době obrazovka zčerná a vy se objevíte na dvorku za domem nemůžete se hýbat, kolem vás hoří oheň a Slenderman se k vám postupně přibližuje. Umíráte a na obrazovce problikává Slendermanova tvář a cedule s Charliem. Objevíte se naposledy v menu, které vám dává pouze dvě možnosti na výběr. Spustit hru a nebo ji ukončit. Spuštění způsobí, že se díváte na oblohu, poté se opakuje stejný proces jako při smrti ve speciální úrovni. Vypnutím hru opět navrátíte do normálního stavu.\n"}
{"id": "962233", "url": "https://cs.wikipedia.org/wiki?curid=962233", "title": "Ver-sur-Launette", "text": "Ver-sur-Launette\n\nVer-sur-Launette je francouzská obec v departementu Oise v regionu Hauts-de-France. V roce 2010 zde žilo 1 198 obyvatel.\n\n\"Počet obyvatel\" \n\n"}
{"id": "962235", "url": "https://cs.wikipedia.org/wiki?curid=962235", "title": "Ève", "text": "Ève\n\nÈve je francouzská obec v departementu Oise v regionu Hauts-de-France. V roce 2010 zde žilo 426 obyvatel.\n\n\"Počet obyvatel\" \n\n"}
{"id": "962236", "url": "https://cs.wikipedia.org/wiki?curid=962236", "title": "Baskický systém", "text": "Baskický systém\n\nBaskický systém (baskické šachy, anglicky \"basque chess\" nebo \"basque system\") je variantou šachové hry, při které proti sobě hrají dva šachisté zároveň na dvou šachovnicích.\n\nKaždý hráč má na jedné šachovnici bílé a na druhé černé figury. Hráč může být na tahu v obou partiích zároveň a čas mu tedy může běžet zároveň na obou šachových hodinách. V baskickém systému je proto obzvlášť důležité správné hospodaření s časem. Hraje se standardně v rapid tempu. Z pohledu obou hráčů jde vlastně o simultánku na dvou šachovnicích.\n\nSystém přináší nové prvky z hlediska psychologie hry. Vývoj v jedné partii totiž zároveň ovlivňuje hru hráčů na druhé šachovnici, a to jak z hlediska časové zátěže, tak z důvodů rozptýlení pozornosti. David R. Sands také upozorňuje na zvláštní psychologický moment, že když partie na první šachovnici končí, hraje se už na druhé fakticky odveta.\n\nDuel v baskickém systému lze popsat i jako simultánně hraný zápas na dvě partie. V podobném zápase, hraném běžně jako dvě po sobě následující partie, má reálnou nevýhodu ten z hráčů, který hraje první partii černými kameny. Myšlenku vyřešit tento problém hraním obou partií najednou, přednesl už David Bronštejn, a oživili ji pořadatelé turnaje v San Sebastianu, kde se takto hrálo v roce 2011. Tam také systém pojmenovali. Jedním z prvních vrcholných turnajů hraných baskickým systémem byl třetí šachový turnaj Světových duševních her v Pekingu v prosinci 2013, který vyhráli mezi muži Sergej Karjakin a mezi ženami Čao Süe.\n"}
{"id": "962237", "url": "https://cs.wikipedia.org/wiki?curid=962237", "title": "Jonathan Kuck", "text": "Jonathan Kuck\n\nJonathan Kuck (* 14. března 1990 Urbana, Illinois) je americký rychlobruslař.\n\nPrvního juniorského světového šampionátu se zúčastnil v roce 2008, kdy získal bronzovou medaili ze stíhacího závodu družstev. Následující rok s americkým týmem bronz obhájil a v individuálních závodech přidal navíc dvě stříbra (1000 m a víceboj) a jeden bronz (5000 m). V roce 2009 také debutoval v závodu Světového poháru. Na Zimních olympijských hrách 2010 byl osmý na distanci 10 000 m a pomohl vybojovat stříbro v závodu družstev. O několik týdnů později si stříbrnou medaili odvezl také z Mistrovství světa ve víceboji. Na MS 2011 vyhrál s americkým týmem závod družstev. O rok později skončil jejich výběr druhý, sám navíc získal v individuálních závodech na 5000 m a 10 000 m bronzové medaile. Zúčastnil se zimní olympiády 2014, kde v závodě na 5000 m obsadil 19. místo, na patnáctistovce skončil na 37. příčce a s americkým týmem byl sedmý ve stíhacím závodě družstev.\n\n"}
{"id": "962238", "url": "https://cs.wikipedia.org/wiki?curid=962238", "title": "Lagny-le-Sec", "text": "Lagny-le-Sec\n\nLagny-le-Sec je francouzská obec v departementu Oise v regionu Hauts-de-France. V roce 2010 zde žilo 1 947 obyvatel.\n\n\"Počet obyvatel\" \n\n"}
{"id": "962240", "url": "https://cs.wikipedia.org/wiki?curid=962240", "title": "Corte", "text": "Corte\n\nCorte je francouzská obec a vesnice v departementu Haute-Corse v regionu Korsika. V roce 2010 zde žilo 6 915 obyvatel. Je centrem arrondissementu Corte.\n\n\"Počet obyvatel\"\n\n"}
{"id": "962242", "url": "https://cs.wikipedia.org/wiki?curid=962242", "title": "James Mercer", "text": "James Mercer\n\nJméno a příjmení James Mercer nosí více osob:\n\n"}
{"id": "962244", "url": "https://cs.wikipedia.org/wiki?curid=962244", "title": "Apis (syn Iásóna)", "text": "Apis (syn Iásóna)\n\nApis ( – \"Apis\", ) je v řecké mytologii syn Iásóna z arkadského Pallantionu.\n\nApis, syn Iásona, je znám pouze z pera antického autora Pausania, který zaznamenal, že byl rodák z Pallantionu a že zemřel během pohřebních her na počest nebohého Azana, když ho svým vozem neúmyslně smrtelně zranil élidský král Aitólos, který se proto musel vzdát trůnu.\n"}
{"id": "962245", "url": "https://cs.wikipedia.org/wiki?curid=962245", "title": "Broken Bells", "text": "Broken Bells\n\nBroken Bells je americká rocková skupina. Jejími členy jsou zpěvák a kytarista James Mercer a multiinstrumentalista a producent Brian Burton. Vznik projektu byl oznámen v září 2009 a první studiové album nazvané \"Broken Bells\" vyšlo v březnu 2010. O rok později skupina vydala EP \"Meyrin Fields\" a následovala pauza; koncem roku 2013 skupina oznámila vydání druhého řadového alba \"After the Disco\".\n\n\n"}
{"id": "962247", "url": "https://cs.wikipedia.org/wiki?curid=962247", "title": "Epikasté (dcera Kalydóna)", "text": "Epikasté (dcera Kalydóna)\n\nEpikasté nebo Epikasta ( –\"Epikasté\") je v řecké mytologii dcera Kalydóna z Aitolie a jeho manželky Aiolie, dcery Amythaóna.\n\nAntický autor Apollodóros z Athén uvádí, že Epikasté byla dcerou Kalydóna, zakladatele stejnojmenného města v Aitólii. Provdala se za Agénora a porodila mu syna Porthaóna a dceru Demoniké. Dle Pausania, synem Agénora byl i Thestios, otec Ledy, manželky spartského krále Tyndarea.\n"}
{"id": "962250", "url": "https://cs.wikipedia.org/wiki?curid=962250", "title": "Kalydón (mytologie)", "text": "Kalydón (mytologie)\n\nKalydón ( , ) je v řecké mytologii syn aitólskeho krále Aitola a jeho manželky Pronoé.\n\nDle antického autora Apollodora z Athén, Kalydón s bratrem Pleurónem založili v Aitólii města, která byla pojmenována po nich. Manželkou Kalydóna se stala Aiolia, dcera Amythaóna a porodila mu dcery Epikastu a Prótogeneu, která se provdala za Oxyla, syna boha Área, a Epikastu si vzal Pleurónov syn Agenor.\n"}
{"id": "962251", "url": "https://cs.wikipedia.org/wiki?curid=962251", "title": "Pronoé (manželka Aitóla)", "text": "Pronoé (manželka Aitóla)\n\nPronoé ( ) je v řecké mytologii dcera Forba, manželka aitólskeho krále Aitola.\n\nDle antického písemného zdroje od autora Apollodora z Athén se Pronoé provdala za aitólskeho krále Aitola a stala se matkou synů Pleuróna a Kalydóna, po kterých byla v Aitólii pojmenována města.\n"}
{"id": "962252", "url": "https://cs.wikipedia.org/wiki?curid=962252", "title": "Mikuláš Štefan Ferienčík", "text": "Mikuláš Štefan Ferienčík\n\nMikuláš Štefan Ferienčík (1. srpna 1825, Zvolen – 3. března 1881, Martin) byl slovenský úředník, novinář a spisovatel. Působil pod pseudonymy: Jančík, Mikuláš z Pohronia, Mladen. Je pohřbený na Národním hřbitově v Martině.\n\nStřední školu navštěvoval v Jelšavě a v Banské Štiavnici. Do roku 1846 studoval filozofii a teologii na evangelickém lyceu v Levoči, poté šel na práva do Prešova. Roku 1856 složil v Bratislavě soudcovskou zkoušku. Pracoval na různých místech a funkcích státní služby. Od roku 1870 působil v Martině. Účastnil se Slovenského povstání v letech 1848-1849 jako kapitán dobrovolniků.\n\nPsal také básně, romantické a milostné povídky, společenské novely, lidovýchovnou prózu a divadelní hry. Přeložil Gogolova \"Revizora\". Přeložil Kotzebueho frašku \"Der Wirrwarr, oder der Muthwillige. Posse in vier Akten\" a uvedl ji v roce 1852 pod názvem \"Svojvoľník\" v divadle v Brezně. Redigoval \"Pešťbudínske vedomosti\", \"Národné noviny\", \"Národný hlásnik\" a literární časopis \"Orol\". Byl také členem Matice slovenské a roku 1868 založil Kníhtlačiarský účastinárský spolek.\n"}
{"id": "962253", "url": "https://cs.wikipedia.org/wiki?curid=962253", "title": "Mohamed Koffi", "text": "Mohamed Koffi\n\nMohamed Koffi (* 30. prosince 1986, Abidžan, Pobřeží slonoviny) je fotbalový obránce z Burkiny Faso původem z Pobřeží slonoviny, který v současné době hraje v egyptském klubu Zamalek SC. Je také reprezentantem Burkiny Faso.\n\nRodák z Abidžanu Mohamed Koffi zahájil svou fotbalovou kariéru ve francouzském Olympique de Marseille. V létě 2006 přestoupil do egyptského klubu ze Suezu Petrojet FC.\n\nV seniorské reprezentaci Burkiny Faso debutoval v roce 2006. Zúčastnil se Afrického poháru národů 2010 v Angole, kde Burkina Faso nepostoupila ze základní skupiny B; a Afrického poháru národů 2012 v Gabonu a Rovníkové Guineji, kde burkinafaský národní tým skončil v základní skupině B na posledním čtvrtém místě bez zisku bodu. Na Africkém poháru národů 2013 v Jihoafrické republice se s týmem probojoval až do finále proti Nigérii, které Burkina Faso prohrála poměrem 0:1.\nZúčastnil se i Afrického poháru národů 2015 v Rovníkové Guineji.\n\n"}
{"id": "962255", "url": "https://cs.wikipedia.org/wiki?curid=962255", "title": "Pleurón (mytologie)", "text": "Pleurón (mytologie)\n\nPleurón ( ) je v řecké mytologii syn aitólskeho krále Aitola a jeho manželky Pronoé.\n\nPleurón se svým bratrem Kalydónem založili v Aitólii města, která byla pojmenována po nich. Manželkou Pleuróna se stala Xanthippa, dcera Dóra a porodila mu syna Agénora a dcery Steropu, Stratoniké a Laofontu. \n\nPleurón byl ve Spartě uctíván jako héros, protože ho považovali za předka Lédy, manželky spartského krále Tyndarea. \n"}
{"id": "962257", "url": "https://cs.wikipedia.org/wiki?curid=962257", "title": "Steropé (dcera Pleuróna)", "text": "Steropé (dcera Pleuróna)\n\nSteropé nebo Steropa ( ) je v řecké mytologii dcera Pleuróna z Aitolie a jeho manželky Xanthippy.\nSteropé, dcera Pleuróna, je známá ze záznamu antického autora Apollodora z Athén, který uvádí, že její rodiče měli kromě ní ještě syna Agénora a dcery Stratoniku a Laofontu.\n"}
{"id": "962258", "url": "https://cs.wikipedia.org/wiki?curid=962258", "title": "Xanthippé (mytologie)", "text": "Xanthippé (mytologie)\n\nXanthippé nebo Xantippa ( ) je v řecké mytologii dcera Dóra, syna praotce Řeků Helléna.\n\nAntický autor Apollodoros z Athén uvádí, že Xanthippé se vdala za Pleuróna, který se svým bratrem Kalydónem založili v Aitólii města, které byla pojmenována po nich. Xanthippé mu pak porodila syna Agénora a dcery Steropu, Stratoniku a Laofontu. \n"}
{"id": "962259", "url": "https://cs.wikipedia.org/wiki?curid=962259", "title": "Stratoniké (dcera Pleuróna)", "text": "Stratoniké (dcera Pleuróna)\n\nStratoniké nebo Stratonika ( ) je v řecké mytologii dcera Pleuróna z Aitolia a jeho manželky Xanthippy.\nStratoniké, dcera Pleuróna, je známá pouze ze záznamu antického autora Apollodora z Athén, který uvádí, že její rodiče měli kromě ní ještě syna Agénora a dcery Steropu a Laofontu.\n"}
{"id": "962260", "url": "https://cs.wikipedia.org/wiki?curid=962260", "title": "Laofonté", "text": "Laofonté\n\nLaofonté nebo Laofonta ( ) je v řecké mytologii dcera Pleuróna z Aitolia a jeho manželky Xanthippy.\nStarověký autor Apollodoros z Athén uvádí, že Laofonté, dcera Pleuróna, měla bratra Agénora a sestry Stratoniku a Steropu. Podle jiného starověkého zdroje se stala manželkou aitólskeho krále Thestia a porodila mu dcery Althaia a Lédu.\n"}
{"id": "962263", "url": "https://cs.wikipedia.org/wiki?curid=962263", "title": "Nyon", "text": "Nyon\n\nNyon je švýcarské město ležící na břehu Ženevského jezera přibližně 25 kilometrů severovýchodně od Ženevy. Město je zároveň sídelním městem stejnojmenného okresu Nyon v kantonu Vaud. Již od sedmdesátých let 20. století je součástí Ženevské metropolitní oblasti. K prosinci 2012 čítal počet obyvatel města 19 170. Nyon leží na Route Suisse, švýcarské dálnici A1.\n\nNyon je od roku 1995 sídlem Unie evropských fotbalových asociací - UEFA.\n\n"}
{"id": "962266", "url": "https://cs.wikipedia.org/wiki?curid=962266", "title": "Biatlon na Zimních olympijských hrách 2014 – kvalifikace", "text": "Biatlon na Zimních olympijských hrách 2014 – kvalifikace\n\nTento článek pojednává o kvalifikačních kritériích pro účast v závodech v biatlonu na Zimních olympijských hrách 2014.\n\nNa Zimních olympijských hrách 2014 v Soči byla stanovena kvóta maximálně 220 startujících biatlonistů a biatlonistek, z toho v mužské kategorii mohlo startovat 113 závodníků, v ženských závodech nejvýše 107 závodnic. Kvóty jednotlivým národním olympijským výborům byly přiřazeny podle zisku bodů třech nejlepších závodníků ve vytrvalostních závodech, sprintech a štafetových závodech na Mistrovství světa v biatlonu 2012 v německém Ruhpoldingu a na Mistrovství světa v biatlonu 2013 v Novém Městě na Moravě.\n\nKromě toho museli startující závodníci splnit některé z dalších stanovených kritérií, a to v průběhu sezón Světového poháru v biatlonu 2012/2013 nebo 2013/2014:\nV případě štafetových závodů musel každý závodník tato kritéria splňovat také.\n\n"}
{"id": "962271", "url": "https://cs.wikipedia.org/wiki?curid=962271", "title": "Svatí košičtí mučedníci", "text": "Svatí košičtí mučedníci\n\nSvatí košičtí mučedníci (sv. Marek Križin, sv. Štefan Pongrác, sv. Melichar Grodecki) jsou tři světci, kteří byli umučeni 7. září 1619 v Košicích během protihabsburského povstání Gabriela Betlena. Za svaté je prohlásil papež Jan Pavel II. dne 2. července 1995. Košickým mučedníkům jsou zasvěceny kostely v Košicích a v Humenném. Jejich svátek podle kalendáře římskokatolické církve připadá na 7. září.\n\nV době protihabsburských povstání v Uhrách působili v Košicích tři katoličtí misionáři s úmyslem rekatolizovat město, které bylo po reformaci převážně protestantské.\n\nŠtefan Pongrác a Melichar Grodecki byli jezuité a Marek Križin byl ostřihomský kanovník, který byl vyslán tamním arcibiskupem do Krásné nad Hornádom (dnes součást Košic), aby tam spravoval majetky bývalého benediktinského opatství. \n\nV období protihabsburských povstání (1604–1711) královská města nestála vždy na straně panovníka a často se přidávala na stranu povstalců. Když na podzim roku 1619 obsadili povstalečtí vojáci Košice, začalo pronásledování katolíků ve městě. Tři košické misionáře chtěli vojáci postupným mučením donutit, aby se zřekli katolické víry. Marek Križin, Štefan Pongrác a Melichar Grodecki však svou víru nezapřeli, a proto byli v Košicích vojáky umučeni v noci ze 6. na 7. září 1619.\n\nJejich mrtvá těla hodili k zastrašení ostatních katolíků ve městě do odpadního kanálu – stoky na dnešní Hlavní ulici. Místní kat nakonec v noci tajně těla mrtvých kněží pohřbil. \n\nNa místě, kde byli svatí košičtí mučedníci umučeni, dnes v Košicích stojí kostel premonstrátů, postavený jezuity z úcty k mučedníkům. \n\nV roce 1620 se manželce uherského palatina Pálffyho, Kateřině Forgáčové, podařilo získat jejich tělesné ostatky. Nejprve byly uchovávány na jejím panství v Nižné Šebastové (dnes součást Prešova) a v Hertníku. V roce 1635 byly na žádost kardinála Pazmánya převezeny do Trnavy, kde byly uloženy v kostele klarisek. Dnes jsou pozůstatky rozděleny v kostele sv. Anny a v jezuitském kostele Nejsvětější Trojice.\n\nCírkevní proces blahořečení košických mučedníků začal sice krátce po jejich smrti, za blahoslavené je však prohlásil až 15. ledna 1905 papež Pius X. Za svaté byli tito tři mučedníci prohlášeni papežem Janem Pavlem II. dne 2. července 1995 během jeho návštěvy Košic.\n"}
