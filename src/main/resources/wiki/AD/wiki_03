{"id": "373635", "url": "https://cs.wikipedia.org/wiki?curid=373635", "title": "Kolonizace Severní Ameriky v raném novověku", "text": "Kolonizace Severní Ameriky v raném novověku\n\nKolonizace Severní Ameriky v raném novověku bylo období trvající od 16. století zhruba do roku 1776. Během této kolonizace byly položeny základy národů, které v Severní Americe v následujících letech vznikly. O kolonizaci Severní Ameriky se pokoušelo několik států, ale pouze čtyři z nich se významněji prosadily. Mezi tyto mocnosti patří Rusko, Španělsko, Nizozemsko, Francie a Velká Británie. Nejméně se z těchto mocností angažovalo v oblasti Severní Ameriky Nizozemí. Holanďané založili kolonii Nový Amsterdam (pozdější New York), která sestávala ze stejnojmenného města a jeho okolí. V pozdější době ovládla toto území Velká Británie a Nizozemí přesunulo svoji pozornost do jiných oblastí. Španělsko, další z evropských států podílejících se na kolonizaci Severní Ameriky, ovládalo dnešní území jihozápadních Spojených států amerických a o toto území přišlo až na počátku 19. století, kdy proběhla v Mexiku válka za nezávislost. Francie ovládla velké území Severní Ameriky a založila mnoho měst (Quebec, Montreal, New Orleans). Francouzští kolonisté a obchodníci se dívali na Nový svět jen jako na zemi, kde se dá rychle vydělat a ne jako na území, kde se dají postavit nové domy a začít nový život. Francie přišla o své území během sedmileté války na úkor Velké Británie (1763). Velká Británie, která začala s kolonizací Severní Ameriky až po Španělsku a Francii, se nakonec prosadila jako nejsilnější mocnost v regionu. Prvním velkým vojenským konfliktem mezi koloniálními mocnostmi na tomto území byla sedmiletá válka. Přestože značná část bojů probíhala v Evropě, evropské státy se během tohoto konfliktu několikrát střetly i v Severní Americe. Nejvíce se do bojů zapojila Francie a Velká Británie. V těchto střetech získali převahu Britové, což způsobilo ztrátu kolonie Nová Francie ve prospěch britské koruny. K vítězství mimo jiné přispěla i větší hustota zalidnění a celkově větší počet britských obyvatel. Část britského panství v Severní Americe však o několik let později vzala za své vzpourou třinácti kolonií, které roku 1776 vydaly Deklaraci nezávislosti a utvořily Spojené státy americké. Spojené státy pak postupem času vyrostly v přední americkou a posléze i světovou velmoc.\n\nŠpanělsko, které díky Kolumbovi mělo relativní náskok před ostatními zeměmi, se rychle zmocnilo Střední a Jižní Ameriky. Tordesillaská smlouva sice přisuzovala kus Jižní Ameriky Portugalcům, avšak v té době bylo toto území skoro neobyvatelné. Byly zde jen husté lesy a nepřátelští Indiáni. V tomto území také nebyly žádné zmínky o indiánské civilizaci, která by zaručovala rychlé zbohatnutí. V době kdy si Španělé uvědomili, že Jižní a Střední Amerika neskýtá již žádná bohatství, obrátili španělští conquistadoři pozornost k Severní Americe. Již předtím informovali španělští námořníci, že se území severně od Mexika táhne daleko na sever. Španělé si byli skoro jisti, že takto rozlehlá země bude ukrývat velká bohatství. Nejdříve se objevila legenda o sedmi městech Ciboly. Tato města měla ukrývat obrovské bohatství a podle legendy se nacházela severně od Mexika. Byly vyslány dvě výpravy, kterým veleli conquistadoři Narváez a Coronado. Obě tyto výpravy směřovaly do jihozápadní části dnešních Spojených států amerických a až do jižní Kalifornie. Avšak sedm měst Ciboly byl pouze výmysl a ani jedna tato výprava nenašla žádná bohatství. I tak byla legenda o sedmi městech Ciboly stále živá. Velice zkušený conquistador jménem Hernando de Soto byl přesvědčen, že se tato města nachází spíše více na východě, přesněji jihovýchodě. De Soto byl bohatý guvernér Kuby a král Karel V. mu poskytl volnou ruku k dobývání Floridy. De Sota nemusel nikdo vybízet. Sám věřil, že se mu podaří nehorázně zbohatnout a ignoroval všechny zprávy, které říkaly, že je Florida obydlena primitivními Indiány. De Soto byl ve španělském světě známý a neměl žádné potíže při verbování mužů. Vybral si ty nejsilnější a nejlépe vyzbrojené muže a na sedmi lodích se vypravil na Floridu. Výprava započala v květnu 1539 přistáním v přístavu Tampa. Celá výprava čítala 600 mužů, 213 koní, smečku psů a stádo prasat. Při svém pochodu na sever se De Sota choval k Indiánům opravdu nelidsky. Pořádal hony, nechával Indiány upalovat a indiánské náčelníky nechával zpravidla umučit. I přes všechnu krutost se De Sotovi nepodařilo najít nic cenného. Doufal, že sedm měst Ciboly leží více na severu. Hnal svojí výpravu přes Georgii a Severní a Jižní Karolínu. Zde ho několik mužů opustilo a zůstali zde s tamními Indiány. Poté se De Soto vypravil více na západ do Tennessee a poté k jihu do Alabamy. Zde se mu u pobřeží Mexického zálivu dostalo zprávy, že jsou jeho lodě vzdáleny pouhých šest dnů pochodu. De Soto to svým mužům záměrně utajil, nechtěl se ještě vrátit. V té době uběhl již rok od začátku výpravy a De Soto neměl nic, pouze ztratil několik tuctů mužů. Obrátil se k severu a v květnu 1541 se dostal do dnešního státu Mississippi. Poté se vypravil více k jihu a dostal do Louisiany. Zde už ztratil všechny naděje na nalezení sedmi měst Ciboly. Vrátil se k řece Mississippi a dal postavit čtyři čluny. Výprava se plavila do bažin na dolním toku řeky, kde De Soto dostává horečku a roku 1542 umírá. Zbytek mužů se plavil u pobřeží Mexického zálivu a nakonec se na jaře roku 1543 dostávají do Tampika a tím i do španělského Mexika. De Sotova výprava skoncovala se sny o sedmi městech Ciboly a definitivně dokázala, že v Severní Americe neexistují žádné vyspělé kultury. I tak se španělská vláda pokoušela o kolonizaci východního pobřeží. Tato snaha však mnoho nepřinesla, jediný pozitivní výsledek byl kolonizace Floridy a obrácení tamních Indiánů na křesťanskou víru (kolem roku 1565). V tu dobu se Španělé pokouší o kolonizaci jihozápadu (dnešní stát Nové Mexiko). Tato snaha je celkem úspěšná, roku 1610 je založeno město Santa Fe jako hlavní město této provincie. Dalšímu španělskému postupu zabraňovali bojovní Indiáni. Dále se kolonizuje Texas, kde je roku 1718 založena misie Alamo. O kolonizaci Kalifornie se pokouší františkáni, kteří zakládají misie San Diego, Santa Claru, San Gabriel a San Francisco. Dále se španělské državy nerozšiřují. Nebylo to proto, že by Španělé již neměli ambice o další kolonizaci Severní Ameriky. Hlavním důvodem bylo chudnutí Španělska. Indiánské poklady nebyly nevyčerpatelné, kolem roku 1600 zažili Španělé citelný pokles přílivu zlata a dalších cenných kovů. O již existující poklady je stále okrádali různí korzáři. Příliv cenných kovů do Evropy znamenal pokles ceny zlata a stříbra a Španělsko, které vedlo časté války bylo již vyčerpanou velmocí. K tomu všemu byla španělská Armada (válečné námořnictvo) roku 1588 na hlavu poražena anglickou flotilou a tak Španělsko přišlo o svou nadvládu nad mořem. Španělští osadníci mohli jen smutně sledovat, jak se britští, francouzští a holandští osadníci stěhují do Severní Ameriky a bohatnou.\n\nTordesillaská smlouva byla francouzskému králi Františku I., který usedl na trůn roku 1515, trnem v oku. Připadalo mu velice neférové, že jediná smlouva přisoudila všechny dosud neobjevené země Španělsku a Portugalsku. Hned po své korunovaci napsal ostrý dopis španělskému králi, ve kterém bylo napsáno:\n\nFrantiška I. dále popichovaly výnosné obchody, které provozovali Portugalci, a indiánské poklady, které do Španělska přivážely španělské galeony. Prohlásil, že nebude respektovat postavení svých jižních sousedů, a ihned vyslal mořeplavce, kteří měli prozkoumat severní Atlantik a pobřeží Severní Ameriky. Františka I. dále lákala možnost, že by nalezl námořní cestu z Atlantiku na východ. Již od počátku šestnáctého století lovili francouzští rybáři tresky u pobřeží Severní Ameriky. Tito rybáři také šířili fámy, že legendární průjezd do Číny zcela jistě existuje. Roku 1523 vyslal František I. zkušeného mořeplavce Giovanniho da Verrazana, aby se pokusil nalézt tento průliv. Verrazano přeplul Atlantik, dorazil ke břehům Severní Karolíny a vydal se dál k severu, až k Newfoundlandu. Zde na krátkou chvíli zakotvil a pak se vrátil zpět do Francie. I když nepřinesl žádné zprávy o průjezdu do Číny, popsal zdejší krajinu jako úrodnou. Františka tato zpráva nadchla a díky Verrazanovi si mohl činit nárok na velikou část území, které se začalo nazývat Nová Francie. Potom evropské války přinutily Františka I., aby se vzdal prozkoumávání severovýchodního pobřeží na deset let. V roce 1533 obdržel král nabídku od Jacquese Cartiera, který mu navrhoval, že se vydá k pobřeží Severní Ameriky. V té době byl Cartier již zkušený mořeplavec, dávno předtím lovil tresky v severním Atlantiku a poté se stal korzárem ve francouzských službách. Krále tato nabídka potěšila a roku 1534 poskytl Cartierovi dvě menší lodě. Cartier dorazil ke břehům Newfoundlandu, kde doplnil zásoby o mořské ptáky, a ihned vyrazil dál. Obeplul severní špičku ostrova a průlivem Belle Isle se dostal do zálivu svatého Vavřince. Na to se vydali ještě dál a po krátké době dorazili do ústí řeky sv. Vavřince. Zde se Cartierovi podařilo navázat přátelství s jedním indiánským kmenem (Mikmakové) a výhodně s nimi směnil kožešiny za nože, sekery a skleněné perly. Poté zde vztyčil desetimetrový kříž, na kterém bylo napsáno: \"Ať žije francouzský král\". Ještě než se Cartier vrátil domů, unesl dva indiány, kteří mu sloužili jako tlumočníci. Po návratu do Francie vyprávěl Cartier o mohutné řece, která se táhne daleko na západ. Král si hned pomyslel, že to může být průjezd do Číny a roku 1535 vyslal Cartiera na další výpravu (tentokrát již se třemi loděmi). Cartier postupoval stejně jako předtím a 10. srpna dorazil do ústí řeky sv. Vavřince (protože 10. srpna má svátek sv. Vavřinec, pojmenoval tuto řeku po něm). Poté se vydal proti proudu řeky a dostal se do míst kde je dnešní Quebec. V té době zde stála indiánská vesnice kmene Huronů. Huroni se nejdříve chovali srdečně, ale brzy jejich vztahy ochladly. Nakonec se Cartier vydal dál a nechal zde i své dva tlumočníky. Asi 250 kilometrů proti proudu řeky objevil indiánskou vesnici Hochelagu. Indiáni ho srdečně přivítali a obdarovali ho potravinami. Další den vystoupili Francouzi na kopec tyčící se vysoko nad vesnicí. Na Cartiera udělalo toto panorama veliký dojem a nazval tento vrch Mont Réal (Královský vrch). Později z tohoto názvu vznikl Montreal jako pojmenování města. Z tohoto vrchu si všiml peřejí. Zeptal se Indiánů a ti mu odpověděli, že dále na západ peřejí přibývá. To zničilo Cartierovy naděje a nazval tyto vody ironicky Sault la Chine neboli Čínské peřeje. Cartier se vrátil do Francie a informoval krále, že byl neúspěšný. Cartier se na vlastní náklady vypravil roku 1541 zpátky do Ameriky, ale jeho další úsilí o nalezení průlivu bylo samozřejmě neúspěšné. Poté přerušily francouzské objevné výpravy krvavé občanské války mezi hugenoty a katolíky. Do konce 16. století byl průzkum zastaven. O další průzkum se zasadili hlavně francouzští námořníci. Nebylo to proto, že by zde snad zakládali kolonie, ale Francouze do této země přitahovaly hlavně výhodné obchody s kožešinami. Francouzský král se pokoušel o upevnění nároků na Novou Francii tím, že by zde založil kolonii. Mnoha francouzským dobrodruhům a obchodníkům však nešlo o založení kolonií, chtěli pouze zbohatnout a vrátit se do Francie. Francie by v Americe nedosáhla zcela jistě ničeho, nebýt obrovskému úsilí a výkonu jednoho muže: Samuela de Champlaina. Champlain se již od svého mládí plavil po moři a v roce 1598 se plavil do Ameriky pod španělskou vlajkou. Po návratu sepsal zprávu a předal jí francouzskému králi Jindřichu IV. Tato zpráva obsahovala 60 map a Jindřich žasl nad kartografickými schopnostmi tohoto mladého muže. Champlain obdržel titul královského kartografa s malou osobní rentou.Po dvou letech se vydal v čele nové výpravy do Ameriky, která vyplula roku 1603. Výprava směřovala stejnou cestou jakou plul Jacques Cartier před tolika lety a dostala se k vesnici Hochelaga. Vesnice však byla prázdná, její obyvatelé uprchli před útočnými Irokézy. Výprava zde potkala kočující Indiány, se kterými směnili kožešiny a vrátili se zpátky do Francie. Champlain se roku 1604 vydal do Nové Francie znovu a působil zde jako průvodce Pierra du Guast, sieura de Monts, který měl za úkol usídlit v Nové Francii sto kolonistů. Výprava zakotvila v Novém Skotsku a založila zde malou osadu. Avšak zima v této oblasti byla tak strašná, že se kolonisté museli stáhnout do Port Royalu na druhé straně zálivu Fundy. Po zimě se výprava plavila po východním pobřeží Severní Ameriky a celé toto pobřeží zmapovala. Roku 1607 se vrátila do Francie. Za rok vyrazil Champlain do Nové Francie znovu a tentokrát měl nad výpravou plné velení (zodpovídal se Sieuru de Monts ve Francii). 3. července 1608 byla otevřena obchodní stanice, která se nacházela poblíž huronské vesnice Stadacon, tato stanice dostala jméno Quebec. Již od počátku se Champlain snažil navázat dobré vztahy s Indiány. Brzy se mu podařilo spřátelit s kmeny Huronů a Algonkinů, které žily v této oblasti. Indiáni se často opakovaně vydávali do Quebecu a obchodovali s Francouzi. Ještě na konci roku 1608 vypravil Champlain své lodě do Francie (byly plné kožešin) a sám zde zůstal ještě s dalšími 28 muži. Na jaře roku 1609 přišli ke Quebecu válečníci Huronů a požádali Champlaina o pomoc proti Irokézům. Champlain svolil a v létě téhož roku se se dvěma svými muži vydal s Indiány na cestu. Výprava se dostala do míst, kde dnes leží Champlainovo jezero a potkala se zde s Irokézi. Bylo domluveno, že boj bude zahájen dalšího dne. Hned za rozbřesku byly obě armády připraveny k boji. Champlain, který byl v čele Indiánů, vypálil ze své muškety. Po tomto výstřelu zůstali na místě dva mrtví indiánští náčelníci. Irokézové se zalekli, ale po chvíli chtěli zaútočit. V tom vystřelili ze svých mušket i dva zbývající Francouzi a Irokézové se dali na útěk. I když tato událost upevnila přátelství mezi Hurony a Francouzi, z pozdějšího pohledu se ukázalo, že šlo o velikou strategickou chybu. Irokézové byli v této oblasti dominující silou, která dokázala postavit do boje 10 000 mužů. Už nikdy nezapomněli Irokézové na tuto událost a neustále napadali francouzské osady. V 18. století se spolčili z Brity a hráli důležitou roli v pádu Nové Francie. Champlain se v roce 1610 vrátil do Francie, ale ještě předtím přemluvil Algonkiny, aby do svého tábora přijali jednoho Francouze. Když se na jaře roku 1611 vrátil, vyprávěl mu tento Francouz o jezerech, která jsou více na západě. Champlain chtěl co nejrychleji uspořádat výpravu, která by měla za cíl prozkoumat tato jezera. Avšak Siuer de Monts přišel o monopol a z Francie se hrnuli obchodníci, kteří chtěli co nejrychleji zbohatnout a vrátit se zpátky do Francie. Brzy došlo mezi Indiány a Francouzi k mnoha nepokojům a Champlain se velice snažil, aby nevypukla válka. Nakonec se Champlain vrátil do Francie a šel žádat krále o udělení monopolu. V roce 1613 se vrátil do Nové Francie jako její guvernér, ale všichni Huroni již kraj kolem řeky sv. Vavřince opustili.Champlainovo úsilí přišlo vniveč. Když se Champlain vrátil do Nové Francie, ihned se sešel s mužem jménem Nicholas Vigneau. Ten tvrdil, že nalezl průjezd do Číny. Champlain se ihned vydal na výpravu, ale po dramatické plavbě na řece Ottawě se od tamních Indiánů dozvěděl, že Vigneau lhal. Po této výpravě se Champlain snažil se svými indiánskými spojenci porazit Irokéze, avšak tato snaha nebyla úspěšná. Kolem roku 1620 vyslal Champlain Francouze Étinna Brulého, aby prozkoumal oblast na západ od Huronského jezera. Brulému se tato expedice podařila a zmapoval tamní oblast. Samotný Champlain se věnoval správě Quebeku. I když obchod s kožešinami vzkvétal, v Quebeku nežil stále takřka nikdo. Obchodníci se zde zdrželi jen krátkou dobu a vrátili se do Francie. V celé Nové Francii žilo stále pouze osmdesát osob, včetně katolických misionářů. V roce 1627 vypukla válka mezi Anglií a Francií. Francouzi vyslali do Quebeku flotilu s kolonisty a zásobami. Během plavby napadl francouzskou flotilu David Kirke, pirát v anglických službách. Quebec se musel vzdát, ale v roce 1632 byl navrácen Francii. Champlain se snažil z Quebecu vybudovat město, které by se stalo šiřitelem francouzské civilizace. Roku 1634 se z champlainovým požehnáním vydává na průzkumnou plavbu Jean Nicolet, který byl přesvědčen (stejně jako mnozí lidé před ním), že nalezl průjezd do Číny; samozřejmě, že ho nenalezl, ale prozkoumal velkou část území kolem amerických jezer a Francie si mohla toto území nárokovat. Během této výpravy zemřel otec Nové Francie – Samuel de Champlain. Champlain se jako žádný jiný zasadil o rozvoj Nové Francie a díky němu se francouzská civilizace zachovala v údolí sv. Vavřince dodnes. Po roce 1635 se Nová Francie přestává vyvíjet a rozrůstat. Hlavním problémem Francouzů byla stále nízká zalidněnost území Nové Francie. Kolem roku 1660 žily v Nové Francii pouhé tři tisíce lidí, protože Francouzi nepohlíželi na Novou Francii jako na zemi, kde se dá začít nový život (tak jako Britové), ale jako na zemi, kde se dá rychle zbohatnout. Po tomto zbohatnutí se většina Francouzů vrátila domů. Ti, kteří zůstali, museli snášet tuhé zimy, tvrdou dřinu, nemoci, nepřátelské Indiány a dokonce zemětřesení. Nová Francie byla stále závislá na dodávkách z Evropy, které byly nejisté. Roku 1663 hrozilo, že se Nová Francie rozpadne. V tom zasáhl král Ludvík XIV., který dal kolonii status královské provincie, poslal tam pluk dobře vycvičených vojáků a jmenoval zvláštního důstojníka, intendanta, který měl dohlížet na vnitřní záležitosti provincie. Těmito kroky se Nová Francie stabilizovala. Prvním intendantem byl Jean Baptiste Talon. Talon nařídil výstavbu pevnůstek, které by chránily francouzské území před Irokézi. Také podporoval řemesla, jako stavbu lodí a tkalcovství. Zahájil zajímavou akci, která měla přilákat do Nové Francie nové obyvatele. Slíbil manželským párům, které se odstěhují do Nové Francie a budou mít více jak dvanáct dětí, čtyřicet hektarů půdy.\nToto opatření rozproudilo život v Nové Francii. Poté se Talon rozhlížel po dalších územích, které by mohl připojit k Nové Francii. Takové území nakonec nalezl. Mezi lety 1659 a 1661 prozkoumali dobrodruzi Médart Chouart a Pierre Ésprit Radisson území dnešní Minnesoty, Wisconsinu a Michiganu. Území bylo roku 1671 zabráno pro Novou Francii. V té době se začaly objevovat zprávy o velké řece, která teče z oblasti Velkých jezer. O tuto řeku se začali ihned zajímat francouzské úřady. Pokud teče na západ, je to hledaný průjezd do Číny a Francouzi budou mít přístup k bohatství Východu. Jestli teče na jih, ústí do Mexického zálivu a Francouzům se podaří vrazit pomyslný klín mezi Španěly a Brity. V květnu 1673 byla vyslána výprava, které velel Louise Joliet, což byl obchodník s kožešinami a výjimečný kartograf. Výprava skutečně objevila Mississippi a plavila se po ní. Dorazili až do Arkansasu, ale zde narazili na nepřátelské Indiány. I když se Indiáni chovali nepřátelsky, pověděli Jolietovi, že dál na jih jsou muži oblečení do černých talárů a svolávají k modlitbě. Byli to španělští kněží, kteří tvořili předsunutou pozici Španělů v Mexickém zálivu. Na to se výprava vrátila zpět do Quebecu. Joliet samozřejmě pořídil kvalitní mapy, informoval, že Mississippi teče do Mexického zálivu a že půda v této oblasti je úrodná. Další výpravy se ujal Robert Cavelier, sieur de La Salle (zkráceně La Salle). La Salle se v třiadvaceti letech vydal do Nové Francie, kde se věnoval obchodu s kožešinami. V roce 1679 postavil La Salle a jeho muži loď, která se měla plavit po Velkých jezerech a skupovat kožešiny od Indiánů.Loď se však potopila v Michiganském jezeru. La Salle si našel nový cíl, prozkoumat Mississippi a založit zde kolonii. V prosinci roku 1681 se výprava vydala na cestu. Bez větších problému se La Sallovi a jeho výpravě podařilo dorazit až do Mexického zálivu. Jménem Ludvíka XIV. bylo údolí celé Mississippi zabráno pro Novou Francii. Po návratu se La Salle vypravil do Francie a snažil se získat královu podporu. Král mu poskytl čtyři lodě a roku 1684 se La Salle se vypravil do ústí Mississsippi. Výprava však dopadla tragicky, byly ztraceny dvě lodě (jednu ukořistili piráti a druhá se potopila) a výprava nedokázala najít ústí Mississippi. La Salle se nakonec sám s hrstkou mužů pokusil najít Mississippi cestou po pevnině. Byli však v Texasu, stovky kilometrů od Mississippi. La Salle a jeho muži podnikli několik zoufalých pokusů o nalezení řeky. Zbývající muži plni zoufalství La Salla zavraždili. I když byl La Salle mrtvý, nakonec se uskutečnil jeho sen a roku 1718 bylo v ústí Mississippi založeno město New Orleans.\n\nVelká Británie při průzkumu Severní Ameriky poněkud zaostala za Francií a Španělskem. V osidlování a průzkumu Severní Ameriky začala Británie teprve koncem 16. století. Jediná plavba, která se uskutečnila před rokem 1576, byla plavba Johna Cabota, který byl jistě inspirován plavbou Kryštofa Kolumba.\nPlavba se uskutečnila roku 1497 a Cabot se svou malou lodí Matthew doplul k břehům Newfoundlandu nebo Nového Skotska. Přistál na pevnině, vztyčil anglickou vlajku a zabral toto území pro Anglii. Když se Cabot vrátil do Anglie, vyprávěl anglickému králi o bohatých nalezištích ryb a úrodné půdě. Král Jindřich VII. však nebyl spokojen, Cabot nepřivezl ani koření, ani poklady a už vůbec žádné zprávy o nějaké civilizaci. Cabota to však neodradilo, roku 1498 se vydal na další plavbu (bez královského požehnání) a snažil se prozkoumat východní pobřeží Severní Ameriky, přičemž nejspíše přistál u břehů Severní Karolíny. Tento čin vešel do historie, protože díky Cabotovi vlála anglická vlajka jako první nad americkým kontinentem, pokud se nedostal na kontinent již při předchozí výpravě (Kolumbus přistál na karibských ostrovech). Když se vracel zpátky, zaskočila ho bouře a Cabotova loď se potopila. Zbývající lodě se vrátily do Anglie, ale námořníci nedokázali podat přesnější zprávu. Tak daly Cabotovy výpravy Británii pouze chatrný nárok na území, které prozkoumal. Na dalších 78 let se Británie přestala zajímat o Severní Ameriku. Zájem o prozkoumání a kolonizaci Severní Ameriky vzrostl až s nepřátelství se Španělskem. Mnoho Angličanů začalo žádat královnu Alžbětu I., aby vyslala výpravu, která by založila kolonii v Severní Americe. Založení kolonie by přineslo mnoho výhod, Británie by mohla kontrolovat expanzi Španělů, mohla by se pokusit o nalezení průjezdu do Číny a také by mohla dovážet důležité suroviny do Británie. O založení kolonie se v této době pokoušeli dva muži, nevlastní bratři Humphrey Gilbert a Walter Raleigh. Každý kdo se v této době vydal na výpravu do Severní Ameriky musel mít povolení královny. Roku 1576, 1577 a 1578 se vydal na průzkum do Ameriky mořeplavec Martin Frobisher, který prozkoumal pobřeží Grónska, Labradoru a Baffinova ostrova (o založení kolonie se však nepokusil). Roku 1578 se vydal na plavbu Humphrey Gilbert a chtěl v Severní Americe založit kolonii. Během plavby se však strhla taková bouře, že se výprava musela vrátit zpět do Británie. V roce 1583 podnikl Gilbert druhý pokus, a tentokrát se mu podařilo doplout do Newfoundlandu. Založil zde osadu a chtěl se vrátit do Británie. Během plavby však opět udeřila bouře a Gilbertova loď se potopila. Kolonie na Newfoundlandu se po krátké době rozpadla. Po Gilbertově smrti dostal královský patent Walter Raleigh, který měl sen, že v Severní Americe založí Novou Anglii, která bude podobiznou Anglie v Evropě. V roce 1584 zorganizoval Walter Raleigh první výpravu k břehům budoucí Virginie. Tato výprava dostala za úkol probádat pobřežní oblasti a nalézt vhodné místo k osídlení. Vůdci expedice Philip Amadas a Artur Barlowe vybrali jako nejpříhodnější místo úrodný ostrov Roanoke u Outer Banks. Obyvatelé tohoto ostrova přivítali Evropany velice srdečně a obdarovali je mnoha dary. Evropany velice překvapilo, že náčelník byla žena. U Indiánů byly ženy rovny mužům, mohly zastávat jakoukoliv funkci, kterou zastávaly muži. Raleigh byl nadšen úspěchem expedice a bohatostí této země a královna Alžběta I. se rozhodla propůjčit této zemi své jméno – Virginie podle přezdívky královny Alžběty I., která zněla panenská královna (virgo znamená latinsky panna). Královna z vděčnosti jmenovala Raleigha rytířem. Roku 1585 vyslal Raleigh Richarda Grenvilla, aby založil kolonii na ostrově Roanoke. Kolonie se však dostala brzy do problémů a kolonisté skoro pomřeli hlady. Nakonec k ostrovu neočekávaně připlul Francis Drake a kolonisty odvezl zpátky do Anglie (1586). Roku 1587 vyslal Raleigh svojí poslední výpravu, kterou vedl malíř první výpravy Johna White. White měl původně dorazit do oblasti Chesapeackého zálivu, ale po sporech mezi Whitem a lodivodem expedice se kolonisté opět usadili na Roanoke a obnovili zde původní kolonii. Při výstavbě osady se dceři Johna Whitea, Eleanoře, narodilo dítě, dcera, které dali jméno . Vzhledem k tomu, že osada měla od samého počátku nedostatek potravin, odcestoval White okamžitě zpět do Anglie pro zásoby, ale kvůli válce se Španělskem se na Roanoke vrátil až v roce 1590. White nalezl osadu zcela zničenou a po osadnících nebylo ani stopy. Beze stopy tak zmizela i jeho dcera Eleonora, její manžel a vnučka Virginie. White se vrátil zpět do Anglie a za oceán už se nikdy nevydal. Co se stalo s kolonisty a jeho rodinou se už také nikdy nedozvěděl. V následujících letech se vydalo do Virginie ještě několik expedic, které měly za úkol pátrat po ztracených kolonistech, ale těm už se nepodařilo najít ani samotný ostrov Roanoke. V roce 1602 se na plavbu do Nového světa vydal Bartolomew Gosnold. Gosnold neměl povolení na plavbu, a tak hrozilo, že bude přísně potrestán. Hlavní cílem této plavby byl výdělek. Gosnold chtěl vyhledat sasafras, což byl strom, z jehož kůry se vařil čaj, který byl uznávaným lékem. Gosnold se po dvou měsících plavby octl u břehu skalnatého Mainu a byl příjemně překvapen bohatostí těchto vod. Poté se výprava plavila na ostrov Nantucket a na Alžbětinské ostrovy, kde se rostl i kýžený sasafras. Zdejší Indiáni pomohli Britům s odřezáváním kůry se sasafrasu (samozřejmě, že na oplátku dostali dary) a Gosnold se za krátkou dobu vydal zpátky do Anglie. Při prodeji sasafrasu velice zbohatl a i když se dostal do sporů s Raleighem, neměla pro něj tato plavba žádné následky. Roku 1603 se stal králem Jakub I., který obvinil Raleigha ze zrady a uvěznil ho v Toweru. Roku 1605 byla podniknuta výprava, které velel George Waymouth. Tato výprava si kladla za cíl prozkoumat území dnešního Mainu. Během prozkoumávání tamního pobřeží se Britové setkali s mnoha Indiány, se kterými velice výhodně obchodovali. Výprava se plavila k jižnímu pobřeží Mainu, ale zde se setkala s nepřátelskými Indiány, kteří chtěli Brity napadnout. Waymouth pochopil postoj domorodých obyvatel, zajal pět tamějších Indiánů a odplul. Mezi těmito Indiány byl i legendární Squanto, který se později přičiní o přežití puritánské osady v Novém světě. Když se kapitán Waymouth vrátil zpět do Británie, podal nadšený popis území Mainu, přičemž velice vychvaloval úrodnost tamní půdy. V roce 1606 založili angličtí obchodníci tzv. Virginskou společnost, která se dělila na Plymouthskou společnost, která měla kolonizovat území od Maine až po Maryland a Londýnská společnost, která měla kolonizovat území od New Yorku až po Karolínu. Londýnská společnost založila kolonii nejdříve, takže bude v tomto článku popisována jako první.\nV roce 1606 byla vyslána výprava za cílem založení kolonie. Na palubě čtyř lodí, které vezli více jak sto kolonistů byl pozoruhodný muž, John Smith. John Smith se v budoucnosti zasadí o přetrvání britské kolonie ve Virginii. Když se John Smith vydal na plavbu do Virginie, byl již zkušeným vojákem, který sloužil jako žoldák v holandské, francouzské a uherské armádě, přičemž mu bylo pouhých šestadvacet let. Když výprava dorazila do Virginie, byl John Smith obviněn ze vzpoury (neví se přesné důvody této neposlušnosti a není ani jisté, jestli bylo obvinění pravdivé) a musel zůstat na palubě. Kolonisté se nakonec rozhodli, že ihned založí osadu. Nebylo to příliš šťastné rozhodnutí, osada se nacházela uprostřed bažiny, řeka James byla vzdálena více jak sto kilometrů a navíc, nacházeli se na území sjednocených pauhatanských kmenů. Brzy po postavení prvních staveb, napadli osadu Indiáni a byli zahnáni až po výstřelů z děl. Po tomto útoku, navrhoval Smith postavení opevnění z kmenů, a když se tento krok ukázal jako účinný, byl Smith zbaven obvinění. I když byla osada chráněna opevněním, vedlo se kolonistům velmi špatně. Trpěli nemocemi a hlavně byli všichni podvyživeni. Ze zoufalství byl Smith vyslán na výpravu k Indiánům a měl se pokusit získat potravu. Smith se vydal na cestu kolem řeky James a po nějaké době ho zajali Indiáni. Indiáni dovedli Smithe k náčelníku Pauhatanovi, který byl jakýmsi krále všech pauhatanských kmenů. Po krátké debatě byl Smith odsouzen k popravě. Když se Indiáni napřahovali k smrtelné ráně, zakryla ho svým tělem dcera náčelníka Pauhatana – Pocahontas. Není jisté proč tak Pocahontas učinila. V té době jí bylo pouhých 13 let a je těžké říci, jestli se do Johna Smithe opravdu zamilovala. Někteří historici tvrdí, že jí k tomuto činu navedl otec, aby vypadal jako silný panovník a přitom si neznepřátelil Brity. Po této události se John Smith vrátil do Jamestownu i se zásobami, které kolonisté tolik potřebovali. I když Indiáni Britům stále pomáhali, život v Jamestownu byl neustále těžký. Od let 1608 až 1609 se Jamestown začal rozrůstat (bylo to v době kdy byl předsedou kolonie John Smith), ale jakmile John Smith opustil kolonii, začal Jamestown opět strádat. V roce 1610 přistál u Jamestownu Thomas Dalea (zástupce lorda de la Warr), který s sebou přivezl potraviny a nové kolonisty. Pod jeho vedením se Jamestown začal rozrůstat a v roce 1612 zde byli přivezen tabák Johnem Rolfem. Za krátkou dobu šílela celá Británie po tabáku z Virginie a Jamestown měl velké zisky. V roce 1614 se John Rolf oženil s Pocahontas a odvezl jí do Británie, kde však onemocněla a zemřela. Vztahy mezi Indiány a Evropany se začaly vyvíjet špatně, protože Britové vyháněli Indiány z jejich území. V roce 1622 podnikl náčelník Opechancanough útok na všechny tabákové plantáže a zabil přitom deset procent všech kolonistů. Tím vypukla válka, která skončila po dvaceti letech vítězstvím Britů. V roce 1619 byla vláda Thomase Dalea nahrazena demokratičtějším vládním orgánem a v roce 1624 učinil král Jakub I. Stuart z Jamestownu královskou kolonii.\n\nPlymouthská společnost se snažila založit úspěšnou kolonii v Severní Americe, ještě dříve než její londýnští rivalové, ale výpravu, kterou vyslala nejspíše někdy v září roku 1606, zajali Španělé. V roce 1607 byla vyslána druhá výprava, které se již podařilo doplout v pobřeží Mainu. Kolonisté založili tzv. Popmahovy plantáže, ale kvůli nezvykle silné zimě a špatným výdělkům museli osadu po roce opustit. Všechny tyto výpravy financovali bohatí Britové, kteří museli povětšinou zaplatit osadníkům, aby se vůbec připojili k výpravě. Po těchto dvou neúspěšných výpravách ztratila většina zbohatlíků zájem o Ameriku, avšak, našli se jiní kdo chtěli začít nový život v Americe. Angličtí katolíci byli ve své zemi pronásledováni za své vyznání a rozhodli se najít útočiště v Novém světě. Roku 1632 byla katolickému šlechtici, lordu Baltimorovi, přenechaná území kolem Chesapeaského zálivu (Maryland) a angličtí katolíci se hromadně stěhovali na toto území. Co se však mezitím dělo s pozemky plymouthské společnosti v severní Virginii? Jak už bylo řečeno, britští boháči ztratili zájem o kolonizaci Severní Ameriky, až na jednoho, Ferdinanda Gorgese. Ten vyslal roku 1614 Johna Smithe (viz Londýnská společnost), aby prozkoumal pobřeží severní Virginie. Smithovi se podařilo doplout k tamním břehům a vrátil se zpět do Británie s nadšenou zprávou. Jak sám napsal:\n\nGorges byl touto zprávou potěšen a ještě v roce 1615 vyslal Smithe, aby založil kolonii. Této výpravě se však nikdy nepodařilo dosáhnout amerických břehů, při plavbě je přepadli francouzští piráti a Smithe zajali. Ten využil čas strávený ve vězení k nakreslení mapy pobřeží severní Virginie, které se začalo říkat Nová Anglie. O území Nové Anglie se začali zajímat tzv. puritáni, kteří byli stejně jako katolíci pronásledování za své vyznání a názory. Roku 1620 vyplula z anglického Plymouthu loď Mayflower, která vezla na palubě 102 cestujících. Výprava měla nejdříve zamířeno k břehům jižní Virginie, ale díky sérii náhod se loď octla u břehů Nové Anglie. Puritáni měli s sebou jeden exemplář Smithovi mapy a podařilo se jim najít vhodné pobřeží (dnešní Plymouth v Massachusetts). Kolonisté započali výstavbu své osady 26. prosince 1620, přičemž postavili obytné domy, skladiště, kostel a další stavby. Puritáni měli velké obavy, protože neměli povolení od Plymouthské společnosti, hrozilo jim přísné potrestání. Jako vždy, byla první zima v nově založených kolonií velikou zkouškou. Mnoho osadníků zemřelo hlady či zimou a hrozilo, že příští zimu již kolonie nepřežije. V březnu roku 1621 byli puritáni kontaktováni Indiány, mezi nimiž byl již dříve zmíněný Squanto. Ten uměl plynně anglicky a rychle se s Brity domluvil. Byla uzavřena mírová smlouva, která trvala čtyřicet let, takže se osadníci již nemuseli bát, že by je Indiáni napadli. Squanto naučil kolonisty mnoha věcem, například jak pěstovat kukuřici, kde lovit ryby, jak používat ryby jako hnojiva atd.. Díky těmto radám měli osadníci na podzim bohatou sklizeň a na důkaz přátelství, pozvali Indiány na třídenní oslavu. Z tohoto ušlechtilého gesta se nakonec vyvinul svátek Díkůvzdání. Není třeba dodávat, že kolonie začala brzy prosperovat. Roku 1628 se vznikla v zálivu Massachusetts další puritánská osada. Vůdcem této kolonie byl John Winthrop, který byla velice schopný advokát. Winthropovi se podařilo získat královské povolení na založení kolonie a co je víc, využil nedopatření v tomto patentu a přenesl hlavní vedení společnosti do Massachusetts. Tím umožnil kolonistům, aby se podíleli na politických záležitostech své kolonie. Kolonii se hned od začátku dařilo a každým rokem se zde usadili další a další kolonisté. V roce 1630 zde již existovalo na patnáct měst, přičemž hlavní město byl Boston. Kolonie tedy prosperovala, a to jak politicky tak ekonomicky, avšak čas od času se objevily náboženské problémy. První kdo kritizoval náboženskou nesvobodu byl Roger Williams, který roku 1636 opustil Massachusetts a spolu s dalšími stejně smýšlejícími kolonisty se odebral na Rhode Island, kde založili osadu Providence. V roce 1636 byl založen Hartford v Connnecticutu, a to dalšími nespokojenými puritány. I přes tyto nesváry se kolonie stále rozrůstala, ale dělo se tak na účet Indiánů. Roku 1636 byl Indián z kmene Pekvotů obviněn z vraždy osadníky (neověřitelná pravdivost) a ten samý rok vypálili kolonisté vesnici Pekvotů na Rhode Islandu. V roce 1637 byla z nepochopitelných důvodů vypálena Indiánská vesnice v Connecticutu a všichni obyvatelé byli při tomto hrozném masakru povražděni. Po tomto činu se překvapivě ni nedělo, až v roce 1675 byla napadeny massachusettské osady indiánskými kmeny pod vedením krále Philipa. Tato událost zažehla válku, která skončila po třech letech vítězstvím Britů. Nutno podotknout, že i osadníci měli ztráty, zahynulo více jak tisíc kolonistů a bylo zničeno dvanáct měst. Ke konci 17. století byla mnoha massachusettským pobočkám udělen královský dekret. V roce 1662 Connecticut, 1663 Rhode Island a roku 1680 New Hampshire. Main byl až do konce války o nezávislost součástí Massachusetts. Je překvapivé, že Plymouth nezískal nikdy královský dekret, roku 1691 ztratil samostatnost a stal se součástí Massachusetts.\n\nTak jako Britové, tak i Nizozemci započali kolonizaci Severní Ameriky až v 17. století. Holanďané si činili nárok na území mezi Connecticutem a zálivem Delaware. Toto území si mohli nárokovat díky šťastné plavbě anglického mořeplavce v nizozemských službách, Henryho Hudsona. Když se dal roku 1609 Henry Hudson do služeb Nizozemí, byl již zkušený námořník, který plul již dvakrát pod anglickou vlajkou. Hudson měl za úkol nalézt průjezd co Číny, ne však ne severozápadě, nýbrž na severovýchodě. Výprava měla směřovat na sever kolem Ruska, tak dlouho, až bude moci zamířit k jihu. Plavba oficiálně započala 6. dubna 1609, a ihned směřovala do Severního ledového oceánu. Avšak, námořníci byli každý den podrážděnější, protože neustále přibývalo ledových ker. Hudson věděl, že jestli budou plut stále na severovýchod, muži se co nevidět vzbouří. Nabídl tedy svým námořníkům alternativu, pokusí se nalézt legendární průjezd do Asie na severozápadě. Hudson měl několik map od svého přítele Johna Smithe a věděl o území, které si nikdo nenárokuje a navíc, proslýchalo se, že zrovna tam se nachází je průjezd co Asie. Námořníci nabídku přijali a výprava 3. září 1609 dorazila do velkého zálivu, kde se dnes nachází přístav New York. Hudsonovy lodě zakotvily v hlubokém korytě řeky, která dnes nese jeho jméno. Okamžitě byli vysláni muži, kteří měli prozkoumat tamější území. Muži se brzy vrátili se zprávou, že je zde příjemný kraj a Indiáni, kteří chtějí obchodovat. Nizozemci pozvali Indiány na palubu, avšak, Indiáni na bělochy zaútočili a jednoho smrtelně zranili. Dne 12. září navštívil Hudson se svými muži ostrov Manhattan. Zdejší Indiáni byli příslušníci algonkinských kmenů a byli velice přátelští. Hudson se poté plavil 200 kilometrů proti proudu řeky. Během plavby obchodoval s Indiány a dorazil až do dnešní Albany, kde se setkal s nepřátelskými Indiány. Hudson se poté vrátil do Anglie, kde přistál 7. listopadu 1609. Ihned poslal zprávu svým nizozemským zaměstnavatelům a plánoval další plavbu v jejich službách. Avšak, král Jakub I. vydal nařízení, které zakazovalo anglickým námořníkům vstupovat do služeb cizích společnostech. Samotný Hudson se roku 1610 vydal na plavbu do Hudsonova zálivu (odtud název), kde proběhla vzpoura námořníků a Hudson byl se svým synem a dalšími sedmi námořníky vysazen do člunu a již nikdy je nikdo neviděl. Holanďané si brzy uvědomili jaké bohatství skrývá údolí řeky Hudson a nazvali toto území Novým Nizozemím. Na toto území se vydávali nizozemští podnikavci, aby zde vydělali peníze. Roku 1614 se do Nového Nizozemí vydal Adriaen Block, který měl tu smůlu, že mu při zakotvení shořela loď. Okamžitě rozkázal svým mužům, aby postavili novou loď, která by je dovezla zpátky do Nizozemí. I když se muži velice snažili, Block měl obavy o pevnost této lodi. Proto se vydal k severovýchodu zálivem Long Island a podél pobřeží jižního Connecticutu, aby mohl v případě nebezpečí zakotvit. Block objevil řeku Connecticut a plavil se po ní asi 80 kilometrů, až po dnešní Hartford. Nakonec se výprava vrátila zpátky do Nizozemí, kde se Block snažil přesvědčit holandskou vládu, aby toto území zabrala. Mezitím se Holanďané snažili založit kolonii v údolí řeky Hudson. V roce 1624 byla postavena Fort Orange, která sloužila jako stanice pro obchod s kožešinami a o rok později byla založena kolonie na ostrově Manhattan. Kolonie začal ihned prosperovat a to hlavně díky obchodu s kožešinami. V roce 1626 koupil Peter Minuit, guvernér Nového Nizozemí ostrov Manhattan od algonkinských kmenů. Holanďané brzy zjistili, že je mnohem výhodnější obchodovat s Irokézy ve vnitrozemí, než s pobřežními algonkiny. Spojili se s Irokézy a dokonce je podporovali v útocích na algonkinské vesnice. Nizozemská Západoindická společnost se snažila uspíšit kolonizaci Nového Nizozemí, a proto nabízela velké pozemky svým členům, kteří během čtyř let usídli v Severní Americe aspoň padesát rodin. Takový první pozemek byl přidělen v roce 1629 a další brzy nato. To způsobilo, že několik jednotlivců vlastnilo obrovské pozemky v dnešních státech Connecticut, New York, New Jersey a Delaware. Avšak, tyto pozemky příliš neprosperovali, protože nebyl dostatek pracovních sil. Od nájemců se vyžadoval až příliš mnoho, museli platit 200 dolarů nájemného, tři dny pracovat s vlastním koněm a povozem pro pána, udržovat cesty na pozemky atd.. Na druhé straně se Nový Amsterdam každým rokem zvětšoval a brzy se stal mezinárodně uznávaným městem. Roku 1660 žilo v Novém Amsterdamu přes tisíc obyvatel a do jeho přístavu se sjížděly obchodní lodě z různých zemí. Problém byl v tom, že mimo Nový Amsterdam neexistovalo v Novém Nizozemí žádné jiné město či větší vesnice. Roku 1633 se v údolí řeky Connecticut usadili Britové a ihned postavili osadu. Holanďané postavili blízko osady pevnost, která se nazývala Dům naděje a doufali, že to odradí Brity od další kolonizace. Britská osada a nizozemská kolonie spolu nakonec uzavřeli příměří a žili spolu v symbióze. V roce 1636 dorazil do britské osady další kolonisté a tím získali Britové početní výhodu. Roku 1649 se Britové zmocnili celé řeky Connecticut a obyvatele holandské pevnůstky vyhnali. Úspěšněji si Nizozemci vedli proti švédským kolonistům, kteří založili v roce 1638 osadu na řece Delaware. Roku 1655 pod vedením guvernéra Nového Nizozemí, Petera Stuyvesanta, Nizozemci zaútočili na švédskou osadu a všechny Švédy vyhnali. Peter Stuyvesant vládl Novému Nizozemí železnou rukou, ale zajistil tím pořádek a prosperitu. Nizozemská vláda mu neposlala žádné vojsko, kterým by dokázal chránit nizozemské území v Severní Americe. Anglický král Karel II. chtěl získat nizozemské území a proto jej \"daroval\" svému bratru Jakubovi, vévodovi z Yorku. Ten vyslal svojí flotilu, aby zabrala Nové Nizozemí. Holanďané na to nedokázali odpovědět a začátkem září roku 1664 Peter Stuyvesant kapituloval. Holaďané sice Británii vyhlásili válku, ale nedokázali jí vyhrát a v roce 1667 připadlo nizozemské území v Severní Americe Británii.\n\nKe konci 17. století si Evropané nárokovali stále větší a větší území a po celé Severní Americe vznikala nová města a vesnice. Avšak, každému bylo jasné, že válka v Severní Americe je nevyhnutelná. Mezi Španěly, Francouzi a Brity docházelo ke konfliktům, kvůli územním nárokům. U pobřeží Mexického zálivu se střetávali Francouzi se Španěly a na jih od Karolíny docházelo k bojům mezi Španěly a Brity. Nejvážnější a nejkrvavější však byly boje mezi Francouzi a Brity, jejichž rivalita byla znatelně patrná v New Yorku, Nové Anglii a u Hudsonova zálivu. Britské území se skládalo ze 13 kolonií a proti Nové Francii se zdály tyto kolonie malé a bezvýznamné, ale na britském území žilo oproti Nové Francii obrovské množství lidí. Celkový počet obyvatel v britských kolonií byl 1,5 milionu, zatímco v Nové Francii pouze 60 000. Navíc, byly britské kolonie již hospodářsky samostatné a nepotřebovali dodávky z Evropy. Nová Francie se nikdy nestala plně soběstačnou a spoléhala se na dodávky z Evropy, které byly více jak nespolehlivé. Vojenskou sílu obou území nepřímo udával počet obyvatel, ale v britský osadnících se již objevoval jistý stupeň vlastenectví a národního cítění. Navíc byli Britové podporováni Irokézi, kteří jim velice pomáhali. První vážný konflikt probíhal od roku 1689 až 1697 (války krále Viléma). Tato válka nepřinesla žádné rozhodnutí, ačkoliv stála mnoho životů. Během 18. století probíhaly v Severní Americe časté války, jejichž kořeny byly sice v Evropě, ale byly zároveň záminkou v pokračování bojů v Americe. V žádné mírové smlouvě té doby nechyběl dodatek, který by neustanovil územní zisky válečných stran. I když byl sjednán mír, osadníci v bojích často pokračovali, a to proto, protože trvalo dlouho než se zprávy z Evropy dostaly do Ameriky a osadníci nechápali důvody, které ustanovily mír. První válkou, která se odehrávala v Severní Americe v 18. století byla válka o španělské dědictví (1701 až 1714) a osadníci jí nazývali válkou královny Anny. V této válce proti sobě stáli Francouzi, kteří byli podporováni Španěly, a Britové. Válka skončila britským vítězství a Británie si přivlastnila Newfoundland a Nové Skotsko. Francouzi na tuto událost odpověděli výstavbou pevnůstek, které měli chránit Novou Francii před Brity. Roku 1740 vypukla válka o rakouské dědictví a v Americe se jí říkalo válka krále Jiřího. Britové zahájili válku dobytím Louisbourgu, velice důležitého přístavu, který byl klíčem k řece sv. Vavřince. Po skončení válka museli Britové vrátit Louisbourg Francouzům, ne třeba dodávat, že je to příliš netěšilo. V roce 1749 věnoval anglický král území kolem horního toku Ohia britským kolonistům, přičemž na toto území si dělala nároky i Francie. Francouzi se postavili na odpor a vybudovali systém pevnůstek, které se rozprostíraly od Erijského jezera až k řece Ohio. Nejdůležitější byla pevnost Fort Duquesne, která se nacházela na území dnešního Pittsburghu. V roce 1755 vyrazila skupina osadníků, která chtěla napadnout a dobýt tuto francouzskou pevnost. Osadníci byli poraženi, ale v jejich řadách se objevil výjimečný vojevůdce, díky kterému se jim podařilo vrátit zpět, tento vojevůdce se jmenoval George Washington. V roce 1756 se rozhořel nový konflikt, sedmiletá válka. V roce 1758 se Britům podařilo znovu dobýt Louisburg a ihned byla připravována výprava, která měla dobýt Quebec. Ve stejném roce jako byl dobyt Louisburg se Britům podařilo dobýt Fort Duquesne, avšak, největší vítězství se podařilo Britům dobýt v Quebecu. V roce 1759 se u Quebecu vylodila armáda britského generála Jamese Wolfa, která se pokoušela dobýt Quebec. Francouzi se pod velením markýze de Montcalm snažili Brity zastavit, ale bylo to marné. V této bitvě zahynul jak James Wolfe tak markýz de Montcalm. V roce 1763 připadlo Britům veškeré francouzské území na východ od řeky Mississippi a Španělé získali rozlehlá území Louisiany na západ od Mississippi. Britové byli na vrcholu moci a museli se jim poklonit i mocní Irokézové. V roce 1775 však proběhla vzpoura oněch 13 kolonií, které svou nezávislost získali a Britové se museli spokojit s územím dnešní Kanady. Tím vznikl v Severní Americe první stát a tím i nový národ.\n\n\n"}
{"id": "373639", "url": "https://cs.wikipedia.org/wiki?curid=373639", "title": "Orlí úder", "text": "Orlí úder\n\nOrlí úder (angl. orig. \"Eagle Strike\") je špionážní román Anthonyho Horowitze.\n\nAlex je na prázdninách u Sabiny Pleasurové. Její otec Edward Pleasure je napaden a převezen do nemocnice. Alex ví, že útok spáchal Jassen Gregorovič. Vloupe se na jeho loď a tam najde tajemné telefonní číslo. Bohužel ho Jassenovi muži chytí. Jassen Gregorovič chce ale Alexovi dát šanci a proto ho pošle do ringu, kde bojuje s býky. Alexovi se povede utéct a dostává se do Londýna, kde Sabině řekne, co je zač. Ta mu však nevěří, že je tajným agentem a rozejde se s ním. Alexovi se povede dostat do Paláce zábavy, kde si vyzkouší novou hru,která je založena na nejnovějších technologiích. Tuto hru vydává multimilionář Cray. Posléze Alex odjíždí do Francie, aby se setkal s Markem Antoniem, spolupracovníkem Edwarda, který ví více o útoku na Edwarda\nTen je po podání informací Alexovu svědčících proti Crayovi brutálně zabit. Alex se proplíží do Crayovy firmy v Amsterdamu, kde je zajat a Cray se hodlá Alexe zabít. Pošle Alex do simulátoru hry, kterou hrál v Paláci zábavy. Alexovi se ovšem povede zase přelstít Cray tím, že předstírá smrt v katakombách. Využije příležitosti jeho nepravé smrti a vlope se do Crayovi soukromé kanceláře, kde ukradne USB flash-disk. Cray zuří a nechává unést Sabinu. Alexovi je líto Sabiny, a proto se vzdá do jeho Crayova zajetí a vrátí mu USB disk. Jenomže Alex je dost mazaná a zase mu ve zničení světa zabrání. Jassen Gregorovič je těžce raněn a posléze umírá. Než umře, řekne Alexovi, ať najde organizaci Škorpion, tam najde pravdu o svém otci.\n"}
{"id": "373642", "url": "https://cs.wikipedia.org/wiki?curid=373642", "title": "Ludmila Vernerová", "text": "Ludmila Vernerová\n\nLudmila Vernerová-Nováková (* 1962) je česká sopranistka, neteř hobojisty Pavla Vernera.\n\nPo absolutoriu na pražské HAMU debutovala v Komorní opeře Praha, poté byla přijata do Operního studia ND v Praze. Od roku 1999 je v angažmá Státní opery Praha. Významnou složku jejího repertoáru je stylová interpretace duchovní hudby. Natočila již více než 40 CD s oratorními díly z 17.–18. století. Je členkou komorních souborů Trio cantabile a Collegium flauto dolce.\n\nSymfonický orchestr hl. m. Prahy FOK, Filharmonie Brno, Pražská komorní filharmonie, Barocco sempre giovane, Camerata Nova a další.\n\n"}
{"id": "373644", "url": "https://cs.wikipedia.org/wiki?curid=373644", "title": "Delfínovec amazonský", "text": "Delfínovec amazonský\n\nDelfínovec amazonský, také Inie amazonská, (\"Inia geoffrensis\") je sladkovodní říční delfín vyskytující se v Jižní Americe v Orinoku, Amazonce a Araguaisko-Tocantinském říčním systému.\n\nDorůstá délky 2–2,5 metru a hmotnosti 110–140 kg. Zbarvení těla je značně proměnlivé, od růžovošedé až po šedočernou. Má širokou ocasní ploutev. Hřbetní ploutev není, na zádech je místo ní jen nízký hrb. Na protaženém nose má tento druh krátké tuhé hmatové fousy, které mu v kalné vodě pomáhají nahradit zrakové vjemy. Delfínovec amazonský žije jednotlivě nebo v párech. Příležitostně se seskupuje v malých skupinách, které nemají více než 6 členů. Živí se hlavně rybami, méně už dalšími vodními živočichy. Březost trvá okolo 350 dní a mládě mívá po porodu kolem jednoho metru. Vzhledem k tomu, že žije velmi často v kalných, neprůhledných vodách, má silně redukovaný zrak.\n\nTento druh popsal Henri Marie Ducrotay de Blainville v roce 1817.\n\nByly popsány 3 poddruhy:\n\n\n"}
{"id": "373647", "url": "https://cs.wikipedia.org/wiki?curid=373647", "title": "Iniidae", "text": "Iniidae\n\nIniidae je čeleď kytovců, která zahrnuje jeden až dva žijící druhy a tři vyhynulé rody. Někdy je považována za součást čeledi delfínovcovití (Platanistidae).\n\n"}
{"id": "373651", "url": "https://cs.wikipedia.org/wiki?curid=373651", "title": "Timokracie", "text": "Timokracie\n\nTimokracie může být buď:\n\n\nSlovo timokracie je odvozeno z řeckého slova \"timē / τιμή\" znamenajícího čest a \"-kratia\" znamenajícího vládnout. O timokracii můžeme hovořit např. v Athénách po Solónových reformách.\n\n"}
{"id": "373656", "url": "https://cs.wikipedia.org/wiki?curid=373656", "title": "Jiří Morava", "text": "Jiří Morava\n\nJiří Morava (* 24. března 1932, Brno – 4. června 2012 , Innsbruck, Rakousko) , vlastním jménem Jiří Vlk, používal také pseudonym Georg J. Morava byl český literární historik, básník a prozaik žijící od roku 1968 v exilu v rakouském Innsbrucku.\n\nNarodil se v továrnické rodině spolumajitele firmy Alpa. Maturoval roku 1951 na gymnáziu v Králově Poli v Brně, na FF MU (Masarykovy university) studoval literární vědu, češtinu a ruštinu.Vzhledem ke svému sociálnímu původu a svému kritickému postoji k socialismu byl nucen řadu let pracovat jako horník a dřevorubec. Teprve na konci padesátých let mohl krátce pracovat jako archivář. Ale jž v roce 1962 byl soudem odsouzen za urážku komunistické strany a musel opustit místo archiváře. V roce l968 byl obžalován okresní prokuraturou za urážku prezidenta Novotného. Po vpádu sovětských vojsk v roce 1968 emigroval do Rakouska. Zde obdržel několikaleté stipendium na vídeňské univerzitě.<br>\nPo absolutoriu nastoupil jako redaktor a historik do nakladatelství v Innsbrucku. Souběžně si doplňoval vzdělání na zdejší univerzitě a získal titul magistra filozofie. V roce 1976 založil v Innsbrucku spolek \"Tchechische Geselschaft fur Literatur, Wissenschaft und Kultur-Comenius\", jehož prostřednictvím vyšla zde díla Hrabala, Švandrlíka, Škutiny a dalších v Čechách zakázaných autorů. Svými články a povídkami se prosadil v řadě známých tiskovin jako \"Le Monde\", \"Suddeueutsche Zeitung\", \"Wiener Journal\", \"Tiroles Tages Zeitung\" aj. Velký ohlas měly i jeho kulturně-politické pořady v rakouském a italském rozhlase. \n\nKdyž v tyrolských archivech objevil neznámé dokklady o Karlu Havlíčku Borovském, rozhodl se je zpracovat knižně. Prosadil se i dalšími historickými pracemi o Boženě Němcové a Františku Palackém. Velkým úspěchem bylo i jeho knižní zpracování receptů Magdaleny Rettigové, které vyšlo opakovaně pod názvem \"Altbohmische Kochkunst\". Státní bezpečnost monitorovala Moravovu činnost v Rakousku řadu let jako protistátní a protisocialistickou. Angažoval se i politicky, udržoval kontakty s řadou disidentů, pojilo ho přátelství s jihotyrolským hejtmanem Luisem Durnwalderem, v roce 1983 se setkal s poslední rakouskou císařovnou Zitou a již v roce 1980 obdržel titul univerzitního profesora honoris causa, po roce 1989 se opakovaně setkal s Václavem Havlem. V roce 1995 se zasloužil o odhalení pamětní desky v Brixenu na domě, kde pobýval Karel Havlíček a vydal průvodce po Havlíčkových stopách v Tyrolích. Jeho v pořadí třetí publikace o K.H.Borovském nazvaná \"Havlíček v Brixenu\" se setkala s velkým pozitivním ohlasem. Poslední knihou, kterou napsal na konci svého života dvojjazyčně se jmenuje \"Promovaný sluha\" (Der Promovierte Lohndiener) a obsahuje povídky, některé mají autobiografický podtext.\n\n"}
{"id": "373659", "url": "https://cs.wikipedia.org/wiki?curid=373659", "title": "Chajim Laskov", "text": "Chajim Laskov\n\nChajim Laskov (: , ‎1919, Borisov – 8. prosince 1982) byl izraelský generál, který v letech 1951 až 1953 stál v čele izraelského vojenského letectva a posléze působil v letech 1958 až 1961 jako náčelník generálního štábu Izraelských obranných sil.\n\nNarodil v Borisově v Běloruské sovětské socialistické republice v roce 1925 s rodiči přesídlil do britské mandátní Palestiny. Usadili se v Haifě, kde žili ve velmi nuzných poměrech. V roce 1930 jeho otce zabili Arabové.\n\nJako mladík se přidal k Haganě a sloužil v různých jednotkách, včetně Zvláštní noční skupiny vedené Orde Wingatem. Sloužil i jako osobní kurýr Ja'akova Doriho, který se později stal prvním náčelníkem generálního štábu izraelské armády. V roce 1940 vstoupil do Britské armády, aby se mohl bojovat ve druhé světové válce. Sloužil na různých místech; v řadách Židovské brigády se podílel na osvobozování Itálie. \n\nPo skončení války zůstal v Evropě a podílel se na organizování nelegální aliji Židů do mandátní Palestiny. Zároveň se účastnil akcí jednotek Chulijot, při kterých byli vražděni nacisté spojení se zločiny proti Židům. Po svém návratu do mandátní Palestiny se znovu zapojil do činnosti Hagany a pracoval jako šéf bezpečnosti pro elektrárenskou společnost.\n\nPo začátku izraelské války za nezávislost v roce 1948 měl na starosti přijímání nových rekrutů a jejich výcvik. Organizoval i první důstojnický kurz. S absolventy tohoto kurzu poté bojoval u Latrunu během operace Nachšon. V květnu 1948 se Laskov do Latrunu vrátil jako velitel prvního obrněného praporu, který bojoval společně se 7. brigádou. Během operací Dekel a Chiram už velel celé brigádě a účastnil se řady bitev o kontrolu nad Galileou. V červenci téhož roku se vrátil zpět k výcviku nováčků, nyní již v hodnosti generálmajora.\n\nAčkoliv nikdy nebyl pilotem, byl v roce 1951 jmenován velitelem izraelského vojenského letectva. Během jeho působení byly do vojenského letectva začleněny letouny Gloster Meteor, první proudový stíhací letoun v izraelských dějinách. Po opuštění funkce velitele letectva v roce 1953 zároveň opustil i armádu a odjel do Spojeného království studovat filozofii, ekonomii a politické vědy. V této zemi navíc získal dodatečný branný výcvik.\n\nDo Izraele se vrátil v roce 1955 a byl jmenován zástupcem náčelníka generálního štábu a starším štábním důstojníkem, ale po řadě profesionálních sporů s Moše Dajanem byl degradován do funkce velitele obrněného sboru. Během sinajské války v roce 1956 velel 77. divizi operující na frontě v Rafáh-El-Aríš-Kantara. Poté, co velitel jižního velitelství armády Asaf Simchoni zahynul při letecké havárii, byl na jeho místo jmenován Laskov. Z titulu své funkce dohlížel na stahování izraelských jednotek ze Sinajského poloostrova.\n\nV roce 1958 byl Laskov jmenován náčelníkem generálního štábu, kde nahradil Moše Dajana. Do funkce na nastupoval v době, kdy docházelo k postupnému sbližování Egypta a Sýrii vedoucí ke vzniku Sjednocené arabské republiky 31. ledna téhož roku. O dva měsíce později, 30. března došlo k těžké dělostřelecké palbě přes Galilejské jezero. Přestřelka probíhala dva dny dokud nebylo dosaženo zastavení palby.\n\nDne 24. dubna 1958 uspořádal obrovskou vojenskou přehlídku v Jeruzalémě k desátému výročí izraelské samostatnosti. Přehlídka se konala navzdory varování Jordánska, že to bude považováno za útočný čin. Během této přehlídky byla předvedena nejnovější izraelská výstroj, včetně zbraní ukořistěných Egyptu na Sinaji a Sýrii během bojů v Chulském údolí.\nDne 6. listopadu 1958 byli izraelští pracovníci vypouštějící Chulské jezero ostřelováni syrským dělostřelectvem. Izraelské dělostřelectvo na Laskovův rozkaz palbu opětovalo. Napětí mezi Izraelem a Sýrií ale pokračovalo i nadále; 31. ledna 1959 zaútočily izraelské jednotky na syrskou vesnici Tawfik ležící nad Galilejským jezerem. Jako důvod operace bylo uváděno, že vesnice je syrskou armádou využívána pro ostřelování izraelského území. Během akce zahynuli tři izraelští vojáci.\n\nObdobí, ve kterém Laskov svou funkci do roku 1961 vykonával bylo relativně klidné a narušené pouze občasnými srážkami se Sýrií. Během svého funkčního období se zaměřil na posílení izraelské armády; do výzbroje námořnictva byla zavedena ponorka a letectvo získalo proudová letadla Extra Mystére. Těsně před odchodem Laskova z funkce oznámil izraelský ministerský předseda David Ben Gurion, že jeho země staví poblíž pouštního města Dimona jaderný reaktor určený pro mírové účely.\n\nV roce 1961 byl Laskov jmenován Generálním ředitelem Správy přístavů. Během jeho působení byla postavena hlavní část přístavu v Ašdodu. Kromě toho zabýval též psaním vojenských příruček a psal články do armádních časopisů. V roce 1972 se stal prvním vojenským ombudsmanem a na tomto postu setrval dalších více jak deset let až do své smrti. V roce 1973 se účastnil práce v Agranatově komisi vyšetřující příčiny izraelského armádního a zpravodajského selhání před jomkipurskou válkou.\n\n"}
{"id": "373663", "url": "https://cs.wikipedia.org/wiki?curid=373663", "title": "Horní Lipová", "text": "Horní Lipová\n\nHorní Lipová (něm. \"Oberlindewiese\", \"Ober-Lindewiese\", \"Ober Lindewiese\") je vesnice ležící ve Olomouckém kraji, v okrese Jeseník, která je částí obce Lipová-lázně, se kterou na východě těsně sousedí. Roku 2001 činil počet obyvatel 346.\n\nPrvní písemná zmínka o Horní Lipové pochází z roku 1689. Ves byla založena na frývaldovském panství vratislavského biskupa rozšiřováním Dolní Lipové směrem k Ramzovskému sedlu a od zmíněné vesnice se osamostatnila zejména zřízením samostatného fojtství (šoltézství), jehož existenci k roku 1696 dokládá zachovaný kamenný znak. Zemědělsky obdělávané půdy tu nebylo zpočátku mnoho, obyvatelé se živili zejména pastevectvím. Významný rozvoj obce nastal po roce 1777, kdy vrchnost začala dosud propachtované pastevní pozemky přidělovat do dědičného vlastnictví. Rozvoj Horní Lipové lze sledovat na počtu obyvatel: zatímco roku 1748 zde bylo zaznamenáno jen 31 zahradníků (tj. menších zemědělců), roku 1836 již zde bylo 86 sedláků, 68 zahradníků a 271 domkářů, celkem 1138 stálých obyvatel. Vzestupný trend se pak zmírnil a před koncem 19. století zastavil.\n\nObec měla někdy od počátku 19. století vlastní školu, farou však spadala pod Dolní Lipovou. Průmysl zde nevznikl. Významná však pro obec byla stavba železnice z Hanušovic do Jeseníka roku 1888, nad obcí vznikla stejnojmenná železniční stanice. Velké převýšení trať překonává pomocí řady oblouků, což jí vyneslo přízvisko „Slezský Semmering“.\n\nObyvatelstvo obce bylo většinou německé. Česká menšina se vytvořila až po vzniku Československa a v roce 1938 byla z větší části přinucena k odchodu. Za II. světové války se ve Vápenném údolí poblíž obce nacházel menší zajatecký tábor.\n\nPo odsunu německých obyvatel se Horní Lipovou podařilo dosídlit jen zpola, pak navíc počet obyvatel dále pozvolna klesal, neboť zdejší zemědělství a lesnictví nenabízelo dostatek zaměstnání. Roku 1960 navíc byla dosud samostatná Horní Lipová sloučena s Dolní Lipovou v novou obec se společným názvem Lipová-lázně. Současně byla od Horní Lipové oddělena osada Ramzová, která byla její součástí od roku 1850. Ramzová byla přičleněna jako místní část k obci Ostružná, nacházející se již na historickém území Moravy.\n\nV současnosti je Horní Lipová především střediskem zimní i letní horské turistiky, související též s lázeňstvím v Dolní Lipové. Nově bylo otevřeno Muzeum Slezského Semmeringu, zaměřující se na historii zdejší malebné i technicky zajímavé železniční trati. Nádraží posloužilo také jako předobraz stanice Bílý potok v příbězích o Aloisu Nebelovi.\n\nPočet obyvatel Horní Lipové podle sčítání nebo jiných úředních záznamů:\nV Horní Lipové je evidováno 217 adres : 145 čísel popisných (trvalé objekty) a 72 čísla evidenční (dočasné či rekreační objekty). Při sčítání lidu roku 2001 zde bylo napočteno 135 domů, z toho 97 trvale obydlených.\n\nNa území Horní Lipové zasahují také:\n"}
{"id": "373665", "url": "https://cs.wikipedia.org/wiki?curid=373665", "title": "Slavomír Hořínka", "text": "Slavomír Hořínka\n\nSlavomír Hořínka (* 17. prosince 1980 Valašské Meziříčí) je český hudební skladatel. Působí jako docent na katedře skladby Hudební a taneční fakulty Akademie múzických umění v Praze (HAMU).\n\nVystudoval housle na Konzervatoři Pardubice a následně skladbu na HAMU ve třídě prof. Ivana Kurze.. V roce 2008 získal doktorát pod vedením prof. Hanuše Bartoně. \n\nJeho díla pravidelně uvádí Orchestr BERG a zazněla také v podání Česká filharmonie, Komorní filharmonie Pardubice, Benewitzovo kvarteto, Moens Emsemble, souboru Capella Mariana, Solamente Naturali a dalších domácích i zahraničních těles. Spolupracuje také s předními sólisty (např. Sophia Jaffé, Barbora Sojková, Tomáš Král, Tomáš Jamník). Od roku 2006 působí pedagogicky na katedře skladby Hudební a taneční fakulty AMU v Praze. Věnuje se také vedení netradičních kompozičních workshopů pro děti.\n\n\n"}
{"id": "373673", "url": "https://cs.wikipedia.org/wiki?curid=373673", "title": "A Medio Vivir", "text": "A Medio Vivir\n\nA Medio Vivir je třetí studiové album zpěváka Ricky Martina, které vyšlo 12. září 1995 u Sony Music International.\n\nCelosvětově se prodalo přes 7 000 000 kopií.\n\n"}
{"id": "373675", "url": "https://cs.wikipedia.org/wiki?curid=373675", "title": "Ramzová", "text": "Ramzová\n\nRamzová (německy \"Ramsau\") je vesnice ležící v Olomouckém kraji, v okrese Jeseník. Je částí obce Ostružná, od které leží asi 1 km severovýchodním směrem.\n\nNevelká vesnice Ramzová se choulí v Ramzovském sedlu, které je ve výši 760 m n. m. Vesnicí prochází historická zemská hranice Moravy a Slezska, přičemž většina zástavby leží ve Slezsku, zatímco na Moravě leží jen několik málo čísel popisných na jihu vsi (č.p. 328, 336; přímo na zemské hranici č.p. 339). Sedlo odděluje Hrubý Jeseník a Rychlebské hory.\n\nRamzovské sedlo bylo strategické již v minulosti, kdy tudy vedla stará kupecká a poutní cesta z Moravy do Slezska. Nebylo osídleno až do konce 18. století, kdy byla slezská část dnešní Ramzové založena v širším rámci pozdní kolonizace Jesenicka - jež se po rozdělení Slezska ocitlo v polovině 18. století ve strategickém pohraničním postavení –, podporované císařem Josefem II. i vratislavským knížetem-biskupem Philippem Gotthardem hrabětem von Schaffgotsch. První písemná zmínka o Ramzové pochází tak teprve z roku 1786. Název osady je odvozený od osobního jména \"Rams\", úředníka císařské správy pověřeného organizací osídlení. Noví osídlenci, aby byli přilákáni do těchto přírodou namáhaných míst, byli osvobozeni od robot.\n\nSlezská část Ramzové se nacházela na tehdejším frývaldovském - tj. jesenickém panství vratislavského biskupa. Po zániku patrimoniální správy a zavedení obecního zřízení roku 1850 patřila jako osada pod obec Horní Lipová. Od roku 1811 zde působila škola (zanikla roku 1945).\n\nRamzová byla až do roku 1945, kdy byli vysídleni původní obyvatelé, téměř výlučně německou vískou. Tato chudá lokalita byla závislá na zdejším lese a na neúrodných horských políčkách. Od počátku 19. století zde také našli obyvatelé dočasně obživu ve sklárně v nedaleké Mordové rokli, která vyráběla tabulové lité sklo. Okolo sklárny vznikla menší osada s názvem Hohenbartenstein (podle biskupa Christiana Hohenlohe-Bartensteina, který sklárnu před rokem 1804 založil). Po této sklárně však dnes nezůstaly žádné stopy.\n\nS příchodem železnice (trať Hanušovice-Jeseník, postavená v letech 1883-1888) a cestovního ruchu, částečné vázaného na lázeňství v Jeseníku a v Lipové, našli obyvatelé Ramzové v širším okolí obživu v poskytování ubytování a dalších služeb turistům a víska s cca 200 usedlíky se stala významným turistickým centrem, kterým zůstala dodnes, byť počet obyvatelstva s druhou světovou válkou rapidně poklesl (mnoho mužů muselo po roce 1938 narukovat k německému wehrmachtu, jiní, spolu se zbylým obyvatelstvem, byli po ukončení války nuceně odsunuti) a ve vsi následně zaniklo i mnoho domů. Ves v podstatě zachránila chalupářská horečka v období komunistického režimu a její tradiční oblíbenost v rámci Jesenicka u turistů.\n\nV roce 1960 byla osada Ramzová od Horní Lipové oddělena a přičleněna k obci Ostružná, s níž byla dočasně v letech 1975-1990 připojena k blízkému středověkému městečku Branná.\nV nejnovější době vzniklo u vsi Ostružná-Ramzová po roce 1994 několik větrných elektráren - tzv. větrný park jesenické firmy Wenergo. Více viz odkaz.\n\nPočet obyvatel Ramzové podle sčítání nebo jiných úředních záznamů:\nV Ramzové je evidováno 46 adres : 11 čísel popisných (trvalé objekty) a 35 čísel evidenčních (dočasné či rekreační objekty). Při sčítání lidu roku 2001 zde bylo napočteno 5 domů, všechny trvale obydlené.\n\nVe vsi najdeme pěkné ukázky německé lidové architektury a novogotickou kapli sv. Rocha postavenou roku 1897. Nad obcí se vypíná výrazná hora Šerák, na jejíž vrchol vede jediná jesenická sedačková lanovka, dlouhá přes 3 km a překonávající převýšení více než 600 metrů. Lanovka sestává ze dvou částí čtyřsedačkové: Ramzová - Čerňava a dvousedačkové: Čerňava - Šerák. \n\nV nedalekém městečku Branná (vzdáleném 5 km) najdou návštěvníci Ramzové jedinečný goticko-renesanční hrad a zámek Kolštejn (německy původně Goldstein), který v posledních letech stává z ruin a je v létě nově otevřený soukromým majitelem turistům. Můžete si prohlédnout jeho zchátralé, ale stále zajímavé stavby v exteriéru i interiéru a nahlédnout tak pod pokličku dlouholeté rekonstrukce.\n\nVlaková zastávka Ramzová byla do 12.12.2015 nejvýše položenou rychlíkovou zastávkou v ČR.\n\nOkolí Ramzové pokrývá několik chráněných oblastí:\n\nRamzová je jedním z nejvýše položených jesenických lyžařských středisek. Jeho nejvyšší bod se nachází ve výšce 1351 metrů nad mořem na vrcholu Šeráku, na jehož západním svahu se prosmýkají užšími lesními průseky především lehké nebo středně náročné tratě s převýšením 500 m. Z Ramzovského sedla stoupá repasovaná expresní čtyřsedačka na Čerňavu a následně pomalá dvousedačka směrem k vrcholu Šeráku s výstupní mezistanicí pro lyžaře na Mračné (1 253 m n. m.). V dolních partiích areálu jsou kratší vleky a dvousedačková lanovka Skiarena R3, která má však samostatné jízdné. Na západní straně Ramzovského sedla jsou samostatně provozovány tři kratší vleky na jihovýchodním svahu hory Klín. Sjezdovky jsou také v nedalekém Petříkově a Ostružné.\n\n"}
{"id": "373677", "url": "https://cs.wikipedia.org/wiki?curid=373677", "title": "Hamelika (rozhledna)", "text": "Hamelika (rozhledna)\n\nHamelika je rozhledna nacházející se na stejnojmenném vrchu, kóta 723 m n. m., jižně od lázeňského centra Mariánských Lázní. Vrch Hamelika náleží Tepelské vrchovině a leží v jejím západním cípu, poblíž hranic se Slavkovským lesem a Podčeskoleskou pahorkatinou. Název pochází z německé výslovnosti dřívějšího označení \"Homolka\". Označuje se také rozhledna Panorama podle nedaleké kavárny.\n\nPlány na stavbu rozhledny na vrchu Hamelika jsou dílem architekta Fridricha Zicklera, který stavbu pojal jako romantickou zříceninu fiktivního mariolázeňského hradu. S výstavbou bylo započato v létě roku 1876 a téhož roku byla rozhledna dokončena. Na starých mapách je zanesena pod názvem Vyhlídka Františka Josefa I.. Od roku 1926 měla název Engelsberg-Warte podle skladatele písní, který několikrát pobýval ve městě. Jde o kamennou válcovou věž o výšce 20 metrů s jediným vyhlídkovým ochozem. Ten byl původně otevřený, ale při rekonstrukci roku 2007 byla rozhledna zastřešena. Na vrchol vede 120 schodů, některé prameny však uvádí 100 schodů.\n\nPěšky z ulice Anglická po červené turistické značce. Autem lze dojet k hotelu Panorama a odtud dále po červené. Lze též využít služeb lanovky, vyjet k hotelu Krakonoš a po červené kolem parku miniatur dojít k rozhledně. Rozhledna je přístupná po celý rok.\n\nPůvodně byl z rozhledny výhled jižním a východním směrem, tento je však dnes zakrytý vzrostlými stromy. Zbývá výhled západním až severním směrem na lázeňskou část města Mariánské Lázně, Slavkovský les či Zelenou horu s vysílačem. Při vhodných podmínkách (zejména večer) je na rozhledně slyšet Zpívající fontána.\n\n"}
{"id": "373679", "url": "https://cs.wikipedia.org/wiki?curid=373679", "title": "Bugatti EB110", "text": "Bugatti EB110\n\nBugatti EB110 je supersportovní automobil, dvoumístné kupé s motorem uprostřed a stálým pohonem všech kol, vyráběný firmou Bugatti Automobiles, odkazující na původní francouzskou firmu Bugatti. Jeho nástupcem se stal Bugatti Veyron. Označení EB110 je poctou zakladateli původní firmy Ettore Bugattimu.\n\nBugatti EB110 byl prvním vozem v roce 1989 nově založené společnosti \"Bugatti Automobili SpA\", jejíž zakladatel, finanční makléř Romano Artioli v roce 1987 získal práva k používání značky „Bugatti“. EB110 byl představen 15. září 1991, v den 110. výročí narození Ettore Bugattiho a to současně na zámku ve Versailles a pod Velkým obloukem pařížské čtvrti La Défense. Automobil byl vyráběn od následujícího roku, byl tak od roku 1956 prvním automobilem nesoucím legendární značku. V roce 1995 však musela \"Bugatti Automobili SpA\" s celkem 300 vyrobenými exempláři EB110 vyhlásit konkurs a výroba byla zastavena. \n\nZnámými majiteli vozu EB110 byli například Michael Schumacher (1994, vůz v jasně žluté barvě) nebo brunejský sultán Hassanal Bolkiah.\n\nV roce 1997 koupil konkursní podstatu Jochen Dauer, majitel firmy Dauer Sportwagen. S ní získal nedokončená vozidla a velkou zásobu součástí nově vyvíjeného vozu \"Bugatti EB 110\", který byl v poslední fázi vývoje. Protože ale práva k značce Bugatti získal mezitím koncern Volkswagen, byl nový vůz po technické stránce dále vyvíjen jako Dauer EB 110 SS, karoserie změněna nebyla. Dauer EB 110 SS byl představen v květnu 2001 v rámci Velké ceny Monaka seriálu vozů Formule 1, tentokrát ale jako model určený téměř výhradně pro severoamerický trh.\n\nBugatti EB110 byl nabízen ve dvou variantách, jako \"Bugatti EB110 SS\" (SS zn. Super-Sport) a v komfortnější verzi \"Bugatti EB110 GT\" (GT značí Gran Turismo)\". EB110 SS bylo vyrobeno přibližně 220 exemplářů, EB110 GT kolem 70 kusů.\n\nBugatti EB110 je vybaven přeplňovaným dvanáctiválcovým motorem do V, s pěti ventily na válec. Uložen byl podélně před zadní nápravou. Objem motoru je 3499 cm³ při vrtání 81 mm a zdvihu 56,6 mm. Jeho výkon je zvýšen čtyřmi turbodmychadly s mezichladičem chlazeného vzduchu. \n\nKompresní poměr je 7,8 : 1. Při různých plnících tlacích se výkon obou modelů liší\n\nExportní varianta EB110 SS pro americký trh s osmi katalyzátory měla motor o výkonu 441 kW (600 k) při 8250 ot/min a maximální kroutící moment 626 Nm při 3750/min. Plnící tlak byl 1,1 bar.\n\nVýkon motoru na všechna kola je přenášen šestistupňovou převodovkou s přímým řazením a mezinápravovým diferenciálem s viskózní spojkou. Poměr rozložení výkonu je 27:73 %.\nVůz má rovnoběžníkové nápravy. Podvozek sériového vozu vyvinutý společností Aérospatiale je převážně z uhlíkových vláken, u pěti prototypů byl celý z hliníku. Karosérie navržená turínským designérem Gandinim je z lehkých slitin, jakož i části podvozku. Dveře se otevírají nahoru. Při vyšších rychlostech se automaticky zvedá zadní spoiler sloužící k zvýšení přítlaku na zadní nápravu. Součinitel odporu vzduchu je 0,35.\n\nNa základě odlišných motorizacích se modely \"EB110 GT\" a \"EB110 SS\" odlišovaly i v jízdních výkonech.\n\nEB110 GT s hmotností 1620 kg a výkonem 411 kW zrychloval z 0 na 100 km/h za 3,49 sekund a maximální rychlost byla 342 km/h, zatímco EB110 SS s hmotností 1570 kg a výkonem 450 kW zrychlil z 0 na 100 jen za 3,3 sekundy a dosahoval maximální rychlosti 351 km/h. Verze pro americký trh vážící mezi 1630 a 1735 kg zrychlila za 3,4 sekundy, max. rychlost byla 345 km/h.\n\nPrůměrná spotřeba EB110 se pohybuje mezi 27 až 30 litry na 100 km. Při maximální rychlosti motor spotřebuje přibližně jeden litr paliva na každý ujetý kilometr.\n\n"}
{"id": "373681", "url": "https://cs.wikipedia.org/wiki?curid=373681", "title": "Cyprian Kamil Norwid", "text": "Cyprian Kamil Norwid\n\nCyprian Kamil Norwid (naroz. jako Cyprian Ksawery Gerard Walenty Norwid, 24. září 1821, Laskow – Gluchy u Radzymina – 23. května 1883, Paříž) byl polský básník a malíř období romantismu.\n\nVystudoval malířskou školu ve Varšavě. Patřil ke druhému pokolení romantických básníků, kteří začali tvořit až po listopadovém povstání. Jeho matka zemřela v roce 1825, otec o deset let později. V roce 1840 začal publikovat první básně ve varšavských časopisech. V uměleckých kruzích byl uznán jako nadějný autor, ale i malíř. V roce 1842 odcestoval do zahraničí, studoval malířství, sochařství a archeologii v Itálii, pak dějiny umění a filozofii v Berlíně.\n\nV roce 1849 se usadil v Paříži, kde se stýkal s polskými básníky a filozofy, poznal Adama Mickiewicze (člen jeho legií), Krasińského, později Chopina a Słowackého. Žil v bídě, prožíval osobní zklamání, byl umělecky nepochopen. V roce 1852 odcestoval do Ameriky, tam se jeho situace ale nezměnila, dokonce mu na příjezd zpátky do Evropy musel půjčit jeho známý.\n\nZemřel v útulku pro chudé polské emigranty v Paříži na tuberkulózu. Pohřben je na hřbitově v Ivry, později byl přesunutý do hromadného hrobu na hřbitově 'Cimetière des Champeaux' v Montmorency. Symbolická urna s jeho pozůstatky byla umístěna 24. září 2001 na Wawelu.\n\n\nNěkolik obrazů, do dneška se zachovaly čtyři\n\n\n"}
{"id": "373684", "url": "https://cs.wikipedia.org/wiki?curid=373684", "title": "Michael Kácha", "text": "Michael Kácha\n\nMichael Kácha (6. ledna 1874 Zlíchov, dnes Praha – 12. května 1940 Praha) byl český novinář, anarchista a nakladatel.\n\nAbsolvoval pouze základní školní vzdělání, které doplnil rozsáhlým samostudiem. Byl respektován jako vzdělanec-samouk. Původním povoláním byl švec, později novinář a nakladatel.\n\nOd poloviny 90. let 19. století se věnoval práci v anarchistickém hnutí. V roce 1904 připravil se Stanislavem Kostkou Neumannem založení České anarchistické federace. Jako redaktor řídil časopis Zádruha a časopis Práce a vydával další časopisy a kalendáře. Vydával také knihy, například sbírku \"Života bído, přec Tě mám rád\" Fráni Šrámka.\n\nPo vypuknutí první světové války byl zatčen a internován v Göllersdorfu, odkud byl poslán na frontu. Utrpěl zranění nohy a do Prahy se vrátil v roce 1917 jako invalida.\n\nV roce 1918 se účastnil likvidačního sjezdu českých anarchistů a již nevstoupil do žádné politické strany. Pouze byl krátce pokladníkem Ústřední rady Svazu komunistických skupin. Od roku 1919 se Stanislavem Kostkou Neumannem redigoval a vydával časopis Červen. V roce 1922 obdržel knihkupeckou licenci a znovu se začal věnovat vydávání knih pod názvem Vydavatelské družstvo Kniha, kde vydal například v roce 1926 práci Václava Hlaváčka \"Liebknecht a kontremina\" s obálkou Otakara Mrkvičky.\n\n\n"}
{"id": "373685", "url": "https://cs.wikipedia.org/wiki?curid=373685", "title": "Ignác Jan Nepomuk Palliardi", "text": "Ignác Jan Nepomuk Palliardi\n\nIgnác Alois Jan Nepomuk Palliardi (15. května 1737 – 18. března 1824) byl český architekt, stavitel a štukatér italského původu. Navrhoval stavby a prováděl jejich dekoraci ve stylu pozdního baroka a raného klasicismu. \n\nNarodil se v Praze. Jeho kmotrem se stal jeden z nejznámějších barokních architektů, Kilián Ignác Dienzenhofer. Rodina Palliardiů přišla do Čech z Itálie. Žila v Praze několik generací, nejčastěji na Malé Straně, kde Ignác Alois Palliardi navrhl tři domy a podílel se i na jiných stavbách. Kromě toho se účastnil i několika realizací po Čechách. Tradici stavitelů a c.k. stavebních ředitelů udržovali dále Ignácův syn Jan Nepomuk (s nímž bývá Aloisovo autorství někdy zaměňováno, a vnuk Josef Palliardi (1798–1870).\n\n\n\n"}
{"id": "373690", "url": "https://cs.wikipedia.org/wiki?curid=373690", "title": "Vuelve (album)", "text": "Vuelve (album)\n\nVuelve je čtvrté studiové album zpěváka Ricky Martina, které vyšlo 10. února 1998 u Sony Music Latin a Columbia Records.\n\nBylo nahráno v letech 1997 a 1998. Produkce se ujaly Draco Rosou Desmondem Childem a také K.C. Porterem s kterým již dříve spolupracoval na albu A Medio Vivir.\n\nToto album bylo nahráno ve spojení dvou a více hudebních stylů, takzvaně fúze latinské hudby a popu nazvaným Pop latino.\n\nPrvním singlem byla zvolena píseň \"No Importa la Distancia\". Avšak základním singlem se stála stejnojmenná skladba \"Vuelve\".\n\nCelosvětově se prodalo osm milionů kusů. Celkem se v USA prodalo okolo milionu kusů, album získalo certifikaci platinová deska.\n"}
{"id": "373691", "url": "https://cs.wikipedia.org/wiki?curid=373691", "title": "Agastache", "text": "Agastache\n\nAgastache (\"Agastache\") je rod rostlin z čeledi hluchavkovitých. Jsou to trvalky, oblíbené u opylovačů. Lidé je využívají jako dekoraci a koření (Severní Amerika, Asie). Název je odvozen z řeckého slova \"agathos\" – obdivuhodný. Existuje kolem 30 druhů a mnoho odrůd a kultivarů.\nAgastache jsou byliny i keře se stonkem dlouhým od 30 centimetrů do 4 metrů. Jednoduché listy dorůstají délky jeden až patnáct centimetrů. Barva květů je odlišná podle druhu.\n\n \n"}
{"id": "373692", "url": "https://cs.wikipedia.org/wiki?curid=373692", "title": "Mladoňov", "text": "Mladoňov\n\nMladoňov (německy \"Bladensdorf\") je vesnice na Šumpersku, součást Nového Malína. Dříve byl Mladoňov součástí obce Oskava, od níž byl odloučen k 1. březnu 2003 a připojen k Novému Malínu.\n\nPrvní písemná zmínka o obci pochází z roku 1351.\n\nV katastru obce jsou evidovány tyto kulturní památky:\n\n\n"}
{"id": "373693", "url": "https://cs.wikipedia.org/wiki?curid=373693", "title": "526 př. n. l.", "text": "526 př. n. l.\n\nStoletí: 7. století př. n. l. – 6. století př. n. l. – 5. století př. n. l.\n\nRoky: 530 529 528 527 – 526 př. n. l. – 525 524 523 522 521 520\n\n\nPerská říše:\n"}
{"id": "373695", "url": "https://cs.wikipedia.org/wiki?curid=373695", "title": "Euro Hockey Tour 1996/1997", "text": "Euro Hockey Tour 1996/1997\n\nEuro Hockey Tour 1996/1997 byl 1. ročníkem hokejových turnajů Euro Hockey Tour.\n\nTurnaj se nekonal.\n\nHokejový turnaj byl odehrán od 7.11.1996 – do 10.11.1996 v Helsinkách\nHokejový turnaj byl odehrán od 16.12.1996 – do 21.12.1996 v Moskvě\nHokejový turnaj byl odehrán od 4.2.1997 – do 9.2.1997 v Stockholmu\n"}
{"id": "373705", "url": "https://cs.wikipedia.org/wiki?curid=373705", "title": "Juliana z Lutychu", "text": "Juliana z Lutychu\n\nSvatá Juliana z Lutychu (francouzsky Julienne de Cornillon) (1192 – 5. dubna 1258), byla řeholnice a mystička z Retinne v kraji Fléron a lutyšské diecézi. Významně přispěla k zavedení Slavnosti Těla a Krve Páně.\n\nNarodila se v Retinne, její rodiče Henri a Frescende zemřeli, když bylo Julianě pět let. Poté byla svěřena k výchově řeholním sestrám v konventu Mont Cornillon poblíž Lutychu. Ve věku 14 let se stala řeholnicí a toužila zasvětit svůj život službě nemocným. Naučila se latinsky, což jí umožňovalo číst spisy církevních otců, například sv. Augustina nebo sv. Bernarda z Clairvaux.\n\nOd roku 1209 měla častá mystická vidění. Svou pozornost soustředila především na eucharistii. Několikrát se opakovalo její vidění, v němž spatřila zářící měsíc v úplňku, ale jaksi neúplný, na jedné straně potemnělý či s tmavou skvrnou. Toto vidění ji velmi znepokojovalo a po dlouhých modlitbách pochopila, že měsíc představuje katolickou církev a temná trhlina na něm znamená, že církvi chybí důležitá slavnost k poctě Těla a Krve Kristovy. Od tohoto okamžiku začala bojovat o vyhlášení slavnostního svátku k poctě Nejsvětější svátosti. V tomto snažení jí pomáhala blahoslavená Eva z Lutychu.\n\nRoku 1222 byla Juliana zvolena abatyší kláštera v Mont Cornillon a dále usilovala o ustanovení Slavnosti Těla a Krve Páně. Žádala o radu nejznamenitější muže té doby, mezi jinými i Jana z Lausanne – kanovníka z chrámu sv. Martina v Lutychu, biskupa z Cambrai, vynikajícího dominikánského teologa Huga de Saint Cher i lutyšského arcijáhna Jacquese Pantaléona, pozdějšího papeže Urbana IV. a mnohé další.\n\nSlavnost Těla a Krve Páně byla poprvé slavena knížetem biskupem Robertem de Tourote, který oslaben nemocí pobýval ve Fosses a litoval, že již mu nezbude čas, aby tuto slavnost ustanovil v celém svém knížectví. Doporučil však kněžím, kteří s ním byli ve Fosses, aby slavnost zavedli. Zemřel 16. října 1246, aniž by stačil svolat místní synodu či vydat svůj příkaz písemně.\n\nMěšťané v Lutychu se postavili proti zavedení této slavnosti, neboť to pro lid znamenalo další postní den navíc. Odpor proti slavnosti zesílil v roce 1246 a Juliana musela opustit svůj konvent a putovala od kláštera ke klášteru. Nalezla útočiště v několika cisterciáckých klášterech, nakonec zůstala v klášteře v Salzennes. Zemřela 5. dubna 1258 ve Fosses-la-Ville, pohřbena je v cisterciáckém opatství ve Villers-La-Ville.\n\nNa její popud byl svátek zaveden od roku 1246 v lutyšské diecézi, 11. srpna 1264 jej papež Urban IV. ustanovil pro celou církev bulou Transiturus de hoc mundo. Slavnost Těla a Krve Páně nebyla přijímána ve všech diecézích západní církve, neboť po smrti Urbana IV. byly slavení svátku opět kladeny překážky, až do pontifikátu Klementa V., kdy koncil ve Vienne (ve Francii) obnovil příkaz Urbana IV.\n\nJuliana je uctívána jako světice, kanonizována byla Piem IX. roku 1869. Její svátek se slaví 5. dubna.\n\n"}
{"id": "373706", "url": "https://cs.wikipedia.org/wiki?curid=373706", "title": "T. E. Tisovský", "text": "T. E. Tisovský\n\nT. E. Tisovský, vlastním jménem Tobiáš Eliáš (19. ledna 1863 v Tisové u Vysokého Mýta – 23. března 1939 v Sadské u Nymburku), byl český spisovatel a publicista.\n\nTobiáš Eliáš (Tisovský) se narodil ve statku čp. 46. v rodině sedláka Tobiáše Eliáše a Kateřiny, rozené Kvapilové. Svá školní léta prožíval v Českých Heřmanicích a ve Vysokém Mýtě. Absolvoval vyšší reálku v Litomyšli a potom České vysoké učení technické v Praze. Nastoupil krátce do zaměstnání jako chemik v cukrovaru v Městci Králové a v roce 1892 nastoupil k Zemskému finančnímu ředitelství jako účetní revident-kontrolor, později vrchní kontrolní rada a ředitel. V letech 1892 až 1910 pracoval na finančním úřadě v Táboře a až do penzionování v Praze. Potom žil v Sadské ve své vilce, kterou nazval „Tisová“.\n\nV roce 1923 byl T. E. Tisovský jmenován čestným občanem tisovské obce, v dubnu 2008 mu byl u rodného domu čp. 46 v Tisové odhalen pamětní kámen. Pohřben je v rodinné hrobce na hřbitově v Sadské.\n\nT. E. Tisovský byl literárně činný od mládí téměř do konce života; jeho tvorba představuje více než padesát položek. Napsal například parafráze starších látek (\"Baron Prášil\", \"Šibalství Enšpíglova\"). Na přelomu 19. a 20. století se více vydávaly jeho beletrie se vztahem k české přírodě. Dětem zde podával příběhy antropomorfizovaných zvířat zasazených do realistického prostředí, napsal například o malé myšce nebo o panství kmotra čápa. Také přeložil ze švédského originálu knihu pod názvem \"Podivuhodná cesta nezbedy Petra s divokými husami\" (1911), ve které dobře vystihl zásadní problém převodu tohoto zdařilého žánrového experimentu: jak převést šestisetstránkový cestopis s pohádkovým prvky do češtiny tak, aby neztratil přitažlivost pro dětské čtenáře.\n\nLiterát Tisovský se nevyhnul ani vědecko-populární práci (například publikaci \"Co jest grafologie\"), ani vzpomínkové próze (reprezentuje dílo o Jiráskovi a také jako litomyšlský žák redigoval sborník Jiráskovy Litomyšle 1911. Alois Jirásek byl mladému Tobiášovi po dobu jeho studia v Litomyšli nejen učitelem, ale i trvalým literárním vzorem. Později byl slavný český spisovatel i Tisovského přítelem.\n\n\n\n\n\n\nVilímkovo nakladatelství vydalo v letech 1919–1925 Tisovského sebrané spisy (celkem 11 svazků) s ilustracemi O. Cihelky, V. Černého, V. Čutty a j.\n\n\n"}
{"id": "373710", "url": "https://cs.wikipedia.org/wiki?curid=373710", "title": "Kostel svatého Mikuláše (Mladoňov)", "text": "Kostel svatého Mikuláše (Mladoňov)\n\nKostel svatého Mikuláše v Mladoňově je barokní stavbou z roku 1740. V roce 1964 byl areál kostela s křížem zapsán na seznam kulturních památek.\n\nKostel a faru měla obec již ve 14. století. Zmiňována je v listině z roku 1350 o zřízení litomyšlského biskupství. V roce 1423 byl kostel poničen husity. Na výzvu olomouckého vikariátu byla v roce 1540 uspořádána sbírka na jeho opravu. Kostel byl zasvěcen Maří Magdaléně. \n\nBarokní kostel sv. Mikuláše u hřbitova byl postaven v roce 1740. Byl vystavěn nákladem vrchnosti na jiném místě než původní kostel. \n\nV letech 2010 až 2015 byla provedena celková oprava střechy a krovu kostela včetně sakristie. Byla položena nová krytina z břidlicových tašek, krov byl opatřen nátěrem proti hmyzu a plísním. \n\nKostel se hřbitovem je situován v mírně svažitém terénu uprostřed obce vedle silnice. Celý areál je obklopen bíle omítnutou ohradní zdí pokrytou vlnitou krytinou. Před vstupní branou na jižní straně stojí pískovcový kříž z roku 1801.\n\nKostel je orientovaná jednolodní stavba obdélného půdorysu s půlkruhovým závěrem, postavená z kamenného a cihelného zdiva, omítnutá hladkou vápennou omítkou bílé barvy. Presbytář je užší než loď, stejně vysoký. Hlavní průčelí přechází přes segmentový štít do čtyřboké věže stojící na atikové zdi s prohnutými křídly na okrajích zdobené pískovcovými koulemi s křížky. Věž se segmentovými okny, ciferníky hodin a nárožními pilastry je zakončena cibulí. Okna v průčelí jsou pravoúhlá, na pravé straně zaslepená. Loď má sedlovou střechu krytou břidlicí, nad kněžištěm půlkulatě zakončenou a s šestibokým sanktusníkem s lucernou a cibulí. Okna jsou segmentově zakončená a rámována plochou širokou šambránou. Přízemní, půdorysně obdélná sakristie s pultovou zvalbenou střechou je přistavěna ze severovýchodu u presbytáře. Přístavba předsíně na jihovýchodní straně má sedlovou střechu a pískovcové ostění pravoúhlého vstupu. \n\nProstor podvěží je zaklenut českou plackou v rozích zdobenou plastickými kapkami. Vpravo pravoúhlý vchod k dřevěnému schodišti na kruchtu, podlahy v celém objektu jsou z nových čtvercových červených pálených dlaždic. Stěna ve středové ose pod zábradlím kruchty a pilastry podkruchtí jsou zdobené štukovými čabrakami. Vstup do prostoru pod kruchtou je otevřenou arkádou, další dva arkádové otvory do malého západního prostoru zaklenutého pruskou plackou se segmentovým oknem s vitráží (sv. Mikuláš) na jihozápad a segmentovým záklenkem v severní stěně.\n\nKřížovou cestu v kostele maloval Jan Dittmann, obraz sv. Mikuláše nad hlavním oltářem v r. 1836 František Leiter.\n\n"}
{"id": "373717", "url": "https://cs.wikipedia.org/wiki?curid=373717", "title": "Třída Arethusa", "text": "Třída Arethusa\n\nTřída Arethusa byla třídou lehkých křižníků Royal Navy, které vstoupily do služby v letech 1935–1937. Lodě byly určené především k ochraně obchodních tras. Třída se skládala ze čtyř jednotek, které byly všechny nasazeny ve druhé světové válce. Dvě z lodí byly v boji potopeny. Lodě vycházely z předcházející třídy Leander (z její druhé skupiny se dvěma komíny), byly však menší a nesly o jednu dvoudělovou dělostřeleckou věž méně (celkem tedy šest 152mm kanónů ve třech věžích). Podobně řešené, avšak o něco slabší bylo také jejich pancéřování. Hlavní výzbroj doplňovaly čtyři 102mm kanóny (\"Penelope\" a \"Aurora\" jich nesly osm), osm 12,7mm kulometů Vickers ve dvou čtyřhlavňových postaveních a tříhlavňový torpédomet na každém boku.\n\nLodě třídy \"Arethusa\" se ve službě velice osvědčily a jejich upravený trup byl použit také při stavbě křižníků třídy Dido. Během války bojovaly především ve Středomoří, kde také byly dvě z nich potopeny. \"Arethusa\" byla v červenci 1940 součástí svazu, který napadl francouzské válečné lodě kotvící v Mers-el-Kébiru. \"Galateu\" potopila 15. prosince 1941 poblíž Alexandrie německá ponorka \"U-577\". \"Penelope\" potopila 18. února 1944 u Anzia německá ponorka \"U-410\".\n\n\"Aurora\" byla v roce 1948 prodána námořnictvu Čínské republiky, byla zde ukořistěna komunisty a v roce 1949 byla potopena při leteckém útoku. Loď byla vyzvednuta, ale pravděpodobně již neopravena.\n\n\n"}
{"id": "373722", "url": "https://cs.wikipedia.org/wiki?curid=373722", "title": "Nick Mason's Fictitious Sports", "text": "Nick Mason's Fictitious Sports\n\nNick Mason's Fictitious Sports je první sólové album britského bubeníka Nicka Masona, známého svým působením v art rockové skupině Pink Floyd. Album bylo vydáno v květnu 1981 (viz 1981 v hudbě).\n\n\"De facto\" se nejedná o album Nicka Masona. Mason na desce bubnuje a také ji koprodukoval, skladby jsou ale autorským dílem jazzové hudebnice Carly Bleyové. V písních účinkuje množství muzikantů, většinou známých a kamarádů Nicka Masona, který toto album zaštítil svým jménem. Deska byla nahrána již na podzim roku 1979, vydání se ale dočkala až o rok a půl později.\n\nAlbum \"Nick Mason's Fictitious Sports\" se skládá z osmi jednotlivých písní různých hudebních žánrů, které v ničem nepřipomínají skladby Masonovy „domovské“ art rockové kapely Pink Floyd.\n\nNa CD vyšlo album v roce 1995 pouze v USA, roku 2018 bylo zahrnutou v boxsetu \"Unattended Luggage\".\n\nVšechny skladby napsala Carla Bleyová.\n\n\n"}
{"id": "373725", "url": "https://cs.wikipedia.org/wiki?curid=373725", "title": "Seznam českých chemiků", "text": "Seznam českých chemiků\n\nTato stránka obsahuje seznam významných českých chemiků. Kritériem pro uvedení chemika v seznamu je jeho významnost podle hledisek Wikipedie.\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "373726", "url": "https://cs.wikipedia.org/wiki?curid=373726", "title": "Skansen", "text": "Skansen\n\nSkansen je muzeum pod otevřeným nebem (skanzen) a zoo nedaleko centra Stockholmu, na ostrově Djurgården. Založil ho roku 1891 Artur Hazelius, aby ukázal, jak se žilo v různých částech Švédska před industrializací. Inspiroval se podobným muzeem založeným roku 1881 králem Oskarem II. v Kristianii (dnes Oslo). Skansen se stal modelem pro další podobná muzea ve Skandinávii a později i jinde. Slovo „skansen“ (švédsky \"hradby, šance\") se v mnoha jazycích stalo synonymem pro muzeum pod otevřeným nebem.\n\nSkansen byl původně součástí Severského muzea, ale osamostatnil se roku 1963. Budovy ve Skansenu jsou stále majetkem Severského muzea.\n\nHazelius během svých cest po Švédsku přivezl po částech asi 150 domů, jeden dokonce z norského Telemarku. V muzeu byly znovu sestaveny do původní podoby. Pouze tři budovy nejsou originály, ale kopie pečlivě postavené podle původních předloh. Všechny budovy jsou otevřeny návštěvníkům a ukazují život ve Švédsku v 17. až 19. století.\n\nDo Skansenu zavítá každý rok více než 1,3 milionu návštěvníků. Na více než 300 000 m² je postavena i replika města 19. století, ve kterém se předvádějí tradiční řemesla v dobovém prostředí. Součástí areálu je i zoo s mnoha druhy severských a několika neseverských zvířat. Od roku 1897 je v muzeu provozována i lanovka Skansens bergbana překonávající výškový rozdíl 34,67 m na celkové délce 196,4 m.\n\n\n"}
{"id": "373730", "url": "https://cs.wikipedia.org/wiki?curid=373730", "title": "Erbovní plášť a stan", "text": "Erbovní plášť a stan\n\nErbovní plášť nebo stan je součást velkého znaku panovníků a vysoké šlechty. Je to honosný látkový závěs (drapérie) na způsob pláště, který obklopuje celý štít, splývá z koruny a je vyvázán zlatými sňůrami se střapci po obou stranách, odkud pak volně zavěšen visí dolů. Vedle zlatých sňůr se střapci jsou pláště a stany lemovány zlatými třásněmi a bývají podšité hermelínem.\n\nI když se pláště a stany od barokní doby velmi rozšířily, ne všechny evropské monarchie užívají dnes stan nebo plášť jako součást svého státního znaku: např. Velká Británie, Rakousko-Uhersko, Dánsko nebo Norsko používají jednodušší znaky.\n\nPlášť (ang. \"mantle\", něm. \"Wappenmantel\", fr. \"manteau\") vychází z hodnostní korunky a celý zbytek znaku se nachází na plášti. V rozích byl převázán šňůrkami, jejichž počet symbolizoval postavení držitele erbu. Na stranách pláště byly obvykle záhyby, jež také symbolizovaly hodnost majitele (tři náležely císaři/králi). Plášť je vyhrazen vyšší šlechtě, evropským knížatům, vévodům, duchovním rytířským řádům a také bývalým bezprostředním hrabatům. V současné době používá plášť místo stanu i většina evropských královských dynastií a království a také Jordánské Hášimovské království (současně je to i znak dynastie Hášimovců).\n\nVelká část plášťů je purpurová (červená), ale objevují se i jiné tinktury např. modrá (Francie), černá (řád Maltézských rytířů) nebo zlatá (francouzští vévodové nebo říšská knížata).\n\nStan (ang. \"pavilon\", něm. \"Wappenzelt\", fr. \"pavillon\") je v mnohém podobný plášti; liší se tím, že nevychází z koruny, ale z kopule s laloky a střapci, na níž spočívá koruna (císařská nebo královská). V rozích je převázán šňůrkami, jejichž počet symbolizoval postavení držitele erbu (nejvíce, 2 a půl náleželo císaři). Na stranách stanu byly obvykle záhyby, jež také symbolizovaly hodnost majitele (tři náležely císaři/králi). Stan používali jenom svrchovaní panovníci. Užívání stanů přísluší tedy pouze císařům, králům a velkovévodům (ale jen s průhlednou kr. korunou). Za svůj vznik vděčí stan francouzskému králi Ludvíku XIV., který jeho pomocí začal vyjadřovat zvýšený lesk svého majestátu.\n\nVětšina stanů je purpurová (červená), ale existují i výjimky jako zlatý stan z velkého znaku Německého císařství nebo stan ze znaku francouzského království, který je modrý.\n\nTaké stany mohou být na vnější straně poseté určitými erbovními tinkturami – např. orlice, zlaté lilie, atd...\n\n"}
{"id": "373731", "url": "https://cs.wikipedia.org/wiki?curid=373731", "title": "Glacialisaurus", "text": "Glacialisaurus\n\nGlacialisaurus („ledovcový ještěr“) byl rodem po čtyřech chodícího býložravého dinosaura ze skupiny sauropodomorfů, který byl objeven v sedimentech souvrství Hanson v Antarktidě. Patří tak k několika málo známým rodům antarktických dinosaurů. Žil v období spodní jury, asi před 185 miliony let. Typový druh \"G. hammeri\" byl popsán roku 2007 podle částečně dochovaných fosílií zadní končetiny a chodidla. Tento dinosaurus dosahoval délky kolem 6,2 metru a hmotnosti několika stovek kilogramů.\n\n\"Glacialisaurus\" se objevuje v první epizodě amerického trikového dokumentu \"Dinosaur Revolution\" z roku 2011.\n\n\n"}
{"id": "373733", "url": "https://cs.wikipedia.org/wiki?curid=373733", "title": "Karel Frič", "text": "Karel Frič\n\nKarel Frič (17. května 1834 Praha-Nové Město – 12. září 1915 Praha), byl český obchodník, překladatel a podnikatel.\n\nVystudoval chemii na pražské technice (dnes ČVUT), roku 1863 přeložil z angličtiny \"Chemickou abecedu\", psal brožury a články na obchodní témata. Brožurou \"Stavme velké Národní divadlo\" z roku 1864 vzbudil obnovený zájem o toto téma. Vedl různé průmyslové a obchodní podniky a jeden z nich založil v Rostově na Donu v Rusku, kde pak dlouho žil.\n\n"}
{"id": "373734", "url": "https://cs.wikipedia.org/wiki?curid=373734", "title": "Carla Bley", "text": "Carla Bley\n\nCarla Bley (* 11. května 1936 Oakland, Kalifornie, USA), rozená Carla Borg, je americká jazzová skladatelka, pianistka a varhanice. Je důležitou osobou free jazzu 60. let 20. století, jejím nejznámějším dílem je zřejmě jazzová opera \"Escalator over the Hill\", vydaná na třech LP. Skládá také mnoho dalších kompozic pro jiné hudebníky, jako jsou např. Gary Burton, Jimmy Giuffre, George Russell, Art Farmer nebo její bývalý manžel Paul Bley.\n\n\n"}
{"id": "373740", "url": "https://cs.wikipedia.org/wiki?curid=373740", "title": "Václav Frič", "text": "Václav Frič\n\nVáclav Frič (14. března 1839 Praha-Nové Město – 10. června 1916 Praha) byl český obchodník s přírodninami a podnikatel.\n\nStudoval reálku, pak chemii na technice v Praze (dnes ČVUT). Zabýval se jako jeden z prvních fotografií, dělal v Praze první fototypické tisky a vydal brožurku \"O světlotisku\". Když se roku 1862 vrátil z cest po Francii a Anglii, založil malý obchod s technickými předměty, později se zcela specializoval na přírodniny, zejména školní pomůcky. Jeho podnik měl velký úspěch, Frič exportoval do řady zemí a získal řadu čestných uznání na výstavách, zejména Zlatou medaili v Paříži roku 1889. Jeho obchod ve Vladislavově ulici v Praze fungoval až do padesátých let 20. století.\n\nManželka Anna byla dcerou pražského obchodníka Vincence Josefa Rotta\n\n"}
{"id": "373744", "url": "https://cs.wikipedia.org/wiki?curid=373744", "title": "Třída Southampton", "text": "Třída Southampton\n\nTřída Southampton byla třídou lehkých křižníků Royal Navy, přijatých do služby v roce 1937. Tato třída byla první skupinou z celkem deseti ve třech třídách (\"třída Southampton\", třída Gloucester a třída Edinburgh) postavených lehkých křižníků, souhrnně označovaných jako třída \"Town\". V této skupině bylo postaveno celkem pět jednotek. Lodě vznikly jako reakce na stavbu velkých a silně vyzbrojených lehkých křižníků, určených pro US Navy (třída Brooklyn) a Japonské císařské námořnictvo (třída Mogami).\n\nVšechna plavidlo čekalo intenzivní nasazení během druhé světové války, ve které byl ztracen pouze \"Southampton\" a to 11. ledna 1941 při náletu.\n\n\n"}
{"id": "373747", "url": "https://cs.wikipedia.org/wiki?curid=373747", "title": "Kostel svatého Jiří (Libina)", "text": "Kostel svatého Jiří (Libina)\n\nKostel svatého Jiří v Libině je barokní stavbou z 18. století. Velmi působivá a intaktně zachovaná sakrální barokní architektura s klasicizujícím charakterem a pozoruhodnou štukovou výzdobou. V roce 1964 byl zapsán na seznam kulturních památek.\n\nKostel byl vybudován či radikálně přestavěn v roce 1721. Středověkého původu je zřejmě jádro věže a snad i dispozice kostela. Barokní stavba má stejného autora jako kostel Narození Panny Marie v Novém Malíně.\n\nOrientovaná jednolodní stavba s odsazeným, pětiboce uzavřeným kněžištěm. Po stranách kněžiště je kaple a sakristie s oratořemi v patře. K obdélné lodi přistupuje v ose západního průčelí hranolová věž. Fasády člení mělké vpadlé výplně s okny s půlkruhovým záklenkem.\n\nPři jihovýchodní straně je přistavěna přízemní trigonální část (grotta), ve které je instalována skupina soch výjevu Krista na hoře Olivetské. Po pravé straně vchodu do kostela stojí socha sv. Jana Nepomuckého s atributem kříže a korpusem Krista z let 1715-1720, po levé straně kamenná socha Panny Marie pocházející z roku 1716.\n\nKněžiště je zaklenuto valenou klenbou s výsečemi a trojdílným lunetovým závěrem, v lodi je klenba valená s výsečemi. Výseče od sebe oddělují dvojice nízkých maltových pasů ohraničených svazky prutů. Patky klenby leží na přízedních polopilířích završených římsovým kladím. Polopilíře překrývají dvojice pilastrů s ionskými hlavicemi a plastickými festony z květů a plodů. V západní části lodi je patrová oratoř nesená zděnými pilíři, nad ní je hudební kruchta na dřevěných sloupech.\n\nV pozadí hlavního oltáře obraz svatého Jiří (1863, Josef Jansa) a zbytky původního retabula s dřevořezbami svatého Petra a Pavla a sousoším Nejsvětější Trojice. Z původního vybavení se zachovala také kazatelna, mramorová křtitelnice (1725), oltářní obraz sv. Antonína Paduánského (1725, Jan Kryštof Handke, velmi pravděpodobně z kostela v Mladoňově). Varhany pocházejí z roku 1775. Zvon ve věži nese letopočet 1504, další dva zvony byly ulity v r. 1981 a 1982 v dílně Leticie Dytrychové z Brodku u Přerova.\n\n"}
{"id": "373750", "url": "https://cs.wikipedia.org/wiki?curid=373750", "title": "Vojtěch Frič (právník)", "text": "Vojtěch Frič (právník)\n\nVojtěch Frič (8. prosince 1844 Praha-Nové Město – 12. října 1918 Praha) byl český právník, zemský advokát, člen městské rady a místostarosta Sokola.\n\nVystudoval na staroměstském gymnáziu, cestoval po Německu, Francii a Švýcarsku, pak studoval práva na pražské univerzitě a roku 1870 zde promoval. Pracoval jako koncipient v kanceláři svého otce, Josefa Františka Friče, od roku 1878 provozoval samostatnou kancelář. Už jako student byl činný v různých spolcích, v pražském Sokole se stal pobočníkem Jindřicha Fügnera. Od roku 1893 byl zvolen členem městského zastupitelstva a městské rady, byl také členem správních a dozorčích rad různých škol a veřejně prospěšných nadací.\n\nJeho manželkou byla Růžena (Rosalie), rozená Švagrovská (1851—??), sestra mecenáše umění Augusta Švagrovského. Manželé Fričovi měli syny Vojtěcha a Martina a dcery Růženu (zemřela předčasně) a Johanu.\n\n"}
{"id": "373751", "url": "https://cs.wikipedia.org/wiki?curid=373751", "title": "Státní rostlinolékařská správa", "text": "Státní rostlinolékařská správa\n\nStátní rostlinolékařská správa (ve zkratce SRS, anglicky \")\" byl státní správní úřad rostlinolékařské péče, zřízený Ministerstvem zemědělství, který působil na území České republiky.\n\nStátní rostlinolékařská správa byla zřízena v roce 1996, od roku 2014 byla sloučena s Ústředním kontrolním a zkušebním ústavem zemědělským.\n\nStátní rostlinolékařská správa působí v oblasti ochrany rostlin a rostlinných produktů.\n\nStátní rostlinolékařská správa (SRS) provádí na území České republiky průzkum výskytu regulovaných (karanténních) škodlivých organismů rostlin. Veřejnosti jsou poskytovány informace výskytu škodlivých organismů, jsou dostupné na webových stránkách www.srs.cz.\n\nSRS rozhoduje o povolování přípravků na ochranu rostlin a dalších prostředků pro jejich uvedení na trh a používání.\n\nInspektoři SRS provádějí na základě žádosti vývozců rostlin, rostlinných produktů a jiných předmětů vývozní rostlinolékařská šetření a vystavují rostlinolékařská osvědčení.\n\nLaboratorní diagnostika původců chorob, škůdců a dalších možných příčin poškození rostlin je pro interní potřeby zajišťována centrálně odborem diagnostiky. Škodlivé organismy včetně abiotických poškození jsou taktéž determinovány rostlinolékařskými inspektory přímo v terénu.\n\nPři zjištění výskytu regulovaných (karanténních) škodlivých organismů, které je zakázáno zavlékat a šířit na území České republiky, SRS nařizuje mimořádná rostlinolékařská opatření. SRS rozhoduje o poskytnutí náhrady nákladů a ztrát dotčené povinné osobě.\n"}
{"id": "373752", "url": "https://cs.wikipedia.org/wiki?curid=373752", "title": "Klaus Fischer", "text": "Klaus Fischer\n\nKlaus Fischer je jméno těchto osob:\n\n\n"}
{"id": "373753", "url": "https://cs.wikipedia.org/wiki?curid=373753", "title": "Robert Wyatt", "text": "Robert Wyatt\n\nRobert Wyatt (* 28. ledna 1945 Bristol, Anglie), vlastním jménem Robert Wyatt-Ellidge, je britský hudebník, zpěvák, klávesista, bývalý bubeník a zakládající člen skupiny Soft Machine.\n\nWyatt se v roce 1963 seznámil s Daevidem Allenem a Hugh Hoppperem, se kterými založil Daevid Allen Trio. Allen ale brzy poté odjel do Franice, Wyatt s Hopperem založili skupinu The Wilde Flowers, jejímiž členy byli i Kevin Ayers, Richard Sinclair a Brian Hopper. Robert Wyatt hrál na bicí již od začátku a po Allenově odchodu převzal i roli hlavního zpěváka.\n\nV roce 1966 se The Wilde Flowers rozpadli a Wyatt s Mikem Ratledgem vytvořili kapelu Soft Machine, do níž vstoupili i Kevin Ayers a Daevid Allen. Wyatt zde opět bubnoval a zpíval, což není pro rockovou skupinu, která koncertuje, příliš obvyklé.\n\nPo konfliktech uvnitř skupiny vydal Robert Wyatt v roce 1970 své první sólové album, \"The End of an Ear\". O rok později Soft Machine opustil a brzy nato založil svou vlastní kapelu Matching Mole. 1. června 1973 ale Wyatt na večírku vypadl z okna ve třetím poschodí a ochrnul od pasu dolů. 4. listopadu toho roku uspořádala skupina Pink Floyd dva benefiční koncerty ve prospěch Roberta Wyatta, které vynesly 10 000 liber.\n\nPo úraze, který mu znemožnil naplno využívat bicí soupravu, opustil skupinu Matching Mole a začal se věnovat sólové kariéře, jako zpěvák, klávesista a trumpetista. Spolupracoval se známými hudebníky, kteří jsou také jeho přátelé (Nick Mason a David Gilmour z Pink Floyd, Mike Oldfield, Henry Cow, Carla Bleyová, Brian Eno, Phil Manzanera a mnoho dalších).\n\n\n"}
{"id": "373755", "url": "https://cs.wikipedia.org/wiki?curid=373755", "title": "Rudolfov (Liberec)", "text": "Rudolfov (Liberec)\n\nRudolfov (něm. \"Rudolfsthal\") je XXI. část města Liberec. Původně jako osada Buschdorf vznikl v 16. století. Obec Rudolfov byla založena roku 1657. V roce 2001 měl Rudolfov 88 obyvatel.\n\nDobrou hodinu cesty na severovýchod od Liberce, leží u Černé Nisy, ve výši 586 m n. m. horská vesnice Rudolfov. Domy obce jsou rozloženy ve svažitém k severozápadu skloněném údolí. Místo je kolem dokola obklopeno lesy a je obyvatelstvem obvykle nazývané „Buschdorf“ (Lesov). Údolím, protéká malý potůček, který svoji vodu sbírá v lese mezi Rudolfovem a Bedřichovem a po krátkém běhu údolím vtéká do řeky Černá Nisa. Řeka se obec dotýká jen na severozápadním okraji, kde pohání jednu pilu a mlýn nazývaný Buschmühle. Potom řeka odtéká do romantického Kateřinského údolí. Tak nějak popisoval Rudolfov na počátku 19. století pan František Rasl.\n\nRudolfov byl založen v roce 1657, tedy jen několik let po třicetileté válce. Podnět k jeho založení dali poručníci nezletilých Gallasů, Antonína Pankráce a Františka Ferdinanda. Obec byla založena na místě, kterému se od nepaměti lidově říkalo Buschdorf. Pro svoji odlehlost, ze strachu před strašidly a divou zvěří i pro nepříliš přívětivé prostředí dané polohou údolí, nemohla vrchnost najít nikoho, kdo by se v nově založené vesnici dobrovolně usadil natrvalo. A tak liberecký panský hejtman Fridrich Sauther, který si nemohl dovolit nechat místo neosídlené, musel sáhnout k donucovacím prostředkům. Jako zástupce vrchnosti použil své neomezené moci. Byli vybráni dva mladí osadníci. Ti byli spoutáni a dovlečeni dráby do Rudolfova v řetězech a oběma bylo pod přísným trestem zakázáno Rudolfov opustit. Byli to čerstvě ženatí mladíci Christoph Tallowitz a Christoph Seibt z Kateřinek. Časem se ke dvěma prvním osídlencům, přidali dobrovolně další osadníci. První dítě v obci Rudolfov se narodilo 25. 11. 1657 a v roce 1659 se slavila první svatba. Deset let po založení měla již obec ve 13 chalupách 21 osídlenců i s rodinami.\n\nV Rudolfově žilo převážně německé obyvatelstvo. Podle sčítání obyvatel v roce 1930 se k „československé“ národnosti hlásilo pět obyvatel z celkového počtu 362 lidí, což činilo 1,38%. Ihned po osvobození začalo být německé obyvatelstvo, zprvu neorganizovaně, odsunováno, do obce přišli osadníci z vnitrozemí, Slovenska a reemigranti z Podkarpatské Rusi a Volyně. Dle údajů Zpráv státního úřadu statistického, řada D, číslo 1-16 z roku 1946, žilo v prosinci 1945 v Rudolfově 279 obyvatel.\n\nKe sloučení Rudolfova s Libercem došlo k 1. lednu 1963. V době sloučení s Libercem měl Rudolfov 165 obyvatel.\n\n"}
{"id": "373756", "url": "https://cs.wikipedia.org/wiki?curid=373756", "title": "Gravimetr", "text": "Gravimetr\n\nGravimetr je měřicí přístroj pro měření intenzity, směru, nebo dalších charakteristik gravitačního pole. V pozemských podmínkách se obvykle jedná o přístroj k měření lokálního zemského gravitačního pole a zjišťování jeho anomálií.\nV principu se jedná o velmi přesný akcelerometr.\n\nGravimetry se využívají v praktických oborech - především v geologii.\n\nTlumené závaží je zavěšeno na pružině. Na spodní straně závaží je umístěno zrcátko. Jeho vertikální pohyb je sledován pomocí interferometru.\nKapalina o vysoké hustotě je umístěna ve dvou uzavřených nádobách propojených tak, aby tato kapalina mohla mezi nádobami proudit. Zbylý prostor je zcela vyplněn kapalinou o malé hustotě. Tato lehká kapalina sahá až do kapilár, které propojují každou nádobu se samostatným zásobníkem plynu. Nádoby jsou umístěny tak, aby hladiny husté byly v různé úrovni a ta byla vyrovnána tlakem plynu v zásobnících. Změny gravitačního pole se projeví pohybem hladiny lehké kapaliny v kapilárách.\n\nDvojice zrcátek je zavěšena na pružinách proti sobě. Mezi nimi se mnohokrát odráží paprsek světla. Pohyb zrcátek změní místo dopadu paprsku.\n\n"}
{"id": "373757", "url": "https://cs.wikipedia.org/wiki?curid=373757", "title": "Kostel svatého Jiljí (Úsov)", "text": "Kostel svatého Jiljí (Úsov)\n\nKostel svatého Jiljí v Úsově je barokní stavbou s prvky klasicismu z roku 1736 (přestavba staršího kostela). V roce 1964 byl zapsán na seznam kulturních památek.\n\nFarní kostel sv. Jiljí je doložen prameny teprve v 15. století. Zasvěcení kostela se shoduje se jménem prvního známého vlastníka Úsova Jiljího ze Švábenic a lze tedy předpokládat, že již v době jeho života v 13. století zde stála kaple sv. Jiljí, která byla v 15. století přestavěna na kostel. V 17. století byl kostel velmi bohatě vybaven, měl dva olomoucké misály, osm kalichů, patnáct obrazů na stěnách a mnohé další. Na věži visely 3 zvony, nejstarší se znakem pánů z Boskovic a z Vlašimi, datovaný r. 1474. \n\nRoku 1736 byl kostel přestavěn podle projektu architekta Antonia E. Martinelliho na popud knížete Josefa Václava z Lichtenštejna. Na hřbitově u kostela byla postavena kostnice s kryptou. Kostel vysvětil olomoucký biskup Jakub Arnošt z Lichtenštejna-Kastellkornu 23. června 1741. Interiér se třemi oltáři byl vyzdoben obrazy známého barokního malíře Jana Kryštofa Handkeho a uničovského malíře Ignáce Oderlického. V záklenku u jižní zdi bylo umístěno sousoší Krista a jeho učedníků na Olivetské hoře olomouckého barokního sochaře Ondřeje Zahnera.\n\nV letech 1881 – 1884 byl kostel nákladně restaurován. Na kůr byly instalovány varhany, které zhotovili v roce 1885 bratři Braunerové z Uničova. Nástroj daroval kníže Jan II. z Lichtenštejna jako výraz uznání za dobře provedenou rekonstrukci.\n\nV roce 2011 byl ve věžních prostorách kostela nalezen mohutný velikonoční dřevěný hrkač z roku 1746, který byl používán o Velikonocích místo zvonů. Po opravě byl vrácen zpět do zvonice.\n\nKostel stojí na vyvýšeném místě v horní části náměstí a tvoří dominantu městečka pod úsovským zámkem. Areál je obehnán kamennou ohradní zdí. Přístup ke kostelu je po zděném dvouramenném schodišti s vestavěnou kapličkou. U paty schodiště je k zábradlí přistavěn kamenný kříž z roku 1746 s korpusem Ježíše Krista a sochou Panny Marie. Na severní straně areálu stojí v bezprostřední blízkosti ohradní zdi sloup se sochou Panny Marie Bolestné, který byl v roce 2016 prohlášen kulturní památkou. \n\nKostel je jednolodní orientovaná stavba obdélného půdorysu s trojbokým závěrem, k němuž je z jižní strany připojen nízký otevřený přístavek s půlkruhovou arkádou, v němž se nachází sousoší Krista a jeho učedníků na Olivetské hoře. Ze severní strany je přizděna přízemní sakristie obdélného půdorysu. Hlavní vstup s pískovcovým portálem je zasazen do středové osy v pokračování symetrického dvouramenného schodiště. Nad portálem je trojúhelníkový štít a štuková kartuše s křížem. Průčelí člení sdružené lizény a profilovaná hlavní římsa. Fasádu pod korunní římsou rytmizuje několik okenních otvorů ve třech osách. V bočních polích jsou dvě velké hluboké niky. Zjednodušený volutový štít se zvedá nad korunní římsou a zachovává trojité členění. Uprostřed je proraženo volské oko, na římse volutových boků stojí dva kamenné čučky. Hranolová věž, která se lícem kryje s hlavním průčelím je rámována lizénami a rytmizována čtyřmi pravoúhlými okenními otvory se žaluziemi. Střecha věže je mansardová s makovicí a dvojitým křížem. Kostel nemá hodiny, ve věži jsou čtyři zvony. Boční stěny a závěr kostela jsou členěny lizénovými rámy. V západní části (kněžiště) jsou nad sebou dvě obdélná okna, na bočních stranách lodi čtyři okna se segmentovými záklenky a s pozůstatky památkově velmi cenných okenních výplní složených z šestihranných skel.. Uprostřed lodi jsou na severní a jižní straně boční vchody s výraznými pískovcovými portály. Střecha nad lodí je sedlová, nad kněžištěm tříboce zvalbená. \n\nLoď je sklenutá valenou klenbou se třemi páry lunet nad okny. Kněžiště je valeně zaklenuto párem lunet. V západní části lodi se nachází zděná kruchta s plným parapetem, podklenutá, třemi arkádami otevřená do lodi. Na kruchtě jsou instalovány varhany zhotovené v r. 1885.\n\nNákladné a umělecky hodnotné zařízení interiéru svědčí o někdejším významném postavení úsovské farnosti. Strop kostela zdobí nástropní malby sv. Rodiny a několika výjevů ze života Ježíše. V kostele se nacházejí tři oltáře svěcené v r. 1741, kazatelna, kamenná křtitelnice. Pro kostel vytvořil několik obrazů Jan Kryštof Handke: sv. Valentin, sv. Vincenc Fererský a sv. Mikuláš. Dva závěsné obrazy pro boční oltáře Kající se Magdaléna a sv. Petr a oltářní obraz sv. Josefa namaloval uničovský malíř Ignác Oderlický. Součástí malé skupiny obrazů, které pro kostel sv. Jiljí namaloval, je také obraz sv. Barbora a sv. Kateřina, který je dnes součástí expozice Muzea baroka v Uničově.\n\nJako památka na cechovní organizaci v Úsově se dochoval soubor 14 stojanů na svíce (postavníků), které byly využívány při různých církevních slavnostech. Nejstarší je z roku 1754 a patřil cechu tkalcovskému.\n"}
{"id": "373760", "url": "https://cs.wikipedia.org/wiki?curid=373760", "title": "Lounský vikariát", "text": "Lounský vikariát\n\nLounský vikariát je jedním z deseti vikariátů litoměřické diecéze, zahrnuje v sobě 51 farností se 73 kostely. \n\nV modrém štítu stříbrně a červeně čtvrcený kříž provázený vpravo nahoře zlatým přibývajícím půlměsícem provázeným vpravo zlatou hvězdou. Vše převýšeno černým kněžským kloboukem se dvěma černými střapci.<br>Zvolené symboly využívají částečně znak lounského děkanství, kde je měsíc odkazem na město Louny (luna). Zároveň jsou měsíc i hvězda symboly Panny Marie, odkazující na mariánská poutní místa ve vikariátu (Liběšice u Žatce, Dolní Ročov) či patrocinium děkanského kostela v Žatci.\n\nFarnosti jsou z důvodu efektivity duchovní správy spojeny do farních obvodů (kolatur). Některé farnosti mohou mít správce dva. Jednoho, který má na starosti materiální záležitosti (\"in materialibus\"); a druhého, který vykonává duchovní službu (\"in spiritualibus\"). Upřesňující údaje v kolonce správce se vztahují k obsazené farnosti. Farnosti mají osoby pověřené různými funkcemi uvedené na svých stránkách či v diecézním katalogu.\n\n\n\n"}
{"id": "373761", "url": "https://cs.wikipedia.org/wiki?curid=373761", "title": "Gal (jednotka)", "text": "Gal (jednotka)\n\nGal, někdy též galileo je starší jednotka zrychlení, která se tradičně používá v gravimetrii. Označuje zrychlení 1 cm/s². Jednotka, která je odvozenou jednotkou soustavy CGS je pojmenována podle Galilea Galilei. Odpovídá zrychlení 0,01 m/s² přesně.\n"}
{"id": "373763", "url": "https://cs.wikipedia.org/wiki?curid=373763", "title": "Seznam britských křižníků", "text": "Seznam britských křižníků\n\nTento seznam obsahuje souhrn chráněných, pancéřových, průzkumných, lehkých a těžkých křižníků Royal Navy. Bitevní křižníky a „velké lehké křižníky“ třídy \"Glorious\" obsahuje Seznam britských bitevních křižníků.\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "373765", "url": "https://cs.wikipedia.org/wiki?curid=373765", "title": "Škampovo kvarteto", "text": "Škampovo kvarteto\n\nŠkampovo kvarteto je české smyčcové kvarteto.\n\nKvarteto bylo založeno v roce 1988. Získalo první cenu v prestižní světové soutěži Charlese Hennena v holandském Haarlemu, v roce 1992 získalo zvláštní cenu Českého komorního spolku, o rok později následovalo vystoupení v londýnské Wigmore Hall, za něž obdrželo cenu Královské filharmonické společnosti \"Best Debut\" 1993.\n\nV současné době Škampovo kvarteto vystupuje ve složení:\n\n"}
{"id": "373767", "url": "https://cs.wikipedia.org/wiki?curid=373767", "title": "Národní park Grand Canyon", "text": "Národní park Grand Canyon\n\nNárodní park Grand Canyon (: \"Grand Canyon National Park\") je státem chráněné území ve Spojených státech amerických. Tento národní park, jehož převážnou část tvoří Velký kaňon (Grand Canyon), byl založen 26. února 1919. Rozkládá se na celkové ploše cca 4900 km² v okresech Coconino a Mohave v Arizoně. Patří mezi nejúchvatnější přírodní výtvory na naší planetě a vyhledávají ho turisté z celého světa.\n\n"}
{"id": "373768", "url": "https://cs.wikipedia.org/wiki?curid=373768", "title": "Kostel Povýšení svatého Kříže (Dubicko)", "text": "Kostel Povýšení svatého Kříže (Dubicko)\n\nKostel Povýšení svatého Kříže v Dubicku je barokní stavbou ze začátku 18. století se zachovaným gotickým kněžištěm (dnešní sakristie). Areál kostela spolu s márnicí, sochami a křížem byl v roce 1964 zapsán na seznam kulturních památek.\n\nKostel budoval od roku 1710 (vysvěcen v roce 1741) Antonio Salla patrně podle vlastního projektu z roku 1703 na místě raně středověké stavby, z níž se dochovalo rovně ukončené kněžiště (dnešní sakristie) z poloviny 13. století. Dubicko mělo farní kostel již od r. 1297.\n\nPůvodní kostel v Dubicku vyhořel za husitských válek, podruhé za válek česko-uherských, kdy také zanikla dubická tvrz. Kostel byl vždy obnoven, po pohromě na konci 15. století zvětšen.\n\nVstup do areálu kostela se hřbitovem je tvořen monumentálním schodištěm, v jehož popředí je po levé straně sloup se sousoším Nejsvětější Trojice, vpravo socha sv. Jana Nepomuckého. Kolem hřbitova je masivní ohradní zeď, jejíž výška v některých místech dosahuje až 5 m. V místě vybočení je zpevněna třemi opěráky. Za kostelem stojí márnice z 1. poloviny 18. stol., slohově související s barokní přestavbou kostela. Před márnicí je rokokový kříž z roku 1774 s plastickým korpusem Krista a reliéfem Piety na podstavci. Na hřbitově je pochován armádní generál Bohumil Boček.\n\nOrientovaná jednolodní stavba obdélného půdorysu se zúženým presbytářem, k jehož východní straně přiléhá nižší čtyřboká sakristie. K západnímu průčelí je připojena hranolová věž, ke které vede monumentální schodiště s 22 stupni až k hlavnímu vstupu do kostela. Na předsazené římse portálu s kamenným ostěním je umístěna bohatě reliéfně vytvořená kartuše. V úrovni kartuše jsou po obou stranách portálu v průčelí dvě niky s pískovcovými sochami andělů. Věž s hodinami završuje zděná pravoúhlá atika, v jejíchž nárožích stojí kamenné koule. Střecha věže je plochá. Sakristie (středověké presbyterium) s mírně prohnutou sedlovou střechou má na východním průčelí zachován dnes zaslepený raně gotický okenní otvor s oboustranně rozevřenou špaletou a pískovcovou kružbou. V horní části ostění dveří na jižní straně sakristie se zachovala kamenická značka. \n\nKněžiště i loď jsou zaklenuty valeně, pata klenby je vyznačena průběžnou římsou. V západní části lodi je kruchta nesená hranolovými pilíři. Klasicistní dvoudílný oltář se zděným pilastrovým retabulem je osazen monumentálním obrazem Povýšení sv. Kříže zn. Christian Sambách 1780.\n\nStrop sakristie (původní presbytář) je zaklenutý jedním polem křížové klenby a klínová žebra jsou spojená ve vrcholu kruhovým svorníkem. V severní stěně se dochoval původní kamenný sanktuář s mřížkou. \n\nVe věži zavěšený zvon s reliéfním znakem majitele panství Jiřího Tunkla, datovaný r. 1472, patří k nejstarším na zábřežsku.\n\n"}
{"id": "373769", "url": "https://cs.wikipedia.org/wiki?curid=373769", "title": "Thalía con banda: Grandes éxitos", "text": "Thalía con banda: Grandes éxitos\n\nThalía Con Banda: Grandes Éxitos je druhé vyběrové album největších hitů od Thalíe, které vyšlo 28. srpna 2001. Album obsahuje Thalíiny největší hity ve stylu banda, zahrnutý jsou i dvě novinky \"La Revancha\" a \"Cuco Peña\" a dva remixy \"Piel Morena\" a \"Amor a la Mexicana\". Dále obsahuje písně jako například \"Piel Morena\" (z alba En éxtasis), \"Amor a la Mexicana\" (z alba Amor a la Mexicana), \"Por Amor\" (z alba Amor a la Mexicana), \"Arrasando\" (z alba Arrasando) anebo také úvodní skladbu skladby ze stejnojmenné telenovely \"Rosalinda\" (z alba Arrasando).\n\n"}
{"id": "373770", "url": "https://cs.wikipedia.org/wiki?curid=373770", "title": "Jean Daniélou", "text": "Jean Daniélou\n\nJean kardinál Daniélou SJ (14. května 1905 – 20. května 1974) byl teolog, historik, jezuita a člen francouzské Akademie. Působil jako expert druhého vatikánského koncilu a stal se jednou z hlavních postav teologie druhé poloviny 20. století.\n\nJean-Guenolé-Marie Danielou se narodil v Neuilly-sur-Seine jako syn Charlese a Madeleine (rozené Clamorgan). Jeho otec byl antiklerikální politik, několikrát vykonával funkci ministra; jeho matka působila ve vzdělávání a založila instituci pro vzdělávání žen. Jeho bratr Alain (1907–1964) byl významným indologem.\n\nDaniélou studoval na Sorboně, závěrečné zkoušky vykonal roku 1927. V roce 1929 se připojil k Tovaryšstvu Ježíšovu a stal se učitelem, působil na chlapecké škole v Poitiers. Zároveň studoval teologii v Lyonu a v roce 1938 byl vysvěcen na kněze.\n\nBěhem druhé světové války v letech 1939–1940 sloužil u francouzského letectva. Byl však demobilizován a vrátil se do civilního života. Roku 1942 získal doktorát z teologie a byl ustanoven kaplanem ENSJF, ženské sekce École Normale Supérieure v Sèvres. Bylo to ve stejné době, ve které začal se svým studiem patristiky, zvláště církevních Otců. Je jedním ze zakladatelů ediční řady Sources chrétiennes. V roce 1944 byl jmenován profesorem raně křesťanské historie na Institut Catholique de Paris, kde se později stal děkanem. V padesátých letech 20. století zveřejnil několik historických studií, obsahujících díla \"Bible a liturgie\" (\"Bible et liturgie\", 1956) a \"Pán Historie\" (1958), která se stala, vedle děl Henri de Lubaca, hlavním podnětem k vývoji tzv. \"Nové teologie\", teologického směru oživujícího patristické kořeny.\n\nNa pozvání papeže Jana XXIII. se Daniélou stal jedním z expertů druhého vatikánského koncilu a roku 1969 ho papež Pavel VI. jmenoval kardinálem, poté co odmítl Henri de Lubac. Daniélou byl 9. října 1972 vybrán do francouzské Akademie (\"Academie Française\"), aby nahradil kardinála Eugéne-Gabriel-Gervais-Laurent Tisseranta.\n\nDaniélova náhlá smrt v roce 1974 byla velmi odlišně interpretována. Zemřel na schodech nevěstince, který navštěvoval jako součást svých kněžských povinností, neboť se věnoval poskytování pastorační péče chudým lidem a ženám z pařížských slumů.\n\nŘada jeho děl, hlavně o raném křesťanství, byla přeložena do několika jazyků a stále se vydává.\n\n\n\n\n"}
{"id": "373772", "url": "https://cs.wikipedia.org/wiki?curid=373772", "title": "Pierre Veyron", "text": "Pierre Veyron\n\nPierre Veyron (1. října 1903, Berc, Lozère – 2. listopadu 1970, Cap d'Èze) byl francouzský automobilový závodník aktivní v letech 1933 až 1953. Jeho největším úspěchem bylo vítězství v závodě 24 hodin Le Mans v roce 1939, kterého dosáhl na voze Bugatti Type 57 s Jean-Pierre Wimillem. \n\nNa jeho počest nazvala firma Bugatti Automobiles SAS svůj první vůz Bugatti Veyron.\n\nPierre Veyron původně studoval strojařinu, jeho přítel Albert Divo, sám fanoušek motoristického sportu, jej přesvědčil aby také zkusil závodit. Divo jej seznámil s průmyslníkem André Vagniezem, který Veyronovi nabídl finanční podporu. S tou v roce 1930 začal nejprve s vozem Bugatti T37A, později na speciálu Maserati Tipo 26 in 1932. V sezóně 1931 dosáhl prvního úspěchu vítězstvím ve velké ceně Ženevy. O rok později přijal Pierre Veyrona do firmy Bugatti syn Ettoreho Jean, v té době ředitel závodního týmu. Veyron byl nejen testovacím jezdcem, ale podílel se i na vylepšování konstrukce závodních vozů. Jako tovární jezdec zvítězil například v letech 1933 a 1934 s vozem typu 51 A v berlínském závodě na okruhu AVUS. Jako vývojář se podílel zejména na voze 57, jehož prodej tvořil největší část firemních tržeb. Vítězství v 24 hodin Le Mans 1939 bylo vrcholem jeho závodní kariéry.\n\nBěhem druhé světové války byl, tak jako mnozí další pracovníci firmy, členem francouzského odboje. Vedoucími jeho skupiny byli závodníci Robert Benoit a Williams, kteří byli Němci vězněni v koncentračních táborech a popraveni. V roce 1945 obdržel Veyron za svou činnost za okupace Řád čestné legie. Po válce se ještě několikrát účastnil závodů, ale věnoval se převážně své rodině a své malé firmě vyrábějící komponenty pro firmy těžící ropu.\n\nV roce 1970 zemřel Pierre Veyron v malém městečku Èze, na pobřeží mezi Monte Carlem a Nice.\n\n"}
{"id": "373773", "url": "https://cs.wikipedia.org/wiki?curid=373773", "title": "Vitice (Želiv)", "text": "Vitice (Želiv)\n\nVitice () je vesnice cca 1 km od Želiva v okrese Pelhřimov. Je jednou z místních částí obce Želiv. Žije zde obyvatel.\n\nNázev Vitice pravděpodobně vznikl od zakladatele, který se jmenoval Vít – lidé Vítovi. První písemná zpráva o Viticích pochází z roku 1226, a to v bule papeže Honoria III. jako majetek želivského kláštera. Během husitských válek, když došlo ke zrušení kláštera, ves přešla do majetku pánů v Šádově Lhotici. Po bitvě na Bílé hoře se Vitice vrátily pod správu kláštera.\n\nUprostřed vsi stojí návesní kaple z konce 19. století a nedaleko rozcestí z Vitic do Želiva stojí památník obětem občanů z Vitic a Lhotic. Byli zastřeleni v květnu 1945, když zde přihlíželi ústupu německé armády.\n\n\n"}
{"id": "373774", "url": "https://cs.wikipedia.org/wiki?curid=373774", "title": "Kostel svatého Prokopa (Loštice)", "text": "Kostel svatého Prokopa (Loštice)\n\nKostel svatého Prokopa v Lošticích je barokní stavbou z let 1787–1792, která v sobě obsahuje románské jádro z poloviny 13. století (kněžiště a obvodní zdi východní části lodi). Do zdi před vstupem do hlavní lodi kostela jsou umístěny náhrobky Prokopa Podstatského z Prusinovic († 1560) a jeho manželky Kateřiny rozené Kropáčové z Nevědomí († 1564). Kostel byl v roce 1958 zapsán na seznam kulturních památek.\n\nPrvní doložená historická zpráva o kostele sv. Prokopa je z roku 1396. Již ve 13. století (r. 1208?) zde však stál původně románský kostelík, což dokládají fragmenty presbytáře (kněžiště) nalezené při obnově fasády kostela v r. 1994. V polovině 16. století za Prokopa Podstatského z Prusinovic byl kostel rozšířen až po dnešní hlavní loď. V této podobě se čtyřbokou věží stojící samostatně vedle kostela, je znám i z nejstaršího vyobrazení na titulní straně loštické matriky z roku 1650. Na přelomu 17. - 18. století byla provedena barokní přestavba a kostel byl rozšířen do dnešní podoby s věží vestavěnou do čelní strany.\n\nPodle záznamu faráře Jana Pudila z r. 1771 kostel sloužil jednotlivým církvím v tomto pořadí:\n\n1497 - 1546 katolíkům\n\n1546 - 1587 českým bratřím\n\n1587 - 1624 protestantům\n\n1624 - dosud katolíkům. \n\nOrientovaná podélná jednolodní stavba s odsazeným, pravoúhle ukončeným kněžištěm, k jehož severní zdi přiléhá kaple s oratoří v patře, na protější straně čtyřboká sakristie s oratoří v patře a schodišťovým přístavkem. Na presbytář (kněžiště) navazuje krátký krček (část původní lodi) a širší loď obdélníkového půdorysu se vstupním útvarem, nad nímž je vystavěna 45m vysoká čtyřboká věž. \n\nZ románské doby se zachovaly obvodní zdi východní části lodi s typickým klasovým zdivem a červeně polychromovaná románská okna, z gotického období pochází pravoúhle zakončený presbytář a z renesance pilastrové hlavice v podkroví.\n\nV areálu kostela se nacházejí další památkově chráněné objekty:\n\nZ interiéru kostela zaujmou především hned v předsíni umístěné renesanční náhrobky Prokopa Podstatského z Prusinovic (+1560), jeho manželky Kateřiny z rodu Kropáčů z Nevědomí (+1564). Prokop Podstatský z Prusínovic, sídlil na Bouzově od roku 1546 až do své smrti a byly mu poddány i Loštice. Na protější straně byl v roce 1940 při opravách kostela vsazen heraldický náhrobní kámen, který byl původně umístěn v chodbě sakristie. Jde o náhrobek Anny Barbory, dcery Zigmunda Půhončího z Předmostí, která zemřela ve věku dvou let v r. 1682.\n\nHlavní barokní oltář z roku 1852 je zhotoven z mramoru a jeho autorem je místní mistr Cyril Kutzer. Zdobí jej obraz sv. Prokopa z roku 1854 od loštického rodáka Františka Havelky. Sochy sv. Cyrila a Metoděje jsou v životní velikosti, polychromované dřevo, z r. 1850. Mimo hlavního oltáře jsou v kostele ještě čtyři oltáře boční. Obraz Navštívení Panny Marie v retabulu bočního oltáře v severním čele lodi namaloval Felix Anton Scheffler v r. 1746. Na protilehlém oltáři visí obraz Krista na kříži se sv. Máří Magdalenou od neznámého malíře z konce 18. stol. František Havelka je také autorem dvou volně zavěšených obrazů sv. Aloise a Růžencové P.Marie se sv. Dominikem. Kazatelna z roku 1810 je dílem brněnského řezbáře Ondřeje Schweigela. \n\nZ počátku 17. století pochází soubor čtyř nástěnných obrazů s výjevy Křížové cesty, transferovaných v r. 1957 ze stěn půdy kostela. Jednotlivé obrazy byly financovány místními cechy, jejichž znaky jsou ve středu dolního okraje (krejčí, hrnčíři, tkalci, řezníci).\n\nSoučástí mobiliáře byl soubor čtrnácti cechovních postavníků z pol. 19. století. Na dlouhých tyčích jsou většinou řezané hlavice doplněné plastickými nebo malovanými figurami patronů jednotlivých řemesel, jmény představených cechů a letopočty jejich privilegií. Vystaven je v muzeu v Mohelnici. V lodi je velký klasicistní korunový lustr se závěsy s girlandami z čirých, diamantově broušených skleněných čoček. \n\nNejstarší zvon sv. Prokop je z roku 1550, váží cca 1200 kg. Zvon kostelu daroval Prokop Podstatský z Prusínovic. Byl ulit v Olomouci zvonařem Franzem Ilenfeldem. Zdobí jej reliéfy Kalvárie, Madony s dítětem a symbol kráčejícího vinaře. Na věži je ještě zvon z r. 1829 a umíráček.\n\nPrvní zmínka o existenci varhan v kostele sv. Prokopa je z r. 1642. Po přestavbě kostela byly po roce 1800 převezeny varhany z bývalého minoritského kláštera v Uničově. Roku 1909 dosloužily a do původní varhanní skříně byl postaven nový nástroj firmou Tuček Kutná Hora. V roce 2007 proběhla rozsáhlá renovace varhan. V současné době má nástroj 17 znějících rejstříků na dvou manuálech a pedálu a něco přes tisíc píšťal.\n\n"}
{"id": "373775", "url": "https://cs.wikipedia.org/wiki?curid=373775", "title": "Pitotova trubice", "text": "Pitotova trubice\n\nPitotova trubice je měřicí přístroj, který umožňuje měřit rychlost proudění média jejím převedením na tlak. Vynalezl ji počátkem 18. století Henri Pitot. Největší význam má používání její vylepšené varianty jako rychloměru u letadel, ale i měření rychlosti průtoku v průmyslových aplikacích. \n\nJedná se o spojení dvou trubic, každé s vodorovným a svislým ramenem. Vodorovné rameno první trubice má otvory do stran, takže hladina ve svislém rameni ukazuje výšku volné hladiny. Vodorovné rameno druhé trubice má otvor proti proudu, takže hladina ve svislém rameni ukazuje hydrodynamickou výšku. Rychlost proudící kapaliny (plynu) se určuje na základě rozdílu tlaků. Využívá se zde opět Bernoulliho rovnice pro proudění kapaliny, která je zákonem zachování energie. Kapalina má v místě ohnuté trubice nulovou rychlost, zatímco u rovné trubice má kapalina rychlost proudění. Svou energii si kapalina zachovává. Z Bernoulliho rovnice se pomocí rozdílu jednotlivých tlaků určí rychlost proudění.\n\nNejčastější poruchou rychloměrného systému bývá zablokování Pitotovy trubice. K tomu může běžně dojít při letu v námraze, proto bývají Pitotovy trubice většiny letadel vyhřívané. K zablokování však může dojít i hmyzem, špínou nebo zapomenutou ochrannou záslepkou. Pro pilota je v takové chvíli důležité si uvědomit, co se stane s jeho rychloměrem. Pitot-statický systém může mít různá konstrukční řešení, ale v principu vždy přivádí k přístroji dva rozdílné tlaky: celkový a statický. Přístroj pak určí dynamický tlak jako rozdíl celkového a statického a na základě toho indikuje rychlost letu, která je přímo úměrná dynamickému tlaku. Protože sonda celkového tlaku je otevřená směrem dopředu, dostává se při průletu mrakem nebo srážkami do systému i vlhkost. Aby se tato vlhkost mohla dostat z vedení celkového tlaku zase ven a nehrozilo tak zamrznutí systému, bývá na spodní straně kolena Pitotovy trubice malý drenážní otvor. Tento drenážní otvor je zároveň klíčem k chování rychloměru v případě zablokování sondy celkového tlaku. Pokud totiž dojde k zamrznutí nebo jinému zablokování otvoru Pitotovy trubice, bude vedení celkového tlaku odvětráno pouze drenážním otvorem a zůstane v něm pouze statický tlak. Protože na obou vstupech do rychloměru je nyní statický tlak, rychloměr ukazuje nulu. Když tedy rychloměr za letu z ničeho nic klesne na nulu, je to obvykle důsledkem zamrznutí nebo ucpání otvoru Pitotovy trubice. Pilot tak má jasný signál, že údaj rychloměru je nespolehlivý.\n\nSložitější situace nastane, když je zablokovaný i drenážní otvor. K tomu dochází jen velmi ojediněle a spíš na zemi než ve vzduchu. Problém ale je, že na to pilot může přijít pouze při důkladné předletové prohlídce, protože za letu není tento problém zjevný. Máme-li tedy ucpaný drenážní otvor a za letu nám pak zamrzne vstupní otvor Pitotovy trubice, zůstane vedení celkového tlaku neprodyšně uzavřené s takovým vnitřním tlakem, jaký Pitotova trubice snímala v okamžiku, kdy zamrzla. Rychloměr tedy neklesne na nulu, ale zůstane na stejné hodnotě, bez ohledu na rychlost letu! Pilot tak může mít pocit že je vše v pořádku, protože nevidí na rychloměru žádnou změnu, jeho skutečná rychlost však může být úplně jiná a lehce může dojít k překročení jak maximální, tak i minimální rychlosti, s možnými katastrofickými následky. Toto nebezpečí je ještě umocněno v případě, kdy letadlo se zamrznutou Pitotovou trubicí stoupá nebo klesá. Protože vstup statického tlaku bývá mnohem odolnější proti vzniku námrazy, obvykle zůstane volný. Když se tedy mění výška letu, mění se i tlak ve statické části systému, zatímco tlak v zamrzlé dynamické části systému se nemění. Z rychloměru se tak stává de facto výškoměr. Pilot tak při stoupání vidí na rychloměru zvyšující se rychlost, což chce kompenzovat přitažením, až uvede letoun do pádu. Pokud k tomu dojde v nekoordinované zatáčce, může se velmi lehko ocitnout ve vývrtce. Naopak pilot při klesání se zamrzlou Pitotovou trubicí a ucpaným drenážním otvorem vidí na rychloměru klesající rychlost, což chce kompenzovat potlačením, v jehož důsledku může překročit maximální rychlost letadla s následnou destrukcí.\n\nZablokování Pitotových trubic a jím způsobené narušení funkce měření rychlosti je spojováno s několika velkými nehodami letadel, viz např. Let Aeroperú 603 a let Air France 447.\n"}
{"id": "373777", "url": "https://cs.wikipedia.org/wiki?curid=373777", "title": "Vyšehorky", "text": "Vyšehorky\n\nVyšehorky () jsou část obce Líšnice na Šumpersku.\n\nPrvní písemná zmínka o obci pochází z roku 1369.\n\nV katastru obce jsou evidovány tyto kulturní památky:\n\n\n\n"}
{"id": "373779", "url": "https://cs.wikipedia.org/wiki?curid=373779", "title": "Kostel Všech svatých (Vyšehorky)", "text": "Kostel Všech svatých (Vyšehorky)\n\nKostel Všech svatých ve Vyšehorkách je raně gotickou stavbou z poloviny 13. století. Patří k nejstarším a památkově nejhodnotnějším stavbám regionu (nástěnné malby, gotické kamenné prvky, podsebití). Středověký ráz stavby nebyl narušen ani pozdějšími stavebními úpravami. V roce 1964 byl areál kostela s branou, ohradní zdí a kamenným křížem zapsán na seznam kulturních památek.\n\nPrvní písemná zmínka o obci Vyšehorky a tamním kostele pochází z r. 1369. V zemských deskách je zmíněno několik odkazů pánů z Kunštátu, sídlem na Líšnici, vyšehorskému kostelu v průběhu dalších let. V nejstarší době svého trvání patřily Vyšehorky i s kostelem držitelům líšnického statku. V roce 1494 se majiteli kostela stávají Haugvicové z Biskupic. Během 16. století se vystřídalo několik majitelů. Ve druhé polovině 16. století přechází kostel do majetku Kobylků z Kobylí, kteří podporovali protestantské učení. Po porážce stavovského povstání přišli o majetek a majitelem kostela se stal olomoucký biskup František z Dietrichštejna. Během rekatolizačního období byla farnost v r. 1636 předána pod správu Mohelnice. Vyšehorská farnost byla obnovena v r. 1663. \n\nVznik kostela je podle stavebně-historického průzkumu předpokládán ve druhé polovině 13. století. Jeho stavba probíhala v několika etapách, završena byla ve čtyřicátých letech 14. století výstavbou boční lodi (věže) s podsebitím. Počátkem 15. století byla přistavěna sakristie s valenou kamennou klenbou při severním styku lodi a presbytáře. Z poloviny 17. století pochází jižní sakristie přisazená k boční lodi (věži). Barokní přestavbou interiéru prošel kostel v r. 1768. Byl upraven strop, vybudován triumfální oblouk a kruchta s kuželkovou balustrádou.\n\nDne 8. července 1957 byl kostel zasažen bleskem, při požáru shořela střecha i s dřevěnou nastavbou zvonice a téměř celý inventář včetně dvou zvonů z počátku 16. stol. V šedesátých letech byl kostel zastřešen šindelovou střechou a byl proveden stavebně-historický průzkum a restaurátorský výzkum nástěnných maleb. Až v roce 1994 byla provedena rozsáhlá rekonstrukce včetně archeologického průzkumu vnitřní plochy kostela, při němž byly nalezeny střepy keramických nádob (nejstarší z druhé poloviny 13. stol,) a stavebního kování.Byly restaurovány nástěnné malby, položena nová dlažba, nově postaven dřevěný kůr a bylo odstraněno zazdění gotických oken, k němuž došlo v období barokizace kostela.\n\nObnova kostela byla dokončena v roce 1997. Téhož roku byl kostel opět vysvěcen.\n\nKostel stojí uprostřed návsi. Až do 1. světové války byl obehnán zdí, z níž se dochovala pouze malá část s barokní bránou. V prostranství mezi zdí a kostelem se nacházel vesnický hřbitov, kde se pochovávalo až do r. 1879. Kosterní pozůstatky byly nalezeny i pod hlavním oltářem kostela a pod podlahou severního přístavku. Mezi vstupní branou a kostelem stojí pískovcový raně empírový kříž s tělem Krista z roku 1807.\n\nHlavní část kostela je loď obdélného půdorysu, na niž navazuje menší čtvercový presbytář (kněžiště). Počátkem 14. stol. byla podél jižní strany hlavní lodi přistavěna věž (boční loď) se zvonicí, jejíž půdní patro je opatřeno podsebitím. Valbová střecha se přimyká k sedlové nad lodí a ve východní části hřebene nese dřevěný sanktusník s kuželovou stříškou. Výška hřebene střechy kaple je 16,70 m a je o 2,5 m vyšší než střecha hlavní lodi. V průčelí této lodi se dochoval pískovcový portál s rytým letopočtem MDXXIX a znakem zednické lžíce a kladívka. Zde je hlavní vstup do kostela. Nad vchodem je půlkruhové okno s šestitabulkovou výplní. Z jihu je k rozhraní lodi, kněžiště a kaple přistavěna přízemní obdélná sakristie s venkovními dveřmi a dvěma okny na východní straně. Původně gotická okna hlavní lodi na jižní straně byla barokně upravena. Na severní straně kněžiště byl zbudován nízký přístavek (stará sakristie) s valbovou střechou. Presbyterium zvenku podpírají dva dvoustupňové opěrné pilíře. Ve středu východního průčelí je štěrbinové gotické okno. Střechy všech částí kostela jsou pokryty dřevěným šindelem.\n\nPodlaha hlavní lodi se nachází 98 cm pod okolním terénem. Do hlavní lodi se proto sestupuje po schodech. Hlavní loď i boční kaple mají plochý dřevěný strop. Ve vstupní části je hlavní loď předělena jednoduchou dřevěnou vestavbou (kůr). Vpravo je vstup do boční lodi (kaple), který vznikl probouráním bývalého vysokého středního gotického okna. Je 4,3 m široký, výška je 5,39 m. Hlavní vchod do kostela je přes boční loď. Současná podoba spojení hlavní lodi s presbytářem pochází z r. 1768, kdy byl původní lomený gotický oblouk přestavěn a vyzděn do půlkruhového oblouku.\n\nPresbytář (kněžiště) je nejstarší částí kostela a je pozůstatkem původní gotické kaple. Má kamennou klenbu vyztuženou křížovými pískovcovými žebry. Vchod do severního přístavku byl zvětšen a osazen barokním portálem. Kněžišti dominuje hlavní oltář, zasvěcený všem svatým. Základ oltáře i jeho nadzemní část jsou z velkých pískovcových kvádrů, překrytých nahoře pískovcovou deskou. Oltářní obraz pochází z r. 1830. Pod oltářem byly při archeologickém průzkumu nalezeny kostry nejméně tří osob. Kněžiště bylo v minulosti několikrát malované. Na severní zdi se dochovaly tři erby pánů z Kunštátu. Pod nimi lze rozpoznat fragmenty klečící postavy, opasku a meče. Na východní stěně je vpravo u okna slabě znatelná postava světce či světice.\n\nV obou lodích se nacházely náhrobní kameny, většina byla během barokní přestavby vyzvednuta z původních pozic. Na východní straně hlavní lodi byla nalezena prázdná hrobka uzavřená pískovcovou deskou. Dva boční oltáře jsou zasvěceny Matce Boží a Svaté Anně. U tohoto oltáře byl použit pro mensu náhrobní kámen. Má rytou kulturu fresky ženy se sepjatýma rukama a patřil zřejmě Anně, manželce Bočka z Kunštátu a Líšnice , která zemřela v roce 1371. Další náhrobní kámen patřil Jindřichovi Kobylkovi z Kobylí (r. 1576) a v hlavní lodi byl druhotně osazen, nekryl jeho hrob. V boční lodi byly nalezeny 4 náhrobníky. Přepažením boční lodě vznikla v západní části pohřební místnost pro příslušníky rodu Kobylků z Kobylí. Měla rozměr 5,4 × 2,3 metru a byla zaklenuta valenou cihlovou klenbou. Její pozůstatek byl zjištěn v záseku zdi v západní stěně.\n\n\n"}
{"id": "373784", "url": "https://cs.wikipedia.org/wiki?curid=373784", "title": "Kostel svatého Tomáše z Canterbury (Mohelnice)", "text": "Kostel svatého Tomáše z Canterbury (Mohelnice)\n\nKostel svatého Tomáše z Canterbury v Mohelnici je gotickou stavbou s románským jádrem z doby před 1247, barokně a novogoticky upravovaný. Původní farní kostel Panny Marie, poprvé zmiňovaný v roce 1247, byl roku 1424 vypálen husitskými vojsky. Obnoven – v gotickém stylu – a znovu vysvěcen byl v roce 1480. Asi v roce 1601 bylo svěcení změněno na dnešní. Z období renesance se na bočních zdech i uvnitř kostela zachovala vzácná funerální figurální výzdoba, spjatá s rodinou tehdejšího faráře Valentina Schwarze. Další úpravy byly provedeny v barokním stylu, především dvě boční kaple – sv. Anny a sv. Kříže a také oltář, křtitelnici či kazatelnu. Novogotická přestavba po požáru v 19. století přidala především průčelí s kamennou rozetou nad vstupními vraty. Areál kostela s mariánským sloupem byl v roce 1958 zapsán na seznam chráněných nemovitých památek.\n\nKostel byl původně zasvěcen Nanebevzetí Panny Marie. První písemný doklad o jeho existenci pochází z roku 1247, kdy byl jmenován v papežské listině, věž kostela se používala jako hláska a patřila městu. Jedná se tedy o nejstarší známou severomoravskou farnost. Jádro stavby je románské z doby před rokem 1247; z té doby se dochovalo zdivo lodi, která byla původně zřejmě plochostropá. V první polovině 14. století bylo přistavěno již v gotickém slohu kněžiště se sakristií a zřejmě i věž. V roce 1275 je u kostela uváděna farní škola, jedním z prvních známých farářů byl kanovník Sander Ranbow (1367–1368). Za husitských válek byl roku 1424 kostel vypálen a v něm byli upáleni nejen obránci města, ale i mnoho žen a dětí, které zde hledaly azyl. Loď byla znovu zaklenuta mezi lety 1466 a 1480, ve stejné době vznikl portál do původní sakristie. Roku 1480 byl kostel znovu vysvěcen. Zasvěcení kostelu sv. Tomáši Becketovi, který byl zavražděn v katedrále, připomíná osud občanů města Mohelnice při útoku husitů. \n\nKostel byl údajně pobořen v roce 1642; v tomto roce vpadli do Mohelnice Švédové, zapálili mlýn a od něj shořelo celé vnitřní město. Kostel byl poté provizorně upraven (1651 dokončeno zastřešení věže), v roce 1680 ovšem vyhořel znovu. Zásadní oprava začala v roce 1722, přitom byla zbořená stará kaple a na jejím místě v letech 1726–27 vybudována nová kaple sv. Anny s kryptou. Barokizace kostela pokračovala přístavbou severní kaple Těla Kristova (dokončena asi roku 1734), která zaujala místo původní sakristie (z níž zbyl ve zdi gotický portál). Nová sakristie s depozitářem byla vybudována v patře. Při barokní úpravě byla vystavěna také hudební kruchta a západní předsíň, zaklenuta dolní patra věže a přistavěno válcovité schodiště na zvonici a půdu.\n\nV roce 1907 byl kostel novogoticky upravován - do oken kněžiště byly vloženy nové kružby, maltou byl upraven profil žeber lodní klenby a přidány kašírované konzoly. Upraveno bylo průčelí a zvonicové patro věže, do předsíně byl zasazen novogotický portál. \n\nVěž kostela byla postavena nejpozději v 1. polovině 16. století a sloužila jako strážní. Je v majetku města. Mechanismus věžních hodin je doložen rokem 1600. Při velkém požáru města v roce 1841 byla zničena střecha kostela i věže a roztavily se zvony. Ještě téhož roku byla věž provizorně zastřešena a pořízen nový zvon. V roce 1877 dostala věž definitivní podobu - jehlancovou střechu zakončenou osmihrannou makovicí se železným kovaným křížem. Věž je vysoká 70 m, čtvercového půdorysu, má šest poschodí. Vystupuje se na ni kulatou věžičkou s točitým kamenným schodištěm se 36 stupni a dále po 114 dřevěných schodech. V roce 2015 byla provedena oprava schodiště ve věži a nad hodinovým strojem byla vybudována vyhlídková plošina. Z věže je krásný výhled do širokého okolí s hrady Bouzov, Mírov a Úsov. V báni jsou uloženy měděné tubusy s historickými listinami. \n\nKostel je orientovaná podélná jednolodní stavba s nepatrně odsazeným dlouhým kněžištěm. \n\nK severní zdi kněžiště přiléhá čtyřboká sakristie s depozitářem v patře. Po bocích přiléhají k obdélné lodi kaple – na jihu kaple sv. Anny, která je ze tří stran volná a na severu kaple Těla Kristova, vložená mezi novou sakristii a přízemí věže. Mohutná hranolová věž je přiložena k severnímu boku lodi a lícuje se západním průčelím. Je vysoká 72 m a má 8 poschodí. Na západě je k věži přiložen schodišťový válec a k lodi čtyřboký vstup se schody na kruchtu. Kněžiště je zaklenuto síťovou žebrovou klenbou, klínová vyžlabená žebra se protínají v drobných kruhových svornících, překrytých reliéfními rozetami. Žebra končí ve stěně kněžiště na konzolách. Do lodi se kněžiště otevírá kamenným vítězným obloukem s lomeným záklenkem. Loď má čtyři pole křížové žebrové klenby, žebra z cihlových tvarovek jsou překrytá maltou. Trojice žeber na severní zdi dvou západních polí končí na pozdně gotickém, umělecky hodnotném kamenném \"konzolovém útvaru\" s reliéfem františkánského mnicha (snad sv. František z Asisi), držícího v ruce kříž a knihu s nečitelným textem. Pod světcovýma nohama je štít s korunovaným dvouocasým lvem, nad světcem polygonální baldachýn s kružbami. Kaple jsou zaklenuty valeně, s výsečemi mezi pasy.\nHlavní oltář je dvoudílný, s oltářním obrazem Umučení sv. Tomáše z Canterbury (Josef František Pilz, 1776). Obraz byl opraven v roce 1878 a potom znovu přemalován nebo nově namalován L. Tauletzem v roce 1914. V kapli sv. Kříže je klasicistní oltář, přenesený sem snad z kněžiště, další oltáře pocházejí ze 17. století. Přízední kazatelna vznikla ve 2. čtvrtině 18. století, kamenná křtitelnice pochází z roku 1641. Varhanní skříň z hudební kruchty pochází z nástroje z roku 1734.\n\nV kapli sv. Anny je zazděn hodnotný epitaf mírovského duchovního Jakuba Haladiho (1563), který vytesal roku 1567 Jan Milíč. V kněžišti je zazděn ještě značně poškozený náhrobník neznámé šlechtičny (zemřela 1577), manželky Kašpara Siesla, úředníka na Mírově. Volně umístěna je dřevořezba Vítězného Krista z 1. čtvrtiny 16. století. Dva bloky chórových lavic pochází z doby kolem roku 1700. V kapli sv. Anny je každoročně v době vánoční instalován pohyblivý betlém Josefa Nedomlela.\n\nUmělecky obzvláště hodnotný je soubor čtyř figurálních náhrobků faráře Valentina Nigra-Schwarze, jeho rodičů a sestry, pocházející ze 40. let 16. století. Valentin Schwarz pocházel z Olomouce, v Mohelnici je poprvé uváděn v roce 1547. Že zde zemřel, není jisté, v roce 1559 byl již mohelnickým farářem Andreas Hauptmann. Na opěrném pilíři kněžiště je náhrobek farářovy sestry Anny, která zemřela v dívčím věku roku 1521. Reliéf představuje vzkříšeného Krista a dvojici modlících se žen (zemřelé dívky a její matky). V jiném opěráku je deska Anežky, farářovy matky, která zemřela roku 1530. Reliéf sv. Trojice je vytvořen podle grafického listu Albrechta Dürera z roku 1511. Třetí náhrobek patří farářovu otci, olomouckému kováři Václavu Schwarzovi (zemřel 1530). Ten je součástí původně rozsáhleji komponovaného, dnes jen částečně dochovaného epitafu. Na vnitřní zdi vítězného oblouku je rovněž umělecky hodnotný portrét Václava Schwarze, který má s reliéfem řadu shodných rysů. Konečně čtvrtým náhrobkem je vlastní náhrobek Valentina Schwarze, který si nechal vyhotovit ještě za vlastního života. Tyto dva epitafy vznikly společně a jsou dílem stejného kameníka.\n\nDOUBRAVSKÝ, Zdeněk: \"Mohelnice: kostel svatého Tomáše z Canterbury\". Velehrad: Historická společnost Starý Velehrad, 2003. ISBN 80-86157-10-5 \n"}
{"id": "373787", "url": "https://cs.wikipedia.org/wiki?curid=373787", "title": "Hrušova Lhota", "text": "Hrušova Lhota\n\nHrušova Lhota () je vesnice ležící v Jihočeském kraji, v okrese Tábor a spadá pod obec Přehořov, od které leží asi 1 km východním směrem. V roce 2011 zde trvale žilo 54 obyvatel.\n\nPrvní písemná zmínka o Hrušově Lhotě pochází z roku 1422.\n"}
{"id": "373790", "url": "https://cs.wikipedia.org/wiki?curid=373790", "title": "Samaria", "text": "Samaria\n\nSamaria je soutěska a národní park na řeckém ostrově Kréta v pohoří Bílé hory (Lefka Ori) na jihozápadě ostrova spadajícím do prefektury Chania a je jednou z jeho hlavních turistických atrakcí.\n\nSoutěska, která se svou délkou 16 km řadí mezi nejdelší v Evropě, je každý rok cílem mnoha turistů; v turistické sezóně jí denně projde až 4 000 lidí. Jedná se o jedno z mála míst, které „musí“ každý návštěvník projít pěšky. Sestup začíná na náhorní plošině Omalos v nadmořské výšce 1 227 m n. m. na místě zvaném Xyloskalo („Dřevěné schodiště“) a končí na pobřeží Libyjského moře ve vesničce Agia Roumeli, kde turisté nasednou na trajekt a dopraví se do jedné z blízkých vesnic, které mají dopravní spojení po silnici. Celá cesta trvá cca 6–7 hodin, délka trasy je 16 km, z toho na soutěsku samotnou připadá 13 km. Soutěsku je také možné projít opačným směrem.\n\nNázev soutěsky je odvozen od vesnice Samaria, která se v ní nacházela a byla vysídlena po roce 1962, kdy byla oblast vyhlášena národním parkem. Z původní vesnice zůstalo jen několik staveb, jedna z nich slouží jako ordinace místního lékaře. Soutěska však byla osídlena už mnohem dříve, nacházejí se v ní i pozůstatky byzantského a předkřesťanského osídlení. Během osmanské nadvlády nad ostrovem v 19. století se v soutěsce ukrývali krétští povstalci.\n\nSoutěskou protéká travertinový potok. V místech, kde je nutné potok nebo jeho vyschlé koryto překračovat, jsou zbudovány mosty, prosté lávky nebo jednoduché přechody z kamenů. V minulosti se potok používal ke splavování dřeva a pohonu primitivní pily.\n\nNárodní park je domovem několika endemických druhů rostlin a živočichů, z nichž nejznámější je koza krétská (\"Capra aegagrus cretica\"), lidově zvaná kri-kri. Velká část parku je porostlá specifickým druhem borovice, ze které se dříve získávala pryskyřice, v nižších polohách se přidávají oleandry a cypřiše.\n\nNejužší místo soutěsky Samaria nazývané Sideroportes nebo jen Portes („Železná brána“, ) je široké pouhé 3 m, okolní skály dosahují výšky 300 m. V nejhlubších místech soutěsky jsou skály vysoké až 600 m.\n\nNa obtížnějších částech soutěsky jsou pro turisty vybudovány chodníčky a ochranné sítě proti padajícím kamenům. V soutěsce se nachází několik odpočívadel s jednoduchými toaletami a prameny pitné vody. Na pořádek a bezpečnost v parku dohlížejí strážci doprovázení oslíky.\n\n\n"}
{"id": "373791", "url": "https://cs.wikipedia.org/wiki?curid=373791", "title": "Spona za boj zblízka", "text": "Spona za boj zblízka\n\nSpona za boj zblízka (\": Nahkampfspange\") je německé vojenské vyznamenání, které bylo zavedeno 25. listopadu roku 1942 za úspěch v blízkém boji muže proti muži. Spona za boj z blízka byla nošena nad levou náprsní kapsou uniformy. Německá pěchota často považovala zlatou verzi spony za boj zblízka za větší poctu než rytířský kříž. Ze zhruba 18 až 20 miliónů vojáků německého Wehrmachtu a Waffen-SS obdrželo 36 400 bronzovou verzi, 9500 stříbrnou a 631 zlatou verzi.\n\nVyznamenání bylo udíleno ve třech základních stupních.\n\n\nVýjimka byla udílena, jestliže byl voják těžce raněn v bitvě, poté byly požadavky sníženy na 10, 20 a 40 dnů.\n\nSpona byla v podstatě odlitek zinku nebo tombaku s lehce zakřiveným středovým čtvercem, který obsahoval německý národní symbol (orlice svírající svastiku) a pod tím bajonet křížící se s německým ručním granátem.\n\n"}
{"id": "373792", "url": "https://cs.wikipedia.org/wiki?curid=373792", "title": "Údolí mrtvých", "text": "Údolí mrtvých\n\nÚdolí mrtvých (řecky \"Φαράγγι Νεκρών\") je soutěska na východním pobřeží Kréty. Oproti soutěsce Samaria není tolik turisticky atraktivní ani náročná, přesto je velmi zajímavá. Procházka soutěskou trvá 2–4 hodiny. Vstoupit do soutěsky lze ve vesnici Zakros, případně v polovině soutěsky ze silnice mezi Zakros a Kató Zakros. Vstup z vesnice není nijak označen a je nutné projít několika olivovými zahradami, druhý vstup je označen šipkami, brankou a nápisy. V soutěsce nejsou žádné chodníčky, schody, sítě nebo zábradlí. Turisty provázejí pouze šipky na kamenech.\n\n"}
{"id": "373793", "url": "https://cs.wikipedia.org/wiki?curid=373793", "title": "Kostel svatého Mikuláše (Police)", "text": "Kostel svatého Mikuláše (Police)\n\nKostel svatého Mikuláše v Polici je barokní stavbou ze 17. a 18. století, se starším gotickým jádrem (presbytář) z 13. století. Kostel byl dostavěn a upraven v 1. polovině 19. století. V roce 1958 byl zapsán do seznamu kulturních památek.\n\nOltářní autentika polického farního kostela svatého Mikuláše z roku 1312 je nejstarším historickým svědectvím o existenci Police i kostela. Někdy kolem roku 1600 farnost v Polici zanikla a kostel sv. Mikuláše se stal filiálním kostelem úsovské farnosti. Kostel byl barokně přestavěn v letech 1672 a 1763. Dnešní podobu získal po dostavbě a úpravách v 1. polovině 19. století. \n\nAreál kostela se hřbitovem obklopeným ohradní zdí stojí na vyvýšeném místě v blízkosti silnice z Úsova do Dubicka. Před kostelem stojí pískovcový kříž z roku 1850 s tělem Ježíše Krista a dvěma sochami světců na podstavci. Kolem kostela je hřbitov, obehnaný kamennou ohradní zdí z roku 1850 (navazující na starší základ), v níž je zazděn smírčí kříž z 15. století. \n\nKostel je jednolodní stavba obdélného půdorysu. Nejstarší částí je gotické kněžiště čtvercového půdorysu zaklenuté valenou klenbou s výsečemi. Ve východních koutech jsou konzoly, které nesly dřívější žebrovou klenbu. V kněžišti je jedno okno se segmentovým záklenkem a za oltářem úzké gotické okno s kružbou (jeptiška). Nad průčelím je vystavěna čtyřboká věž, členěná lizénami a ukončená obloučkovou ozdobnou římsou. Nad okny s půlkruhovými záklenky jsou umístěny ciferníky hodin. Střechu věže tvoří čtyřboký stan, který přechází v osmiboký jehlan s lucernou. Kostel je zastřešen sedlovou zvalbenou střechou. Na severní straně kněžiště je přistavěna sakristie s pultovou střechou.\n\nLoď kostela má plochý strop a okna se segmentovými záklenky. V západní části je dřevěná kruchta. Vzácnými památkami jsou kamenná křtitelnice z přelomu 13. a 14. století a zvon ulitý ke cti sv. Mikuláše z roku 1497. \n\n\n"}
{"id": "373801", "url": "https://cs.wikipedia.org/wiki?curid=373801", "title": "Veronica Guerin", "text": "Veronica Guerin\n\nVeronica Guerin (5. července 1958 v Dublinu v Irsku – 26. června 1996) byla irská novinářka píšící o zločincích, která byla posléze zavražděna irskou drogovou mafií.\n\nStudovala účetnictví a politické vědy. Později našla práci v novinách Sunday Business Post a Sunday Tribune. V roce 1994 začala psát o kriminálnících pro irské noviny Sunday Independent. Proslavila se užíváním přezdívek pro členy podsvětí — vyhýbala se tak irským zákonům o nactiutrhání. Když začala odhalovat obchodníky s drogami, dostávala spoustu výhrůžek smrtí. V říjnu roku 1994 prolétla jejím oknem na chatě nedaleko od Dublinu kulka. 30. ledna 1995 byla střelena do nohy ve svém domě po publikování článku o mnichovi, jenž byl podezřelý z největší loupeže v Irsku. Její kritici tvrdili, že si to způsobila sama pro zvýšení publicity. Bez ohledu na tuto událost slíbila pokračování svého vyšetřování. Noviny Independent nechaly pro její ochranu nainstalovat do jejího domu bezpečnostní systém. 13. září 1995 na ni zaútočil usvědčený zločinec John Gilligan, když se mu pokoušela položit několik otázek. Drogový boss Gilligan jí potom večer volal a vyhrožoval únosem a mučením syna, jestli o něm někdy něco napíše. Garda Siochana (irská policie) jí přidělila 24hodinovou ochranu, ale Veronika Guerin namítala, že jí to překáží v její práci.\n\n26. června 1996 byla zavražděna, když stála na červenou se svým vozem Oplem Calibra na naaské silnici, nedaleko od Dublinu. Její automobil byl sledován dvěma muži na motorce, kteří zastavili vedle jejího auta a spolujezdec z motorky na ni šestkrát vystřelil. Zraněním na místě podlehla. Její zavraždění způsobilo masové demonstrace a bylo označeno jako přímý útok na demokracii. Zemřela v 38 letech, zůstal po ní manžel a šestiletý syn Cathel. Její vražda byla první vraždou novináře v Irsku. Bezprostředně po její smrti irský parlament zpřísnil zákony na ochranu před podobnými zločinci a pro jejich přísnější postih. Vláda dostala právo zadržet majetek nakoupený ze špinavých peněz.\n\nV listopadu 1998 byl z účasti na její vraždě usvědčen drogový dealer Paul Ward, který se snažil zbavit použité motorky a zbraně, a odsouzen na doživotí ve vězení. Na doživotí za její vraždu byl odsouzen také Brian Meehan. John Gilligan byl vydán do Spojeného království 3. února 2000. Nebyl usvědčen z její vraždy, ale z obchodu s drogami a byl odsouzen na 28 let. Po odvolání mu byl trest zmírněn na 20 let. V lednu 2008 se pokusil zastavit proces zabíráni svého jmění prohlášením, že její vraždu si objednal John Trayner a že on s tím neměl nic společného. Pokusil se také zpochybnit soudní jednání a práci irské policie, aby pominuly důvody pro jeho zatčení. Ironii bylo, že Trayner byl její důvěrný zdroj, který ji informoval o dění uvnitř mafie a tedy jí dodával informace, které později vedly k její vraždě. Dodnes se skrývá před spravedlností v Portugalsku. Její smrt vedla k více než 150 zatčením mezi irskými gangstery.\n\nO jejím příběhu byly natočeny filmy \"When the sky Falls\" a \"Veronica Guerin\", několik písniček a také kniha: 'Reilly, Emily. Veronica Guerin: The Life and Death of a Crime Reporter. Vintage, 1998. ISBN 0-09-976151-3\n\n"}
{"id": "373806", "url": "https://cs.wikipedia.org/wiki?curid=373806", "title": "Meneláova věta", "text": "Meneláova věta\n\nMeneláova věta je tvrzení afinní geometrie o trojúhelnících tradičně připisované starořeckému matematikovi Menelaovi Alexandrijskému. Je duální k Cévově větě.\nMáme-li dány body A,B a C, které tvoří trojúhelník ABC, a jiné body D, E a F, které leží na přímkách BC, AC a AB, pak body D, E a F leží na přímce právě tehdy, když platí \n\nV tomto výrazu uvažujeme délky úseček se znaménkem, které je dáno tím, nacházejí-li se body D, E a F uvnitř patřičných úseček, nebo vně. Například podíl AF/FB je kladný právě tehdy, pokud bod F leží na úsečce AB.\n\nNejdříve ověříme znaménko levé strany a ukážeme, že musí být vždy záporné. To\nplyne z toho, že přímka buď trojúhelník neprotne vůbec, nebo jej protne právě\nve dvou bodech (viz Paschův axiom). Na levé straně je tedy lichý počet\nzáporných zlomků a jejich součin bude vždy záporný.\n\nSpustíme kolmice a, b a c z bodů A, B a C na přímku DEF. Z podobnosti trojúhelníků plyne, že\n\ntedy\n\nJeště zbývá dokázat, že pokud by body na přímce neležely, pak rovnost neplatí. Uvažujme bod X na přímce AB, který je různý od bodu F. Označme AF, AX a AB po řadě jako n, n', s. Předpokládejme, že rovnost platí i pro X. Pak platí\nneboli \nodkud uvedením na společného jmenovatele a zjednodušením dostaneme formula_8. Tedy formula_9, čímž je důkaz hotov.\n\n"}
{"id": "373808", "url": "https://cs.wikipedia.org/wiki?curid=373808", "title": "Bielefeldské spiknutí", "text": "Bielefeldské spiknutí\n\nBielefeldské spiknutí (německy \"Bielefeldverschwörung\") je vtip, rozšířený především mezi německými uživateli internetu. Jde o parodii na množství konspiračních teorií.\n\nCelý vtip je založen na tom, že reálně existující německé město Bielefeld (330 000 obyvatel) ve skutečnosti neexistuje a jeho existence je jen fámou, vytvořenou entitou, nazývanou \"SIE\" (tj. Oni, není jisté, o koho má jít, spekuluje se o Mossadu, CIA či mimozemšťanech, maskujících své řídící centrum pod rouškou fiktivní bielefeldské university), která se spikla proti celému zbytku veřejnosti. Je možné je odhalit pomocí tří otázek:\n\n\nVětšina lidí na tyto otázky odpoví záporně – ti jsou obětí spiknutí. Kdo na kteroukoli z těchto otázek odpoví kladně, je spiklenec.\n\nVtip byl poprvé rozšířen na Usenetovém fóru \"de.talk.bizarre\" 16. května 1994 Achimem Heldem, toho času studentem informatiky na univerzitě v Kielu. Od té doby se velmi rozšířil, k desátému výročí mu byl dokonce věnován televizní pořad. \n\nPřesunul se i do jiných zemí, kde roli Bielefeldu hraje brazilský stát Acre, italská oblast Molise (z níž pochází několik vlivných politiků, kteří bývají ze spiknutí viněni) nebo americký stát Idaho. \n\n"}
{"id": "373814", "url": "https://cs.wikipedia.org/wiki?curid=373814", "title": "Oscar za nejlepší mužský herecký výkon v hlavní roli", "text": "Oscar za nejlepší mužský herecký výkon v hlavní roli\n\nCena Akademie za zásluhy (\"Academy Award of Merit\") za nejlepší mužský herecký výkon v hlavní roli je jedna z filmových cen, kterou každoročně uděluje americká Akademie filmového umění a věd za nejlepší filmové počiny roku.\n\nHistoricky prvním držitelem zlaté sošky za nejlepší mužský herecký výkon se za sezónu 1927/1928 stal Emil Jannings za výkon ve filmech \"Poslední komando\" (\"The Last Command\"; 1928) a \"Velké pokání\" (\"The Way of All Flesh\"; 1927). Cenu si převzal v roce 1929, společně s dalšími třinácti vítězi, při příležitosti banketu k prvnímu výročí založení Akademie filmového umění a věd. Od té doby udělila Akademie v této kategorii celkem 81 cen, a to 73 různým hercům. Až do roku 1936 byli nominováni a oceňováni všichni herci bez ohledu na to, zda se jednalo o hlavní či vedlejší roli. Od roku 1936 jsou výkony ve vedlejších rolích oceňovány samostatně. Zatím posledním držitelem zlaté sošky v této kategorii se stal Colin Firth, který byl oceněn za svůj výkon ve filmu \"Králova řeč\" (\"The King's Speech\"; 2010).\n\n\n\n"}
{"id": "373819", "url": "https://cs.wikipedia.org/wiki?curid=373819", "title": "Pražská informační služba", "text": "Pražská informační služba\n\nNěkdejší Pražská informační služba, nyní Prague City Tourism (PCT) je příspěvková organizace zřizovaná Magistrátem hlavního města Prahy. Jejím primárním posláním je podpora domácího i zahraničního cestovního ruchu v hlavním městě. Organizace byla založena 1. 1. 1958 jako samostatné kulturně-informační a vzdělávací zařízení, jehož účelem byla podpora turismu v Praze.\n\nPrague City Tourism prostřednictvím svých pěti turistických informačních center (Staroměstská radnice, Na Můstku, Václavské náměstí, Letiště Václava Havla - Terminál 1 a Terminál 2) poskytuje souhrnné informace o nabídce cestovního ruchu v Praze, zprostředkovává služby stávajícím i potenciálním návštěvníkům hlavního města, organizuje vzdělávací cykly a vycházky o historii a současnosti města pro odbornou i laickou veřejnost, vzdělává profesionální průvodce Prahou a zabezpečuje provoz Staroměstské radnice.\n\nStěžejní činností je však propagace a marketing Prahy pro rozvoj domácího a zahraničního cestovního ruchu jak v rámci České republiky, tak i mezinárodně. Prague City Tourism je marketingovou organizací, která opustila koncept zaměřený na encyklopedickou znalost metropole a namísto toho se stala aktivním manažerem cestovního ruchu a moderní servisní organizací.\n\nPrague City Tourism je členem mezinárodní organizace ECM (European Cities Marketing), v rámci ČR působí v organizaci A.T.I.C. ČR (Asociace turistických informačních center České republiky). Aktivně kooperuje s profesními asociacemi cestovního ruchu doma i v zahraničí, s agenturou CzechTourism a Českými centry, MMR, zastupitelskými úřady MZV a zahraničními i domácími médii.\n\nPrague City Tourism změnil od roku 2013 svůj dosavadní vizuální styl - dynamickým a přitom jednoznačným symbolem organizace se stal stylizovaný rozcestník, ukazatel, který pomáhá návštěvníkům i obyvatelům Prahy zorientovat se v aktuálním turistickém a kulturním dění. Zároveň Prahu znázorňuje jako křižovatku měst.\n\nNový komunikační styl získala i samotná destinace Praha. Česká metropole tak díky novému vizuálnímu stylu vystupuje na mezinárodní půdě jako sebevědomé, otevřené a životem pulzující město, jež nabízí nepřekonatelné zážitky. Nosným tématem destinační značky města Prahy jsou emoce, které návštěvník může pociťovat při procházce městem s unikátní architektonickou rozmanitostí budov a v široké nabídce kulturních, gastronomických a všeobecně volnočasových aktivit. Vizuální podoba destinační značky je \"Praha:emoce\". \n\nVe střednědobém časovém plánu jsou cíle Prague City Tourism následující:\n\n\nMezi základní prostředky marketingové komunikace patří sociální média (Facebook v českém jazyce, Facebook v anglickém jazyce, Instagram, Twitter, Pinterest); webové stránky Prague.eu (oficiální turistický portál); tištěné tituly (brožury a mapy, které jsou distribuované v informačních centrech PIS - PCT, na veletrzích, prostřednictvím partnerských organizací a dalších subjektů); spolupráce s domácími i zahraničními médii včetně blogerů; poskytování informací, ad. v turistických informačních centrech PIS-PCT ; inzerce (outdoor, print, on-line). \n\nPražská informační služba vznikla 1.1.1958, avšak historie některých jejích pracovišť je mnohem delší.\n\nOddělení informací (dříve informací a dokumentace) existovalo již v rámci Ústřední informační služby slavnostně otevřené v červenci 1948 v budově paláce Dunaj na Národní třídě. Tato organizace vznikla po vzoru francouzské informační služby S`il vous plait. Kromě informací v této době pracoviště poskytovalo také právní porady, vyřizovalo telefonické i osobní dotazy. V průběhu několika let spadalo nejprve pod ministerstvo informací a osvěty, později pod ministerstvo školství a kultury či Dům výstavních a informačních služeb U Hybernů. Nakonec byla její působnost převedena pod Městský dům osvěty.\n\nTeprve v rámci Pražské informační služby vznikl útvar, který zajišťoval dokumentaci a aktualizaci všeobecných faktografických informací o Praze. Ty poskytoval veřejnosti nejprve prostřednictvím turistického informačního střediska Na Příkopě (budova Živnobanky, Na Příkopě 20), později byly jeho služby posíleny pracovištěm telefonních a písemných informací. Počet turistických informačních center rostl a od roku 1995 byly spuštěny také internetové stránky www.pis.cz.\n\nV roce 1953 začal vycházet měsíčník Přehled kulturních pořadů v Praze, který PIS hned po svém vzniku převzala. Časopis informuje Pražany i návštěvníky Prahy o aktuální kulturní nabídce v hlavním městě. Od roku 2014 je kompletní realizace Pražského přehledu kulturních pořadů v rukou soukromého vydavatele, kterého PIS - PCT jeho vydáváním pověřila.\n\nSoučástí činnosti Pražské informační služby byla také výstřižková služba, jejíž tradice v Praze začala již v roce 1929. Tehdy v metropoli vznikla pobočka středoevropské výstřižkové kanceláře ARGUS. Roku 1948 byla zlikvidována \"pro nepřátelský postoj k lidově-demokratickému zřízení a pro jednostranné komerční zaměření\". Vedle ARGUSu zřídilo bývalé Ministerstvo informací a osvěty již v roce 1945 jako svůj výkonný orgán informační výstřižkovou službu ORBIS. Obě fungovaly společně do roku 1948, kdy Orbis převzal i funkci Argusu. Tak byl položen základ k činnosti, která obdobně jako pracoviště informací a dokumentace byla postupně připojena k Domu výstavních a informačních služeb, poté k Městskému domu osvěty a roce 1958 k Pražské informační službě. Výstřižková služba byla pro ekonomickou nerentabilnost zrušena k 31. 12. 2007.\n\nVlastivědný útvar, dnes Pražská vlastivěda (kdysi Středisko vlastivědné práce), bylo zřízeno pod Městským domem osvěty. Některé jeho činnosti existují dodnes: Pražská vlastivěda organizuje kurzy pro průvodce Prahou a jejich odborné zkoušky, organizuje vycházky po zajímavých místech v Praze, po stopách významných osobností a událostí. Do roku 2006 organizoval útvar také vlastivědné zájezdy. Od počátku dodnes vlastivědný útvar také buduje knihovnu Pragensií pro průvodce a odborné spolupracovníky. \n\nVlastivědný útvar měl ve správě různé pražské objekty, v nichž také zajišťoval průvodcovské služby. Kromě Staroměstské radnice byla Pražské informační službě svěřena do správy Prašná brána, Betlémská kaple (do roku 2002), Bludiště i Rozhledna na Petříně, Loreta (v roce 1963 byla předána Muzeu hl. m. Prahy), Malostranské zahrady pod Hradem (až do jejich uzavření kvůli rekonstrukci v 80. letech), kostel sv. Mikuláše na Malé Straně (počátkem 90. let církev ukončila spolupráci s PIS). Po generální rekonstrukci přibyly také věže na obou stranách Karlova mostu - Malostranská mostecká věž (obnovena v roce 1969) a Staroměstská mostecká věž. PIS veřejnosti přiblížila rovněž Dům pánů z Kunštátu a Poděbrad (odevzdáno Pražskému středisku památkové péče a ochrany přírody) a kryptu baziliky sv. Markéty v Břevnově (převzala církev). V posledních letech se velmi rozšířila praxe občasného provádění v zajímavých objektech v rámci vycházek a dnů otevřených dveří (např. Národní a Stavovské divadlo, Valdštejnský palác, Obecní dům aj.). PIS opravila a zpřístupnila veřejnosti také věž chrámu sv. Mikuláše a Ctěnický zámek.\n\nMezi jednu z nejdůležitějších činností PIS patřily okružní jízdy Prahou. Před rokem 1989 byla Pražská informační služba jedinou organizací, která v Praze zajišťovala okružní jízdy v češtině i v několika světových jazycích.\n\nÚtvar turistických služeb vznikl 1.1.1994 vyčleněním turistických informačních středisek z Útvaru informací a dokumentace. Hlavním posláním bylo a je poskytovat informace a zajišťovat služby cestovního ruchu. Útvar měl hlavní středisko Na Příkopě 20, které sloužilo veřejnosti  od roku 1966 do roku 2005. V roce 1989 bylo otevřeno středisko na Hlavním nádraží, roku 1991 bylo k útvaru připojeno středisko na Staroměstském nám. 22, které se z důvodů restitucí od 1. 7. 1994 přestěhovalo přímo do budovy Staroměstské radnice. Od roku 1995 do října 2015 bylo v letní sezoně otevřeno informační centrum v Malostranské mostecké věži, roku 2007 vzniklo infocentrum v Rytířské 31 ale následně bylo přesunuto na adresu Rytířská 12. V současné době provozuje PIS - PCT pět informačních center (Staroměstská radnice / Staroměstské náměstí 1; Na Můstku / Rytířská 12; Václavské náměstí / roh Štěpánské ulice; Letiště Václava Havla terminál 1 a 2). K útvaru byly v roce 1996 připojeny tlumočnické a překladatelské služby, jejichž činnost měla v organizaci také mnohaletou tradici.\n\nDo 30.6.2012 spravovala tehdejší Pražská informační služba osm památkových objektů - Prašnou bránu (s výstavou \"Pražské věže\"), Staroměstskou radnici, Staroměstskou mosteckou věž (kde promítá krátký film \"Karlův most - paprsek staletími\"), Malostranské mostecké věže (s výstavou \"Na mostě o mostě\"), Věž chrámu svatého Mikuláše (s výstavou \"Hudba pražských kůrů\"), Bludiště na Petříně, Petřínskou rozhlednu (s výstavami \"Jára Cimrman, génius, který se neproslavil\" a \"Rozhledna a její historie\") a zámek Ctěnice (s výstavami \"Za císaře pána…\" a \"Kočárovna\"). Aktuálně má Prague City Tourism ve své správě pouze Staroměstskou radnici, kterou v roce 2018 navštívilo 599 509 návštěvníků. \n\nStejně jako v předchozích letech tvořili převažující složku návštěvníci ze zahraničí, kterých Praha přivítala 6 674 368 (z hlediska počtu přenocování se jedná o země Německo, Rusko, USA, Spojené království, Itálie, ad.). Celková průměrná délka pobytu dosáhla na 2,3 noci. Informačními centry PIS - PCT prošlo 1 304 710 návštěvníků a oficiální turistické webové stránky navštívili lidé z 223 zemí a správních celků světa.\n\n"}
{"id": "373827", "url": "https://cs.wikipedia.org/wiki?curid=373827", "title": "Theodóros II. Palaiologos", "text": "Theodóros II. Palaiologos\n\nTheodóros II. Palaiologos (1395/1396 – 21. června 1448), syn byzantského císaře Manuela II. Palaiologa a Heleny Srbské, byl v letech 1407 – 1443 morejským despotou.\n\nTheodóros po otci zdědil intelektuální zájmy a byl skvělým matematikem. Ale byl náladový, neurotický, výbušný, ctižádostivý a zároveň v nejbližší chvíli chtěl odejít do kláštera. Roku 1407, ještě jako dítě, převzal po strýci Theodorovi despotát Morejský. Jeho otec zde strávil nějaký čas mezi léty 1415–1416, protože zde zaváděl pořádek a snažil se zabezpečit despotát výstavbou dlouhé hradby Hexamilion, který přetínal Korintskou šíji. Ale toto opevnění bylo roku 1423 zničeno nájezdy Osmanů. Theodóros byl vcelku dobrým vládcem, roku 1421 se oženil s italskou princeznou Cleope Malatestovou, sestřenicí papeže Martina V. Cleope záhy přestoupila na řeckou víru, čímž rozlítila papeže, který to ovšem dával za vinu jejímu manželovi. Zdá se však, že konverze byla dobrovolná. Manželé udržovali v Mystře přísný, zato však vysoce kulturní dvůr, který po její smrti roku 1433 ztratil na skvělosti. První hvězdou jejich dvora byl Pleothon, jenž jim byl zcela oddán. Protože byl Theodóros po svém bratru Janovi VIII. nejstarší, považoval se za dědice trůnu. Roku 1443, kdy bylo jasné, že Jan nebude mít děti, vyměnil svůj despotát za město Selymbrii v Thrákii se svým bratrem Konstantinem (pozdějším císařem Konstantinem XI.). To proto, aby byl po ruce (tedy blíže Konstantinopoli, až Jan zemře. Ale osud ho ošidil, Theodóros zemřel o tři měsíce dřív, než Jan VIII. – v červnu roku 1448. Měl jediné dítě, dceru Helenu, která se vdala za Jana II., krále kyperského.\n\n"}
{"id": "373832", "url": "https://cs.wikipedia.org/wiki?curid=373832", "title": "Noam Sheriff", "text": "Noam Sheriff\n\nNoam Sheriff (: , * 7. ledna 1935 Tel Aviv – 25. srpna 2018) byl izraelský hudební skladatel. Sheriff, který byl jedním z nejvšestrannějších izraelských skladatelů a též světově známým hudebníkem, se narodil v Tel Avivu v roce 1935. Ke konci života byl hudebním ředitelem symfonického orchestru v Haifě.\n\nNoam Sheriff studoval skladbu a dirigování v Tel Avivu s Paulem Ben Chajimem (skladba), v Berlíně s Borisem Blacherem (skladba) a v Salzburgu s Igorem Markevitchem (dirigování). Mimoto studoval filosofii na Hebrejské univerzitě v Jeruzalémě.\n\nOd premiéry Sheriffovy skladby \"Festival Prelude\" v roce 1957 (Izraelský filharmonický orchestr, dir. Leonard Bernstein při příležitosti otevření Mannova auditoria v Tel Avivu), jsou jeho díla pravidelně prováděna v Izraeli a po celém světě. \n\nV hudbě Noama Sheriffa lze nalézt originální spojení západní a východní hudby, hudebních prvků starověkých kultur oblasti Středozemního moře a prvků kultur západních. Mezi jeho nejdůležitější kompozice lze zařadit tři vokální skladby, které dohromady utvářejí trilogii:\n\nVokální kompozici \"Berešit (Genesis)\" z r. 1998 si objednala Izraelská filharmonie a provedla ji pod vedením Zubina Mehty na slavnostním koncertě k 50. výročí izraelské nezávislosti. Jeho \"Mechaje ha-metim\" provedla Izraelská filharmonie s dirigentem Mehtou na unikátním koncertě v památníku obětem holocaustu Jad vašem v Jeruzalémě. V posledních letech Sheriff také dokončil novou operu, pojmenovanou \"ha-Golem\".\n\nNoam Sheriff pravidelně diriguje jak vlastní díla, tak kompozice jiných skladatelů po celém světě. Mezi lety 1989 a 1995 byl hudebním ředitelem Izraelského symfonického orchestru v Rišon le-Cijon, který pod jeho vedením dosáhl nebývalých úspěchů.\n\nOd ledna 2002 byl hudebním ředitelem Izraelského komorního orchestru, který v první sezóně pod jeho vedením (2002-3) dosáhl velkého ocenění jak od publika, tak ze strany kritiky.\n\nV dubnu 2004 byl jmenován hudebním ředitelem Nového symfonického orchestru v Haifě.\n\nOd roku 1963 Noam Sheriff učil kompozici a dirigování. Vyučoval na institutech jako je Hebrejská univerzita v Jeruzalémě či na Telavivské univerzitě, stejně jako v německém Kolíně nad Rýnem (na tamní \"Musikhochschule\") a v Mozarteu v Salzburgu. V průběhu let vedl v Izraeli mnoho hudebních festivalů a účinkoval také v různých televizních a rozhlasových pořadech.\n\nOd roku 1990 byl Noam Sheriff profesorem skladby a dirigování na Rubinově akademii hudby při Telavivské univerzitě, v letech 1998–2000 i jejím ředitelem.\n\nV roce 2012 byl jmenován děkanem na hudební škole kampusu Ono.\n\nNoamu Sheriffovi byla udělena cena \"Akum\", a v roce 2003 též prestižní ocenění EMET, nejvyšší ocenění udělované v Izraeli za zásluhy v oblasti umění, vědy a kultury. V současné době byl též jmenován mezi 50 nejvýznačnějšími osobnostmi izraelské hudby. V roce 2011 mu byla udělena Izraelská cena za hudbu.\n\nDíla Noama Sheriffa jsou vydávána vydavatelstvím IMI a také prestižním německým labelem Edition \"C.F. Peters\" ve Frankfurtu.\n\n\n"}
{"id": "373833", "url": "https://cs.wikipedia.org/wiki?curid=373833", "title": "Charlotte Casiraghi", "text": "Charlotte Casiraghi\n\nCharlotte Marie Pomeline Casiraghi (* 3. srpna 1986, Monte Carlo, Monako) je dcera monacké princezny Caroline a italského sportovce a podnikatele Stefana Casiraghiho. Její babičkou byla monacká kněžna a hollywoodská hvězda Grace Kelly. Je pátá v pořadí na monacký trůn, nemá však formálně žádný šlechtický titul.\n\nCharlotte se narodila v Monaku. Když jí byly čtyři roky, její otec Stefano Casiraghi zahynul při neštěstí závodního člunu. Po smrti otce se celá rodina přestěhovala do městečka Saint-Rémy-de-Provence v jižní Francii. V roce 1999 se její matka, princezna Caroline, provdala za Ernsta Augusta V., prince hanoverského, a rodina se přestěhovala do Paříže. \n\nJako mladá dívka se Charlotte věnovala závodně jezdectví.\n\nPrarodiče: Rainier III., kníže monacký, a Grace Kelly, kněžna monackáRodiče: Stefano Casiraghi a Caroline, hanoverská princeznaNevlastní otec: Ernst August V., princ hanoverský\nSourozenci: * Andrea Albert Pierre Casiraghi, nar. 8. června 1984* Pierre Rainier Stefano Casiraghi, nar. 5. září 1987Nevlastní sourozenci:* Ernst, princ hanoverský, nar. 1983* Christian, princ hanoverský, nar. 1985* Alexandra, princezna hanoverská, nar. 20. července 1999\n\nOd dvou do šesti let navštěvovala Kateřinou školku (\"école maternelle\") v Saint-Rémy-de-Provence. Od šesti let pak \"École de la République\", také v Saint-Rémy-de-Provence. Od 1999 do 2004 byla studentkou gymnázia \"Lycée François Couperin\" ve Fontainebleau, poté \"Lycée Fénelon\" v Paříži.\n\nV letech 2004 až 2007 chodila s Felixem Wincklerem. Jejím současným přítelem je Alexander Dellal.\n\nMezi její přátele patří Valentine Pozzo Di Borgho, Cecile Winckler, sestra Felixe, Eugenie Niarchos a Tatiana Santo Domingo, přítelkyně jejího bratra Andrei.\n\nPravidelně se účastní oficiálních i neoficiálních monackých společenských událostí jako je např. charitativní ples Monackého červeného kříže, Velká cena Monaka F1 nebo ceremoniál při příležitosti Monackého státního svátku (Monaco National Day, 19. listopadu).Rodina monacké kněžny se přátelila s již zesnulým Karlem Lagerfeldem, módním návrhářem a kreativním ředitelem francouzské značky Chanel, proto je Charlotte často hostem módních přehlídek a recepcí firmy Chanel.\n\nNyní Charlotte žije v Londýně, kde pracuje pro noviny \"The Independent\". Mluví francouzsky, anglicky, italsky a německy.\n"}
{"id": "373836", "url": "https://cs.wikipedia.org/wiki?curid=373836", "title": "Perlové souostroví", "text": "Perlové souostroví\n\nPerlové souostroví ( \"Archipiélago de las Perlas\", v různých zdrojích též \"Perlové ostrovy, Souostroví perel\") je souostroví v Panamském zálivu přibližně 80 km jihovýchodně od Ciudad de Panamá. Administrativně tyto ostrovy tvoří panamský distrikt \"Balboa\", který spadá pod provincii Panama. Svůj název nese souostroví podle vysokého výskytu mořských měkkýšů produkujících perly. Dnes je považováno za jedno z nejpříhodnějších míst na světě pro sportovní rybaření díky vysokému množství a diverzitě ryb.\n\nV předkolumbovském období obývali tyto ostrovy Indiáni. Pro Evropany je v roce 1513 objevil Vasco Núñez de Balboa. V koloniálním období, kdy byla Panama španělskou kolonií, využívali ostrovy piráti, kteří drancovali nepříliš vzdálená města na panamském pobřeží a ostrovy jim sloužily jako skladiště pro uloupený majetek. \n\nSouostroví je vulkanického původu, na větších ostrovech se nacházejí prameny sladké vody. Panuje zde tropické klima, zdejší fauna i flora je velice rozmanitá. \nNejvětší ostrov souostroví se jmenuje \"Isla del Rey\" ( \"Královský ostrov\". Je to celkově druhý největší panamský ostrov po Coibě), jeho rozloha činí 234 km a leží na něm i správní centrum celého distriktu - město San Miguel. Druhý největší ostrov \"Pedro González\" má rozlohu 44 km, nachází se v jihozápadní části souostroví a není trvale osídlen. Co do významu je nejdůležitější ostrov \"Contadora\", kde se nachází vnitrostátní letiště, hotely a další zázemí pro turisty.\n\nDalší ostrovy jsou Bolano, Buena Vista, Cana, Casaya, Chepra, Chitre, Cocos, Espiritú Santo, Galera, Gallo, Gilbraleon, Lampon, Marin, Mina, Mogo Mogo, Pacheca, Pachequille, Puerco, San José, Senora, Vivenda, Vivienda a Viveros.\n\nPerlové souostroví je častým dějištěm reality show \"Survivor\". Mimo jiné zde proběhla v červenci a srpnu 2006 i česká varianta hry - Trosečník.\n"}
{"id": "373844", "url": "https://cs.wikipedia.org/wiki?curid=373844", "title": "Cameron Mitchell", "text": "Cameron Mitchell\n\nCameron Mitchell je fiktivní postava z televizního seriálu \"Hvězdná brána\". Ztvárnil jej Ben Browder. V seriálu působil v jeho deváté a desáté řadě, kdy byl jednou z hlavních postav. Poprvé se představil v hodnosti podplukovníka v dvojdíle „Avalon“, úvodní epizodě deváté série, kdy se stal novým velitelem týmu SG-1. Ve filmu \"\" vystupoval už jako plukovník.\n\nMitchell je nováček v týmu SG-1 a dal tak zbytek týmu dohromady po vítězství nad Goa'uldy a Replikátory. Zaujal místo generála O'Neilla, který se rozhodl odejít do Pentagonu. Společně s plukovníkem Samanthou Carterovou mají stejnou hodnost, ale celý tým je skutečně skvěle sehraný bez rozdílu hodnosti, což z nich dělá nejlepší jednotku SGC.\n\nCameron Mitchell se narodil v roce 1970 Frankovi a Wendy Mitchellovým. Vyrůstal v Auburnu v Kansasu. Jeho babička byla velmi zbožnou křesťankou. Jeho dědeček byl kapitánem lodi \"Achilles\", která přepravovala Hvězdnou bránu z Egypta do Spojených států v roce 1939. Jeho otec Frank byl testovací pilot, který přišel při nehodě o obě nohy. Cameron se rozhodl stát se pilotem, právě jako jeho otec.\n\nBěhem studia na střední škole byl šíleně zamilovaný do spolužačky Amy Vanderburgové. Na letecké akademii se učil šermu, ale z tohoto předmětu propadl.\n\nCameron byl původně pilotem stíhačky F-302, jejichž letku vedl v boji nad Antarktidou proti Anubisově flotile. S jeho pomocí se podařilo Anubise zničit. Jeho stíhačka však byla sestřelena a jemu samému hrozilo ochrnutí. S velkou trpělivostí se ale vzpamatoval a za své zásluhy si mohl vybral jakékoliv místo, kde by chtěl sloužit. Vybral si SG-1 a byl tak tím, který jej dal opět dohromady. Se souhlasem nadřízených do něj s radostí zařadil i Valu Mal Doran, která se po nuceném pobytu u SGC na Zemi zabydlela. Cameron je typický příslušník Letectva Spojených států, který má vynikající taktické a bojové schopnosti, neotřelý smysl pro humor, kterým nahradil Jacka O'Neilla.\n"}
{"id": "373847", "url": "https://cs.wikipedia.org/wiki?curid=373847", "title": "Mary Wortley Montagu", "text": "Mary Wortley Montagu\n\nLady Mary Wortley Montagu (26. května 1689 Londýn – 21. srpna 1762) byla anglická aristokratka a spisovatelka. Dnes je Montagu známá hlavně díky svým dopisům, především dopisům z Turecka, které Billie Melmanová popsala jako „úplně první příklad světského díla napsaného ženou o muslimském Orientu“.\n\nDo historie však vstoupila i tím, že jako první v Anglii se pokusila o prevenci černých neštovic metodou již dříve užívanou v Turecku. (Očkování spočívalo v záměrném nakažení pacienta sušeným hnisem z puchýřů pravých neštovic, v němž je původce oslabený. Strupy se při této proceduře vkládaly do řezných ran. Neštovice jsou však velice virulentní, a tak i následný lehčí průběh nemoci mohl vést ke znetvoření, nebo dokonce smrti pacienta, který byl navíc po celou dobu infekční a mohl šířit nemoc dál, proto se tento způsob neujal a skutečný boj proti neštovicím zahájil až anglický lékař Edward Jenner.)\n\nNarodila se jako nejstarší dcera Evelyna Pierreponta, pátého hraběte z Kingstonu-upon-Hull a jeho manželky Lady Mary Fieldingové. Ve třech letech její matka zemřela. Její rodina postupně stoupala na žebříčku britské šlechtické společnosti. V roce 1706 se její otec dočkal povýšení na markýze z Dorchestru, dále získal vedoucí postavení ve sněmovně lordů a v roce 1715 titulu vévody z Kingstonu.\n\nAž do svých devíti let byla Mary vychovávána babičkou, teprve tehdy se její výchovy ujal sám otec. Během mládí pobývala hlavně na zámcích Thoresby Hall a Holme Pierrepont Hall, kde ve zdejších knihovnách, které se řadily k nejkvalitnějším v celém království, propadla kouzlu knih a literatury. Protože se nemohla s otcem shodnout na jménu svého budoucího manžela, vzala vše do svých rukou a 23. srpna 1712 se vdala za Edwarda Wortleyho. Novomanželé následně žili nějaký čas v ústraní. V roce 1715 se Edward stal členem parlamentu, díky čemuž stoupala jeho kariéra. Polepšila si i Mary, která se stala miláčkem dvorské společnosti. Nedlouho poté ji ovšem postihly neštovice, takže se musela opět stáhnout do soukromí.\n\nPo svém uzdravení v roce 1716 se ovšem nezapojila mezi londýnskou smetánku, nýbrž následovala manžela, který se mezitím stal velvyslancem v Osmanské říši. Do Cařihradu, hlavního města Osmanské říše, se dostali přes Vídeň a Adrianopoli. Celkem na cestách a v říši strávili dva roky, během kterých Mary napsala desítky dopisů, ve kterých vylíčila každodenní život v těchto zemích, ale také zvyklosti, ať už u dvora či mezi obyčejnými lidmi. Ceněná jsou především svědectví o Osmanské říši.\n\nZajímavé jsou také její pohledy na Vídeň a Čechy, které zaznamenala v ryze soukromých dopisech postrádajících jakékoliv znaky formalit. Je v nich vidět, že ji rakouská monarchie nikterak neokouzlila, jak např. dosvědčuje i jeden z prvních dopisů, který poslala do Londýna:\n"}
{"id": "373850", "url": "https://cs.wikipedia.org/wiki?curid=373850", "title": "Channel One Cup", "text": "Channel One Cup\n\nChannel One Cup (dříve nazýván Rosno Cup, Baltika Cup, O pohár listu Izvestija) je hokejový turnaj, pořádaný od roku 1967, který je od roku 1996 součástí Euro Hockey Tour. Od roku 1997 se hraje v moskevské Aréně Chodinka. Turnaj se koná každým rokem v prosinci.\n\n"}
{"id": "373853", "url": "https://cs.wikipedia.org/wiki?curid=373853", "title": "Nukata", "text": "Nukata\n\nNukata bylo město v okrese Nukata v prefektuře Aiči v Japonsku.\n\nV roce 2003 mělo město odhadem 9307 obyvatel a hustotu zalidnění 58,07 obyvatel na 1 km. Celková rozloha města byla 160,27 km.\n\n1. ledna 2006 byla Nukata včleněna do sousedního města Okazaki.\n"}
{"id": "373855", "url": "https://cs.wikipedia.org/wiki?curid=373855", "title": "Vincent Lukáč", "text": "Vincent Lukáč\n\nVincent Lukáč (* 14. února 1954 Košice) je bývalý československý hokejový útočník a slovenský hokejový trenér.\n\nByl hráčem VSŽ Košice, Dukly Jihlava, SC Rosenheim, WEV Vídeň, Kirklady (Skotsko), Streethamu Londýn a Glen Rothers Glasgow. V československé federální lize odehrál 518 zápasů, ve kterých střelil 393 gólů. Je na 8. místě Klubu hokejových střelců deníku Sport. Dvakrát byl nejlepším střelcem sezóny. I když jej v roce 1985 draftoval v 10. kole Quebec Nordiques, v NHL si nikdy nezahrál.\n\nV 146 reprezentačních zápasech vsítil 70 gólů. Startoval na ZOH 1980 (5. místo) a 1984 (stříbrná medaile). Je mistrem světa z let 1977 a 1985 a držitelem stříbrných medailí z MS 1982 a 1983. V roce 2000 působil jako trenér národního mužstva Jihoafrické republiky.\n\nBydlí v Košicích, je tchánem hokejisty Jiřího Bicka. V roce 2004 byl uveden do Síně slávy slovenského hokeje a v roce 2010 do Síně slávy českého hokeje.\n\n\n"}
{"id": "373856", "url": "https://cs.wikipedia.org/wiki?curid=373856", "title": "Gustav Bubník", "text": "Gustav Bubník\n\nGustav Bubník (* 23. dubna 1962 Bratislava) je český televizní herec a dabér, syn hokejisty Augustina Bubníka.\n\nUž v chlapeckých letech byl v Dismanově rozhlasovém souboru a dostal svou první roli v Realistickém divadle. Vystudoval pražskou konzervatoř, mimo jiné s Lukášem Vaculíkem, Ondřejem Vetchým, či Janem Čenským. První dvouleté divadelní angažmá dostal v Kolíně, následovaly 2 roky v Kladně a pak Městská divadla pražská.\n\nPřed kamerou měl původně hrát už roli Toníka v dvoudílné televizní \"Babičce\" (1971), z čehož však sešlo. Poprvé se tak objevil v Rážově televizním filmu \"Záhada obrazu sv. Šebestiána\" (1972). Ve filmu pro velké plátno pak debutoval v roli 12letého chlapce Míši ve snímku \"Odysseus a hvězdy\" (1976) a v období normalizace se objevoval i v dalších filmech jako \"Leť, ptáku, leť!\", \"Křehké vztahy\", \"Láska na druhý pohled\", \"Má láska s Jakubem\".\n\nJeho doménou se však staly televizní seriály. Nejprve \"Boříkovy lapálie\" (1972) a \"Pan Tau\" (1975), poté např. \"Malý pitaval z velkého města\", \"Slavné historky zbojnické\", \"Doktor z vejminku\", \"Bambinot\", \"Území bílých králů\", \"Co teď a co potom?\".\n\nPočátkem 90. let však odsunul aktivní hereckou kariéru do ústraní. Krátce studoval organizaci a řízení umělecké tvorby na FAMU. Věnoval se produkci, řídil Divadlo Jiřího Wolkera a přes pozici PR manažera pronikl do pojišťovnictví, bankovnictví, poradenství. \n\nMezitím se v 90. letech i v první dekádě 21. století věnoval dabingu. Opakovaně propůjčoval hlas např. Tomu Cruisovi, Charliemu Sheenovi a dalším. Dabing vyučoval i na soukromé herecké škole. Od 10. let se vrátil i k televiznímu herectví v seriálech \"Helena\" a \"Doktoři z Počátků\".\n\nJe dvakrát rozvedený, jeho první manželkou byla herečka Ilona Svobodová, druhou Soňa Bubníková.\n\n"}
{"id": "373857", "url": "https://cs.wikipedia.org/wiki?curid=373857", "title": "Stefano Casiraghi", "text": "Stefano Casiraghi\n\nStefano Casiraghi (8. září 1960, Como, Itálie – 3. října 1990, Cap Ferrat, Francie) byl italský sportovec a podnikatel, druhý manžel monacké princezny Caroline.\n\nJeho otcem byl podnikatel Giancarlo Casiraghi a matkou Fernanda Casiraghi. Měl tři sourozence – Marco, Danielle a Rosalba.\n\nDne 29. prosince 1983 se v Monaku oženil s princeznou Caroline; stal se jejím druhým manželem. Během sedmiletého manželství měl pár tři děti:\n\nJeho tchánem byl monacký kníže Rainier III. a tchyní monacká kněžna a hollywoodská hvězda Grace Kelly. Mezi jeho dobré přátele patřili módní návrhář Karl Lagerfeld, Inès De La Fressange, Marco Balestri, Antonio Varenna, Hélène Boitel nebo Marina Palma.\n\nStefano Casiraghi zemřel na širém moři při závodu motorových člunů, když v této disciplíně obhajoval titul mistra světa. Nehoda se stala u pobřeží Monaka nedaleko mysu Cap Ferrat dne 3. října 1990. Při závodu nebyly vhodné podmínky, byly příliš velké vlny. Odborníci, kteří jeho nehodu vyšetřovali, řekli, že by přežil, kdyby jeho loď „Pinot di Pinot“ měla plně krytý trup. Casiraghi měl v plánu ukončit svou závodní kariéru, pokud by titul obhájil. Říká se, že Casiraghi byl životní láskou princezny Caroline a jeho smrt ji velmi zasáhla. Je pohřben v Chapelle de la Paix v Monaku.\n\n"}
{"id": "373859", "url": "https://cs.wikipedia.org/wiki?curid=373859", "title": "Samuel Pierpont Langley", "text": "Samuel Pierpont Langley\n\nSamuel Pierpont Langley (22. srpna 1834, Roxbury, Massachusetts - 27. února 1906, Aiken, Jižní Karolína) byl americký astronom, fyzik, vynálezce bolometru a průkopník letectví. Maturoval na bostonské latinské škole, byl asistentem v observatoři na Harvardově univerzitě, pak se stal vedoucím katedry matematiky na Námořní akademii Spojených států. V roce 1867 se stal ředitelem Alleghenské observatoře a profesorem astronomie na Western University of Pennsylvania (nyní University of Pittsburgh), tento post zastával až do roku 1891, i když se roku 1887 stal sekretářem Smithsonova institutu. V čele institutu stál až do roku 1906. Byl zakladatelem Smithsonovy astrofyzické observatoře.\n\nV roce 1886 obdržel Langley medaili Henryho Drapera od Národní akademie věd za své příspěvky v oblasti sluneční fyziky. Jeho publikace z roku 1890 týkající se infračervených pozorování v observatoři Allegheny v Pittsburghu, které provedl společně s Frankem Washingtonem Verym, využil Svante Arrhenius k prvním propočtům skleníkového efektu.\n\nLangley se pokusil vyrobit pilotovaný létající stroj těžší než vzduch. Jeho modely létaly, ale dva pokusy pilotovaných letounů nebyly úspěšné. Langley začal v roce 1887 experimentovat s modely poháněnými gumovým svazkem a kluzáky. Postavil rotující rameno (fungovalo podobně jako aerodynamický tunel) a vyrobil větší létající modely poháněné miniaturními parními motory.\nPrvní úspěch se dostavil 6. května 1896, když jeho nepilotovaný model č. 5 uletěl téměř 1200 metrů po vypuštění katapultem z lodi na řece Potomac. To byla vzdálenost desetkrát delší než při jakémkoli předešlém experimentu s letadly těžšími než vzduch, což ukazovalo, že jeho modely jsou stabilní a schopny vyvinout dostatečný vztlak. Dne 11. listopadu téhož roku uletěl jeho model č. 6 téměř 1500 m. V roce 1898, na základě svých modelů, dostal Langley grant ve výši 50 000 dolarů od ministerstva války a 20 000 dolarů od Smithsonova institutu, aby vyvinul pilotované letadlo, které nazval \"Aerodrome\" (pocházející z řečtiny, volně přeloženo jako \"vzdušný běžec\"). Langley najal jako konstruktéra a zkušebního pilota Charlese M. Manlyho (1876-1927). Když se Langley od svého přítele Octave Chanuteho dozvěděl o úspěchu bratří Wrightů s kluzákem v roce 1902, pokusil se s nimi setkat, ale ti se jeho požadavku slušně vyhnuli.\n\nBěhem konstrukce a stavby \"Aerodromu\" byla zadána zakázka na spalovací motor výrobci Stephenu Balzerovi (1864-1940). Když se mu nepodařilo vyrobit motor podle specifikací výkonu a hmotnosti, dokončil vývoj Manly. Tento motor měl daleko větší výkon než motor prvního letadla bratří Wrightů - 50 hp v porovnání s 12 hp. Tento motor byl pravděpodobně hlavním příspěvkem projektu k rozvoji letectví. \n\nStroj měl dráty vyztužená tandemová křídla. Měl výškové a směrové kormidlo, ale žádné zařízení pro ovládání náklonu podél podélné osy. Místo toho závisel na úhlu vzepětí křídel, jako u modelů, pro udržení zhruba vodorovného letu. Na rozdíl od letadla bratří Wrightů, které vzlétalo proti silnému větru a přistávalo na pevné půdě, usiloval Langley o bezpečnost zkoušením v klidném vzduchu nad hladinou řeky Potomac. To vyžadovalo použití katapultu ke startu. Stroj neměl žádný podvozek a plánovalo se, že po ukázkovém letu přistane na hladině. \n\nLangley vzdal projekt po dvou neúspěšných startech 7. října a 8. prosince 1903. Pilotem letounu byl Manly. Při prvním pokusu se letoun zachytil o katapult, což vedlo k potopení stroje. Stroj byl vyloven a opraven. Tohoto pokusu se Langley neúčastnil. Druhý pokus skončil odtržením zadního křídla poté, co stroj opustil katapult, a pádem do vody. Manly byl z řeky zachráněn nezraněn. Neúspěšné pokusy měly velmi negativní ohlas v tisku.\n\n\"Aerodrome\" byl přestavěn a v roce 1914 uletěl, pilotován Glennem Curtissem, asi 900 m. Šlo o součást jeho pokusu bojovat proti patentu bratří Wrightů a o snahu Smithsonova institutu zachránit Langleyho leteckou reputaci. Nicméně soud patent podpořil. Avšak Curtissovy lety povzbudily vedení Smithsonova institutu, aby nechalo vystavit \"Aerodrome\" ve svém muzeu jako \"První pilotované letadlo v historii světa, schopné ustáleného volného letu.\"\n\nNa Langleyho počest byla pojmenována řada věcí, většinou spojených s letectvím.\n\n\n"}
{"id": "373864", "url": "https://cs.wikipedia.org/wiki?curid=373864", "title": "Kostel svatého Antonína Paduánského (Třeština)", "text": "Kostel svatého Antonína Paduánského (Třeština)\n\nKostel svatého Antonína Paduánského v Třeštině je novogotickou stavbou z let 1865–1866. Kostel byl v roce 1964 zapsán na seznam kulturních památek.\n\nKostel byl vystavěn na místě původní kapličky. Základní kámen byl položen 5. července 1863 v den oslav tisícího výročí příchodu slovanských věrozvěstů Konstantina a Metoděje na Moravu. Kostel podle projektu mohelnického stavitele Jana Sovy byl dostavěn v roce 1866. Zasvěcen byl sv. Antonínu Paduánskému. Svěcení proběhlo v roce 1869. Vybavení kostela se pořizovalo postupně za přispění místních občanů. V roce1883 zakoupila obec věžní hodiny a současně byly pořízeny dva zvony. Během 1. světové války byl jeden zrekvírován. V roce 1930 byly zavěšeny tři nové zvony, které však byly zabaveny v roce 1942 pro válečné účely. Varhany nesou na píšťale letopočet 1868, jsou však zřejmě staršího data výroby. Jejich zvláštností je opačná barevnost klaviatury - černé klávesy jsou vepředu a bílé vzadu. Generální opravou prošly v roce 2008. Kostel byl v průběhu minulého století několikrát opravován. V roce 1970 proběhla úprava interiéru podle návrhu akademického malíře Františka Peňáze. \n\nKostel stojí na návsi, kněžiště směřuje k jihu. Jde o novogotickou architekturu v rané formě odvozenou z anglické gotiky. Má hladkou bílou omítku v kombinaci se žlutým soklem. Jedná se o jednolodní podélnou stavbu s vestavěnou kvadratickou věží, na protější straně je presbytář čtvercového půdorysu s trojbokým závěrem, na který navazuje přízemní sakristie téhož půdorysu. Na nárožích jsou polygonální pilíře na způsob věžic, zakončené zubatým cimbuřím. Boční zdi lodi z obou stran člení lizénové rámy a římsa s obloučkovým vlysem a zaklenutými obdélnými okny. V průčelí pod věží je hlavní vchod rámovaný profilovaným pískovcovým ostěním ukončený obloukem. Nad ním prolomen okenní otvor ve tvaru kříže. Ve zdi vpravo od vchodu je osazena pískovcová deska, vlevo stojí dřevěný korpus misijního kříže. Věž s hodinami je zakončena cibulovou bání s lucernou a makovicí. \n\nInteriér je zaklenut pruskými klenbami. Mobiliář nese znaky baroka. Hlavní oltář i dnes již neexistující boční oltáře byly zhotoveny řezbářskou firmou Celler z Olomouce. Obraz nad retabulem z roku 1917 od akademického malíře Františka Šenara z Olomouce znázorňuje sv. Antonína Paduánského se sv. Floriánem a s Ježíškem uprostřed. V pozadí obrazu je panoráma obce Třeštiny. Křížová cesta se signaturou Jansa je pravděpodobně z konce 19. století. \n\n"}
{"id": "373867", "url": "https://cs.wikipedia.org/wiki?curid=373867", "title": "Horní Slezsko (provincie)", "text": "Horní Slezsko (provincie)\n\nProvincie Horní Slezsko (německy: \"Provinz Oberschlesien\", slezskoněmecky: \"Provinz Oberschläsing\", polsky: \"Prowincja Górny Śląsk\", slezsky: \"Prowincyje Gůrny Ślůnsk\"). Region byl po první světové válce rozdělen na dva vládní obvody (\"Regierungsbezirke\") a to Opolský a Katovický.\n\nProvincie Horní Slezsko patřilo před i během první světové války k Německu, avšak po prohrané válce si po čase začalo Polsko klást nárok na částečně polsky obydlené území v Horním Slezsku.\n\nV čele s Wojciechem Korfantym chtělo Polsko získat Horní Slezsko, jenže plebiscit, který se uskutečnil ukázal, že obyvatelé chtějí zůstat v Německu. Polsko se však nechtělo jen tak vzdát a tak napadlo Německo v tzv. malé bitvě u Annabergu. Německo bitvu vyhrálo, avšak nakonec východní část Horního Slezska připadla Polsku z důvodu velké polské menšiny. Ve východní části Horního Slezska na začátku 20. let minulého století bylo území etnicky přibližně vyrovnané. V roce 1922 již polský Katovický region (východní část Horního Slezska) dostal autonomní statut a vlastní vládu.\n\nProvincie Horní Slezsko bylo v roce 1938 spojeno s Dolním Slezskem jako provincie Slezsko. Po napadení Polska v roce 1939 bylo polské Horní Slezsko, včetně Těšínska a průmyslového města Katovice, obsazeno a přidáno do provincie Slezsko. Toto připojené území, také známé jako Východní Horní Slezsko (Ostoberschlesien), se stalo novým regionem: Regierungsbezirk Kattowitz. Na nově zabraném regionu začal teror a represe proti polskému obyvatelstvu. Odsouzeni byli polští aktivisté, politici, novináři i kněží. V této době se sem přestěhovávali němečtí lidé a polští obyvatelé byly přestěhováváni do vlastního Polska (Generálního gouvernementu). Od roku 1939 až do roku 1942 bylo vyhnáno 40 000 Poláků. Počet vyhnaných Poláků do Polska se postupně zvyšoval. Celkový počet polských obětí v Horním Slezsku je 25 000 lidí (v některých případech se používala i gilotina).\n\nV roce 1941 byla provincie Slezsko znovu rozdělena na Říšskou župu Dolní Slezsko a na Říšskou župu Horní Slezsko. Katovicím byl udělen statut hlavního města Horního Slezska, který byl odebrán Opolí.\n\nRoku 1945 během druhé světové války bylo Horní Slezsko podrobené Rudou armádou. Poválečná dohoda přiřkla Pruské Slezsko Polsku až na výjimku Hlučínska a Českotěšínska, která se vrátila k Československu a malého území s centrem ve Zhořelci (Görlitz), jež zůstalo v Německu.\n\nProvincie Slezsko mělo 37 013 km a 4 846 333 obyvatel (data jsou z května 1939).\n\n\n\n\n"}
{"id": "373873", "url": "https://cs.wikipedia.org/wiki?curid=373873", "title": "Álvaro Arbeloa", "text": "Álvaro Arbeloa\n\nÁlvaro Arbeloa Coca (* 17. ledna 1983, Salamanca) je bývalý španělský fotbalový obránce a reprezentant. Většinu hráčské kariéry strávil v klubu Real Madrid, v letech 2006–2007 nastupoval za Deportivo La Coruña. Mimo Španělsko působil i v Anglii v klubech Liverpool FC a West Ham United FC.\n\nSvou fotbalovou kariéru začal v Realu Madrid, kde odehrál několik zápasů za mládežnické týmy. V sezóně 2004/05 si poprvé zahrál za A-tým Realu, ale nastoupil jen ke dvěma ligovým zápasům. Ještě v roce 2006 přestoupil do Deportiva La Coruñi.\n\nTam se stal oporou prvního týmu a hrál v základní sestavě. Po dobrých výkonech si ho v roce 2007 vyhlédl trenér Rafael Benítez do Liverpoolu. Vydržel zde 2 roky a nastupoval převážně v základní sestavě. Po dvou letech se vrátil na Santiago Bernabéu, když ho za stejnou částku jako stál Liverpool, tedy 4 milióny eur, do svého týmu přilákal nově zvolený předseda Realu Madrid Florentino Pérez.\nV Realu pobýval až do léta 2016 a nasbíral zde celou řadu trofejí. V srpnu 2016 se vrátil do Anglie, kde strávil závěr kariéry v klubu West Ham United FC. V Premier League odehrál za „kladiváře“ pouze 3 zápasy. V červnu 2017 ohlásil konec profesionální kariéry.\n\nReal Madrid\n\nŠpanělsko\n\n"}
{"id": "373875", "url": "https://cs.wikipedia.org/wiki?curid=373875", "title": "Andrea Casiraghi", "text": "Andrea Casiraghi\n\nAndrea Albert Pierre Casiraghi (* 8. června 1984, Monte Carlo, Monako) je nejstarší syn monacké princezny Caroline a italského sportovce a obchodníka Stefana Casiraghiho. Po jeho matce je druhý v pořadí (celkově čtvrtý) na monacký trůn.\n\nNarodil se 8. června 1984 ve 22:40 v nemocnici Princezny Grace v Monte Carlu a jméno dostal po příteli svého otce. Jeho kmotry byla teta princezna Stéphanie a strýc Marco Casiraghi. Má dva mladší sourozence Charlotte a Pierra, a mladší nevlastní sestru, princeznu Alexandru Hanoverskou.\n\nJeho otec zahynul při lodním neštěstí, když mu bylo šest let.\nVystudoval mezinárodní střední školu v Paříži. Poté pokračoval ve studiu na American University of Paris, kde získal v roce 2006 bakalářský titul v oborech výtvarné umění a mezinárodní vztahy. Mluví plynule francouzsky, anglicky, italsky a německy.\n\nOd roku 2007 žije v New Yorku. Ve volném čase jezdí na koni, lyžuje, hraje fotbal a také na kytaru. V roce 2002 byl zařazen na seznam 50 nejkrásnějších lidí světa podle časopisu People. Jeho přítelkyní je od roku 2004 Tatiana Santo Domingo. Seznámili se na lyceu v Paříži. Dne 21. března 2013 Tatiana Santo Domingo porodila Casiraghiho syna Sashu. V září 2013 se vzali. Jejich syn Sasha se díky sňatku dostal na třetí místo v linii následnictví monackého trůnu, hned za svého otce.\n"}
{"id": "373877", "url": "https://cs.wikipedia.org/wiki?curid=373877", "title": "Michal Malátný", "text": "Michal Malátný\n\nMichal Malátný, vlastním jménem Michal Novotný, (* 30. června 1970 Jičín) je český zpěvák, frontman populární české skupiny Chinaski a příležitostný herec.\n\nChodil na základní školu na Husově třídě v Jičíně. Vystudoval jičínské Lepařovo gymnázium. Po maturitě absolvoval činoherní herectví na DAMU. V roce 1994 nastoupil do angažmá ve Východočeském divadle v Pardubicích. V roce 1996 si zahrál ve filmu \"Mňága - Happy end\" a v roce 2007 v komedii \"Chyťte doktora\". Ve skupině Chinaski hraje na kytaru, zpívá a skládá texty.\n\nOd roku 2014 hostuje také v divadle Semafor ve hrách \"Osvobozené divadlo Semafor\" a \"Prsten pana Nibelunga\". Společně s Jitkou Čvančarovou účinkuje ve hře \"Kleopatra\" (divadlo La Fabrika).\n\nJeho otec pochází z Markoušovic. Malátný zde v dětství trávil víkendy a prázdniny. Přestože žije několik let v Praze, pořídil si chalupu v Českém ráji, protože se tam cítí jako doma. \n\nMichal Malátný je ženatý s Petrou Novotnou Stránskou, se kterou má dcery Kateřinu (2009) a Frídu (2014).\n\nRodiče ho k hudbě vedli už od mala. Malátný začal v osmé třídě základní školy hrát amatérské divadlo v jičínském souboru „Baret S.“ Z této doby pochází Malátného přezdívka Žibus (Žibusík) podle postavy z knihy Knoflíková válka. Přezdívku dostal od starších chlapců v souboru, protože byl nejmenší.\n\nSvůj osobní život se snaží oddělovat od profesního, proto se např do telefonu představuje občanským jménem (Novotný). Pseudonym Malátný si zvolil, protože ve Východočeském divadle, kam nastoupil, již byli tři Novotní. Inspiroval ho nízký krevní tlak, díky kterému občas bývá malátný.\n\n"}
{"id": "373881", "url": "https://cs.wikipedia.org/wiki?curid=373881", "title": "Jaroslav Krček", "text": "Jaroslav Krček\n\nJaroslav Krček (* 22. dubna 1939 Čtyři Dvory, dnes součást Českých Budějovic) český hudebník, dirigent, sbormistr a hudební skladatel. Je manželem Gabriely Krčkové (roz. Kolářové), která je hobojistkou a učitelkou hudby.\n\nHudbě se věnoval od svých 14 let, kdy se naučil hrát na harmoniku a se svým bratrem Vladimírem začal docházet do mládežnického souboru \"Elán\". Ve čtrnácti letech také napsal svou první skladbu „Tango pro Věru“. Studoval nejprve Pedagogické oddělení Hudební školy B. Jeremiáše v Českých Budějovicích, v letech 1959-62 pak ještě pražskou konzervatoř (žákem Miloslava Kabeláče v kompozici a Bohumíra Lišky v dirigování). Šest let byl sbormistrem plzeňského smíšeného sboru \"Česká píseň\", současně byl zaměstnán jako hudební režisér v Československém rozhlasu v Plzni. Spolupracoval s plzeňským folklorním souborem Úsměv.\n\nV letech 1967-1972 působil jakou hudební režisér ve vydavatelství Supraphon v Praze. Zde spolupracoval se špičkovými soubory a s dirigenty Václavem Neumannem, Jiřím Bělohlávkem, Milanem Munclingrem aj. S Českou filharmonií a Václavem Smetáčkem nahrál jako režisér Smetanovu Mou vlast, tehdy první digitální hudební nahrávku v Československu, tato deska pak získala mezinárodní ocenění, japonskou cenu „Columbia Golden CD Prize“ (1984).\n\nSpolečně s folkloristou Františkem Bonušem založil na podzim roku 1959 Malou muziku Souboru písní a tanců Josefa Vycpálka. Roku 1967 pak založil taneční soubor Chorea Bohemica a Malá muzika byla až do roku 1982 hudební složkou tohoto souboru. Roku 1975 založil ještě soubor Musica Bohemica, a s ním velmi rychle dosáhl mimořádných koncertních úspěchů na domácí scéně i v zahraničí. Zájem o folklór jihočeský a západočeský a o anonymní hudební projevy české kultury přerostl ve specializaci na folkloristickou problematiku v nejširších souvislostech: vyhledává nejstarší památky lidové hudby, uvádí je znovu do současného hudebního života a je také autorem překrásných úprav lidových písní a tanců. Jeho úpravy a adaptace lidových předloh mají zcela osobitý styl a výrazně se odlišují od prostých úprav vysokým stupněm stylizace. Tyto Krčkovy skladby tvoří kompletní koncertní repertoár souboru Musica Bohemica, pro nějž napsal desítky skladeb inspirovaných původním historickým materiálem. Mimo to se ale průběžně věnuje také kompozici v oboru soudobé vážné hudby.\n\nJaroslav Krček je autorem rozsáhlých skladeb symfonických, komorních i vokálních. Roku 2005 byla v Praze provedena jeho Symfonie č. 4 „Desiderata“, v únoru 2010 byla Symfonickým orchestrem hl. m. Prahy FOK uvedena premiéra další skladatelovy Symfonie č. 5 „Renesanční“. Oratorium „Ten, který jest“ zaznělo v provedení Plzeňské filharmonie a hostů a Pražského filharmonického sboru dne 6. března 2011 v pražském Obecním domě. Koncert se konal v rámci celosvětových oslav 150. výročí narození rakouského filosofa, duchovního badatele a anthroposofa Rudolfa Steinera.\n\nJako uznávaný autor, dirigent, interpret i hudební organizátor Jaroslav Krček spolupracuje s předními pražskými orchestry, komorními soubory, scénami i s několika nahrávacími společnostmi.\n\nRodina, v níž Jaroslav Krček vyrůstal, byla početná. Otec Josef Krček byl tovární dělník, matka Růžena Krčková, (roz. Dvořáková) byla vyučená švadlena v domácnosti. Jaroslav Krček má dva bratry, staršího Vladimíra (nar. 1936) a mladšího Josefa (nar. 1946), ten je rovněž hudebním skladatelem a hráčem na klarinet. V době dětství Jaroslava Krčka žil v rodině ještě jeho dědeček Dvořák, bývalý sedlák, ruský legionář.\nJaroslav Krček se oženil roku 1968 s Marií Spurnou, manželství však nevydrželo a po rozvodu 1972 žil sám. Podruhé se oženil roku 1976 s Gabrielou Kolářovou, hobojistkou a učitelkou hudby.\nZ obou manželství má Jaroslav Krček celkem tři děti: Jaroslavu, Magdalenu a Jana.\n\n\nV Českém rozhlase (v Praze, Plzni a Brně) má Jaroslav Krček asi 350 nahrávek úprav českých a moravských lidových písní a tanců. Napsal také hudbu k rozhlasovým hrám:\nJe autorem hudby k rozhlasovým pohádkám v režii Karla Weinlicha:\n\n\n\nJaroslav Krček sestavil několik sbírek lidových písní (např. z Podkrkonoší) a několik zpěvníků, zejména:\n\n\n\n\n\n\n"}
{"id": "373882", "url": "https://cs.wikipedia.org/wiki?curid=373882", "title": "María (píseň)", "text": "María (píseň)\n\nMaría je druha reprodukovaná skladba (singl) zpěváka Rickyho Martina z alba A Medio Vivir, která vyšla 21. listopad 1995, nejprve v Latinské Americe podějí ve zbytku světa. Píseň vyšla v roce 1996 jako remix  a stala se velmi populární, také to je zpěvákův první mezinárodní hit.\n\nExistují tři verze videoklipu. Ten poslední byl natočen ve Francii a v režii se ujal Memo del Bosque.\n\n\n\n\n\n\n"}
{"id": "373883", "url": "https://cs.wikipedia.org/wiki?curid=373883", "title": "Kostel svatého Stanislava (Mohelnice)", "text": "Kostel svatého Stanislava (Mohelnice)\n\nKostel svatého Stanislava v Mohelnici je renesanční stavbou z 16. století. Kostel s cennými renesančními náhrobky a hřbitovní branou byl v roce 1958 zapsán na seznam kulturních památek.\n\nVýstavba kostela svatého Stanislava souvisí s potřebou zřízení nového hřbitova v Mohelnici. Kostel byl postaven na místě bývalé kaple svaté Barbory jako hřbitovní kostel. Na vlastní náklad výstavbu zahájil v roce 1577 mohelnický rodák, pražský arcibiskup Antonín Brus. Zemřel však ještě před dokončením kostela, v roce 1580. Kostel vysvětil olomoucký biskup Stanislav Pavlovský v roce 1584. Během třicetileté války byl kostel v roce 1642 poničen. Od roku 1664 byl postupně opravován s finanční podporou olomouckého biskupa Karla II. z Lichtenštejna, který jej znovu vysvětil v roce 1695. V roce 1739 při požáru města kostel vyhořel a obnoven byl až v roce 1747.\n\nV roce 1773 nebo o několik let později byl zvětšen asi o 5 m na západě přístavbou lodě s kruchtou a věží. Zároveň byla upravena okna a celý kostel byl nově zaklenut. Stáří sakristie není jasné - mohla vzniknout při přestavbě nebo patřit k původní stavbě. V roce 1795 byly prováděny blíže neurčené úpravy na věži, celý kostel byl upraven v letech 1855-1856 (fasády, zastřešení věže).\nV roce 1933 byly v kostele postaveny nové varhany. V roce 1949 byla provedena částečná rekonstrukce kostela, v roce 1964 opravena věž. V letech 1976-77 dostal kostel novou střechu a fasádu. V roce 1980 byla dokončena celková rekonstrukce kostela včetně statického zajištění a úpravy interiéru. Vysvěcen byl v roce 1982. \n\nKostel je přibližně orientovaný, jednolodní, s mírně odsazeným, trojboce ukončeným kněžištěm, u něhož se nachází pilíř s krucifixem. K severní zdi kněžiště přiléhá čtyřboká sakristie. Na západě na loď navazuje širší přístavba s hranolovitou zvonicí. Závěr kněžiště a východní části lodi jsou podepřeny opěrnými pilíři. Fasády jsou členěny mělkými vpadlými výplněmi, ve kterých jsou okna se segmentovými záklenky. Hlavní vstup do kostela je v průčelí, po obou stranách staré lodi jsou vstupy boční. Nad západním portálem je kartuše se znakem Lichtenštejnů, v nice nad ní socha svatého Stanislava (1855).\n\nKněžiště, loď i sakristie jsou zaklenuty valenou klenbou s výsečemi. V západní přístavbě lodi je hudební kruchta, podklenutá jediným širokým obloukem. \n\nObětní stůl a tabernákl vytvořil podle liturgické úpravy 2. vatikánského koncilu v letech 1978-1980 Jiří Beránek. Cenné jsou figurální náhrobníky s poloplastikou Krista na kříži - patří Michaelu Hagendornovi z Vratislavi (†1585) a Anně Hagendornové (†1587), rodičům mohelnického faráře Valentina Hagendorna. Obraz sv. Stanislava z původního oltáře namaloval Pavel Kammereit (1797). Z konce 18. století pochází i obrazový soubor křížové cesty. Zvony ve věži pocházejí z let 1747 a 1749, reliéfy na nich zobrazují sv. Stanislava a zřejmě sv. Kryštofa.\nKostel obklopoval hřbitov, vymezený ohradní zdi. Z této se zachovala pouze brána s půlkruhovým záklenkem, završená štítem s rodovým znakem kardinála Františka z Ditrichštejna a města Mohelnice, opatřená latinským nápisem s letopočtem 1607. Snad v této době byl hřbitov založen, zrušen byl roku 1905 a na jeho místě vznikl park. Na bývalý hřbitov upomínají klasicistní litinové pomníky, zasazené ve zdi kostela.\n\n"}
{"id": "373886", "url": "https://cs.wikipedia.org/wiki?curid=373886", "title": "Arcidiecéze milánská", "text": "Arcidiecéze milánská\n\nMilánská arcidiecéze je katolický metropolitní stolec v severní Itálii, do níž náležejí provincie Milán, větší část provincie Varese a Lecco. Jedná se o největší arcidiecézi v Evropě podle počtu věřících.\n\nArcibiskupským sídlem je město Milán s katedrálou Narození Panny Marie (slavný milánský Dóm). Roku 2004 náleželo do arcidiecéze 4 860 000 pokřtěných z celkových 5 107 053 obyvatel. Současným arcibiskupem je kardinál Angelo Scola.\n\nMilán je biskupským městem již od 1. století, metropolitním stolcem (arcidiecézí) se stalo ve 4. století. K nejvýznamnějším osobnostem mezi milánskými biskupy patřili svatý Ambrož (374–397), patron diecéze a svatý Karel Boromejský (1560–1583).\n\nVětší část arcidiecéze zachovává vlastní liturgický ritus, totiž ambrosiánský, který se liší od římského ritu, kromě jiného, též vlastním liturgickým kalendářem.\n\n\n"}
{"id": "373890", "url": "https://cs.wikipedia.org/wiki?curid=373890", "title": "Pamětní dvoueurové mince roku 2010", "text": "Pamětní dvoueurové mince roku 2010\n\nPamětní dvoueurové mince jsou speciální mince měny euro, které mají připomínat významnou historickou událost či aktuální dění ve vydávající zemi. V roce 2010 vydalo národní dvoueurovou pamětní minci 12 států.\n\nEvropská unie dovolila od roku 2004 jednotlivým státům eurozóny (a Monaku, San Marinu a Vatikánu) vydávat omezený počet vlastních pamětních oběžných euromincí, ale pouze v hodnotě dvou eur. Mince jsou oběžné, v běžném platebním styku se však pro oblibu mezi sběrateli (na rozdíl od běžných dvoueurových mincí) téměř nevyskytují nebo jen zřídka.\n"}
{"id": "373896", "url": "https://cs.wikipedia.org/wiki?curid=373896", "title": "Kříž cti", "text": "Kříž cti\n\nKříž cti (\": Ehrenkreuz für Frontkämpfer\") známý také jako čestný kříž nebo lidově nazýván jako Hindenburgův kříž byla německá pamětní medaile zavedená 13. července roku 1934 říšským prezidentem Paulem von Hindenburgem pro ty vojáky císařského Německa, kteří bojovali během první světové války.\n\nUdílen byl ve třech verzích:\n\n\nPo připojení (anšlusu) Rakouska k Německu v roce 1938 byli rakouští veteráni první světové války oprávněni také obdržet toto vyznamenání.\n\nCelkově bylo uděleno 6 250 000 křížů pro bojující, pro nebojující bylo uděleno 1 200 000 a pozůstalým bylo uděleno 720 000 křížů.\n\nMedaile byla navržena Eugenem Godetem a svým tvarem je podobná železnému kříži, avšak velikostí je menší než železný kříž. Na přední straně jsou data první světové války (1914-1918) obklopená kolem dokola vavřínovým věncem. Kříž protínají zkřížené meče. Druhá strana medaile je prázdná.\n\nKříž cti pro válečné účastníky se liší od kříže pro válečníky tím, že nemá zkřížené meče. Kříž pro pozůstalé také postrádá zkřížené meče, ale navíc byl černě nalakován a jeho stuha byla také jiná.\n\nStuha medaile se skládá z černých pruhů na každé straně přičemž uprostřed je jeden červený pruh. Mezi černým a červeným pruhem je na každé straně ještě bílý pruh.\n\n"}
{"id": "373907", "url": "https://cs.wikipedia.org/wiki?curid=373907", "title": "Ford Sterling", "text": "Ford Sterling\n\nFord Sterling (3. listopad 1883 – 13. říjen 1939) byl americký herec a režisér, jeden z průkopníků americké filmové grotesky a člen sboru světoznámých keystonských strážníků.\n\nNarodil se jako George Ford Stich 3. listopadu 1883 v La Crosse ve Wisconsinu. Svou hereckou kariéru zahájil jako cirkusový klaun. V prvních letech 20. století se s úspěchem uplatnil ve vaudevillech a hudebních revuích v New Yorku. Svou filmovou kariéru zahájil u newyorské filmové společnosti Biograph v roce 1911, kde se seznámil s mladým nadějným filmovým hercem, režisérem a producentem Mackem Sennettem, který z něj v následujících letech udělal hvězdu svých filmů. V roce 1912 následoval Sterling Sennetta k nově vznikající filmové výrobně Keystone, která se specializovala výhradně na výrobu grotesek. V groteskách společnosti Keystone vytváří typ zatrpklé, brutální a zlostné postavy, jejíchž typickým vnějším znakem je dlouhý převlečník, vysoký klobouk a především kozí bradka. Jeho nejslavnější postavou se stal policejní náčelník věhlasných keystonských strážníků. Díky obrovské popularitě u filmových diváků si u společnosti Keystone brzy vydobyl takřka výsadní postavení hvězdy. S příchodem Charlese Chaplina, který se záhy stal u filmových diváků oblíbenějším, se jeho postavení změnilo. Na počátku roku 1914 si ještě zahrál v několika prvních Chaplinových groteskách, ale záhy Sennetta opustil a založil si vlastní filmovou společnost. Po Chaplinově odchodu v roce 1915 se Sterling k Sennettovi vrátil a setrval u něj až do začátku dvacátých let. Ve dvacátých letech začala jeho popularita upadat a ve filmu se objevoval již jen v epizodních rolích oblíbených společenských komedií. S příchodem zvukového filmu se před filmovou kamerou objevuje již jen sporadicky v malých, bezvýznamných rolích. Ford Sterling zemřel na infarkt v říjnu roku 1939 v Los Angeles ve věku nedožitých 57 let. Pohřben je na hřbitově Hollywood Forever Cemetery. Za svůj přínos filmovému průmyslu získal Sterling hvězdu na Hollywoodském chodníku slávy (6612 Hollywood Blvd.).\n\n\n\n"}
{"id": "373910", "url": "https://cs.wikipedia.org/wiki?curid=373910", "title": "Bázeň Boží", "text": "Bázeň Boží\n\nBázeň Boží označuje v biblických náboženstvích respekt a hlubokou úctu, která je přísně vyhrazena jedinému Bohu. Je to zároveň označení pro jeden z darů Ducha svatého. Biblický citát „Začátek moudrosti je bázeň před Hospodinem“, latinsky Initium sapientiae timor Domini, se vyskytuje v literatuře, na nápisech, ve výtvarném umění a je také mottem několika vysokých škol.\n\nSpojení „bázeň Boží“ („bázeň před Hospodinem“, „bát se Hospodina“ a podobně) navazuje na prastaré přesvědčení, že základem moudrého života a jednání musí být přiměřené sebehodnocení člověka. Jakožto konečná, omezená bytost se člověk musí bránit sklonu k pyšnému a svévolnému jednání, jak to vyjadřují různá přísloví, například české „Pýcha předchází pád“ nebo staré řecké „Sytost – pýcha – pád“ (řec. \"koros – hybris – até\").\n\nSloveso mít bázeň, respektive slovesný kořen ירא je pravděpodobně stejného původu jako sloveso vyjadřující myšlenku vidět – ראה\n\nTedy mít bázeň Boží, bát se Boha, znamená vědět že Bůh se na nás dívá, ať už jsme kdekoliv a děláme cokoliv. Mít před Pánem Bohem bázeň, neznamená pak strach a hrůzu z Boha, ale vědomí jeho pohledu, což je dědictvím Božího lidu. Až teprve vědomí Boží existence vede jednotlivce k hluboké úctě vůči Bohu. (vždyť nemůžeme mít v úctě někoho, o kom pochybujeme, že vůbec existuje)\n\nV biblické „literatuře moudrosti“ (mladší, zčásti řecká část Starého zákona) je tato myšlenka rozšířena o přesvědčení, že\n\nIzrael také přesně ví, jak má tuto „bázeň Boží“ vyjadřovat, jak podle ní jednat: to je shrnuto v Desateru přikázání – a kdo podle nich jedná, nemusí se už ničeho bát. Biblická Kniha Kazatel proto shrnuje: „Závěr všeho, co jsi slyšel: Boha se boj a jeho přikázání zachovávej; na tom u člověka všechno závisí“ (Kaz 12, 13). Z tohoto přesvědčení pak vyplývá zdánlivě paradoxní jednání zbožných židů i křesťanů, kteří se na jedné straně ochotně podřizovali veřejným autoritám a na druhé neústupné odmítali například prokazovat římským vladařům božské pocty.\n\nToto základní rozlišení mezi bezpodmínečnou úctou a poslušností vůči jedinému Bohu a omezenou poslušností vůči všem lidským autoritám převzala i další biblická náboženství – křesťanství i islám. Bylo však daleko daleko obtížnější, když se tato náboženství prosadila a i vladaři a panovníci se stali křesťany či muslimy. Křesťanství tak v celých svých dějinách váhalo mezi tendencí pokládat i světskou moc za výraz vůle Boží (viz například už Mt 22,15-21; J 19,11; Ř 13,1 aj., později zejména u M. Luthera, T. Hobbese nebo I. Kanta) a naopak kritickým postojem k veřejné moci a autoritě, jak ji hájil například Augustinus („O obci Boží“), Tomáš Akvinský názorem, že tyranii dokonce není dovoleno poslouchat, stejně jako množství heretických hnutí ve středověku i v novověku. Dědictvím tohoto přesvědčení, které je i dnes předmětem sporů, je například i článek 23 Listiny základních práv a svobod ČR o „právu na odpor“.\n\nV bibli se spojení „bázeň Boží“ v různých formulacích objevuje na mnoha místech, například:\n\nSv. Ambrož (De officiis) označuje bázeň před Hospodinem za nejvlastnější původ správného jednání a základ kardinálních ctností.\n\nTeolog Wolfhart Pannenberg popisuje bázeň Boží následujícím způsobem: \"\"Bát se Boha znamená uznávat jej v jeho svrchovanosti a moci, jako Tvůrce, na kterém v každém okamžiku závisí náš život, a jako soudce, před nímž nezůstane nic skryto.\"\"\n\nTento citát, \"Initium sapientiae timor Domini\" (angl. \"Fear of the Lord is the beginning of wisdom\"), je také mottem několika vysokých škol:\n"}
{"id": "373919", "url": "https://cs.wikipedia.org/wiki?curid=373919", "title": "Hank Landry", "text": "Hank Landry\n\nGenerál Henry \"Hank\" Landry je fiktivní postava ze seriálů Hvězdná brána a . Ztvárňuje ji herec Beau Bridges.\n\nLandry se narodil 6. října 1945 v Sacramentu v Kalifornii. Když byl kapitánem během vietnamské války létal s helikoptérou a na F-4 u 82. výsadkové divize. \n\nGenerál Landry nahradil Jacka O´Neilla v pozici velitele SGC v 9.-10. řadě. Jeho poněkud osobnější a neoficiálnější přístup k programu je jednou z pozitivních změn na samotném seriálu. Dává prostor osobním pocitům jak pro členy týmu, tak pro zbytek personálu včetně sebe sama. Landry má vietnamskou ženu Kim Lamovou. Jejich dcera doktorka Carolyn Lamová (hraje jí Lexa Doig) je v 9.-10. řadě vrchní lékařkou SGC.\n"}
{"id": "373921", "url": "https://cs.wikipedia.org/wiki?curid=373921", "title": "Philip Labonte", "text": "Philip Labonte\n\nPhilip Labonte (* 15. dubna, 1975, Chicopee, Massachusetts) je zakladatelem, textařem a zpěvákem skupiny All That Remains. Před založením skupina byl zpěvákem skupiny Shadows Fall. \n\nPhillipova první kapela byla vytvořena v polovině 90. let 20. století, jmenovala se Perpetual Doom. Kapela hrála death metal a její členové byli všichni teenageři. Původní hlavní zpěvák Perpetual Doom byl Scott Estes. Avšak Labonte získal pozici hlavního zpěváka a hrál ještě na kytaru. Další členové kapely byli Ken Robert (zpěv, kytara), Bill Brault (baskytara) a Steve Gonsalves (bicí). Kapela Perpetual Doom nahrála v roce 1995 single demo se 7 písničkami s názvem \"Sorrow´s End\".\n\nPhilip opustil Perpetual Doom aby se stal hlavním zpěvákem kapely Shadows Fall. Philip již nezpíval a hrál na kytaru zároveň jako v Perpetual Doom a stal se prvním hlavním zpěvákem Shadows Fall od jejich založení po nahrání jejich debutového CD s názvem Somber Eyes to the Sky v roce 1997. Po natočení CD opustil kapelu kvůli \"tvůrčím neshodám\". V kapele ho nahradil Brian Fair, který je stále hlavním zpěvákem Shadows Fall.\n\nV roce 1998 založil Philip Labonte vedlejší projekt s názvem All That Remains. Poté co opustil kapelu Shadows Fall se All That Reamins stal jeho prioritou. Jejich debutové album Behind Silence and Solitude bylo vydáno roku 2002. Zanedlouho se Philip snažil dostat do kapely Killswitch Engage, kterou opustil jejich zpěvák Jesse Leach. NAkonec jeho místo nenahradil, protože se do kapely dostal nynější zpěvák Howard Jones. Od členů Killswitch Engage mu bylo řečeno, že byl těsně druhý, avšak Jones byl údajně mnohem lepší.\n\nNyní Philip Labonte dostává lekce zpěvu od známé učitelky Melissy Crossové díky níž v září roku 2008 vydal s kapelou All That Remains údajně nejzdařilejší CD \"Overcome\".\n"}
{"id": "373929", "url": "https://cs.wikipedia.org/wiki?curid=373929", "title": "Jack Lemmon", "text": "Jack Lemmon\n\nJack Lemmon (8. února 1925 Boston, Massachusetts, USA – 27. června 2001 Los Angeles, Kalifornie, USA) byl americký herec. Byl dvojnásobným držitelem ceny Americké filmové akademie Oscar z celkového počtu osmi nominací a šestinásobným držitelem Zlatého glóbu z celkového počtu 22 nominací.\nJeho syn Chris Lemmon (1954) je také hercem.\n\nOd mládí hrál na klavír a se svým otcem hrál ochotnické divadlo. Během 2. světové války sloužil u Amerického námořnictva, po skončení války úspěšně vystudoval Harvardovu univerzitu. Po jejím absolutoriu začínal jako barový pianista, od roku 1948 hrál různé drobné a epizodní role v rozhlase a v televizních sitcomech. Od roku 1954 hrál divadlo na Broadwayi. Zde si jej povšimli hledači talentů z Hollywoodu. Po několika komediích se dostavil první úspěch v roce 1955, kdy získal prvního Oscara. \n\nŠlo o komediálního herce s velkým citem pro situační komiku a tragikomické situace. V roce 1959 hrál po boku Marilyn Monroe v legendárním snímku \"Někdo to rád horké\" režiséra Billyho Wildera, což mu vyneslo další nominaci na Oscara. Účinkoval i ve snímku Nebožtíci přejí lásce (v originále Avanti!) stejného režiséra. Zde byla jeho hereckou kolegyní Juliet Mills.\n\nOd šedesátých let 20. století často hrával s Walterem Matthauem, s nímž vytvořil komickou dvojici.\n\n"}
{"id": "373932", "url": "https://cs.wikipedia.org/wiki?curid=373932", "title": "Kostel Nejsvětější Trojice (Drahobudice)", "text": "Kostel Nejsvětější Trojice (Drahobudice)\n\nKostel Nejsvětější Trojice v Drahobudicích je připomínán již roku 1352 jakožto farní. Zprávy o jeho podobě se nedochovaly s výjimkou toho, že byl velice starobylý s vysokou věží a že v něm byla veliká kamenná křtitelnice, která byla při stavbě nového kostela roku 1753 zazděna do zdiva za nynějším hlavním oltářem, na základní kámen. Z dlažby starého kostela se dochovaly čtyři náhrobní kameny z 16. století, s nápisy a erby pánů Beřkovských ze Šebířova a pánů Koplířů. Tyto kameny byly vsazeny při přestavbě kostela roku 1753 do hřbitovní zdi, kde jsou dodnes.\n\nZ nejstarší doby jsou známi plebáni (venkovští faráři): Mikuláš do roku 1354, Matěj, Jindřich do roku 1375, Mikuláš do roku 1379, Jan z Hradiště do roku 1404, Velík, dříve oltářník v Českém Dvoře, do roku 1408.\n\nJan Jiří Hillebrand, rytíř z Brandau, který koupil panství Bečváry od hraběte Brédy, dal roku 1753 chatrný kostel drahobudický úplně zbořit a nechal vystavět nynější kostel na vlastní náklady, v barokním slohu. Kostel stavěl italský stavitel Ignác Jan Nepomuk Palliardi. Stavba neměla jako nyní střechu šindelovou, ale byla krytá taškami, přímo položenými na klenbu jako je tomu u márnice na hřbitově. Dne 20. října 1754 byl kostel vysvěcen. Krytina se však neosvědčila. Klenba zamokala a pukala, a proto byla roku 1778 pořízena podezdívka, nová vazba a nad ní nová, lehčí šindelová krytina.\n\nKostel je jednoduchou stavbou s věží na západním průčelí. Stěny jsou hladké, rohy zaoblené. Kostel je zastřešen mansardovou střechou. Hlavní vchod je z věže, dva vchody vedlejší jsou v bocích chrámové lodi. Uvnitř lodi je presbytář, ve kterém je namalovaný baldachýnovitý hlavní oltář a zavěšen obraz Nejsvětější Trojice. V dlažbě je náhrobní kámen Marie Anny z Brandau, která roku 1761 zemřela ve věku tří let na neštovice. Latinský nápis zní: \"Hie avo dominante, patre praevolante, matre lamentante, quie dominem innocentem, Mariam Annam, de Prandau nondum triennem variolis opressam Libitina sepelivit, anno 18. Septembris 1761.\"\n\nKostel míval před 1. světovou válkou čtyři zvony, jejich krásný hlas byl v okolí dobře znám. Vojenské rekvizici však padly za oběť tři zvony: jeden o váze 202 kg, ulitý roku 1764 Antonínem Frankem, jeho jméno bylo Sv. Jan, dále druhý, bez jména a nápisu, asi 120kg váhy, ulitý Karlem Belimannem roku 1830, a umíráček o váze 40 kg.\nZůstal pouze největší a nejpamátnější zvon Nejsvětější Trojice, o váze 260 kg, ulitý 1504 zvonařem Ondřejem Plačkem. Má latinský nápis. Hned po 1. světové válce byl opatřen ještě jeden menší zvonek, jehož váha činí 28 kg, ulitý byl roku 1716.\n\nVarhany pocházejí z roku 1898. Kvůli rekvizici cínových píšťal roku 1916 staré varhany, špatně hrající, umlkly nadobro. 1. světová válka kostelu velmi ublížila. V roce 1927 do něj byly zakoupeny varhany nové. Jedním pramenem finanční pomoci byla dobrovolná sbírka mezi majetnějšími katolickými obyvateli. Do konce druhé světové války se historie kostela nemění.\n\nS příchodem roku 1948, kdy nastoupila k moci komunistická strana, nastal velký úpadek kostela. Byl opravován jen z nutnosti, a to v letech 1969-1973.\n\nPo roce 1989 byl kostel navrácen církvi. V roce 1991 proběhla velká rekonstrukce, kterou však zmařil požár, který vypukl 21. října 1992, kdy vinou stavební firmy začala hořet střecha. Škoda byla vyčíslena na 2,5 mil. Kč. Voda, kterou byl kostel hašen, poškodila jak výzdobu tak výbavu kostela. Od té doby se oprava táhne do dnešních dnů.\n\nV rámci Programu záchrany architektonického dědictví bylo v letech 1995-2014 na opravu památky čerpáno 10 620 000 Kč.\n"}
{"id": "373933", "url": "https://cs.wikipedia.org/wiki?curid=373933", "title": "Curtis", "text": "Curtis\n\nAnglosaské příjmení Curtis [\"körtis\"] nosí více různých osobností:\n\n\n"}
{"id": "373937", "url": "https://cs.wikipedia.org/wiki?curid=373937", "title": "Profiles", "text": "Profiles\n\nProfiles je druhé sólové album Nicka Masona, který je známý jako bubeník art rockové skupiny Pink Floyd. Desku vytvořil společně s kytaristou Rickem Fennem. Album vyšlo v létě 1985 (viz 1985 v hudbě).\n\nZatímco na svém prvním „sólovém“ albu se Mason nijak autorsky nepodílel, pouze jej koprodukoval, hrál na něm a zaštítil jej svým jménem, druhé Masonovo album je již také částečně jeho dílem. Na jeho tvorbě a nahrávání spolupracoval s kytaristou skupiny 10cc Rickem Fennem (rovněž hrajícím s multiinstrumentalistou Mikem Oldfieldem). Na \"Profiles\" dále hostuje i několik dalších hudebníků.\n\nAlbum \"Profiles\" se skládá z 11 skladeb, z nichž většina je instrumentálních. Pouze dvě písně jsou zpívané. Na „Lie for a Lie“ účinkuje kytarista a zpěvák Pink Floyd David Gilmour a Maggie Reillyová, zpěvačka spolupracující v první polovině 80. let s Oldfieldem. V písni „Israel“ zpívá Danny Peyronel, klávesista kapely UFO.\n\nV roce 2018 bylo album vydáno jako součást boxsetu \"Unattended Luggage\".\n\n\n"}
{"id": "373939", "url": "https://cs.wikipedia.org/wiki?curid=373939", "title": "Tony Curtis", "text": "Tony Curtis\n\nTony Curtis, rodným jménem Bernard Schwartz (3. června 1925 Bronx, New York, USA – 29. září 2010 Henderson, Nevada, USA) byl americký herec, producent a malíř. Jeho dcera Jamie Lee Curtisová se také stala herečkou.\n\nPocházel z nezámožné rodiny uherských (nyní Slovensko) židovských přistěhovalců. Otec Emanuel Schwartz a matka Helena Ilona Kleinová se narodili  ve vesnici Vaľkovo pri Poltári. Měli problémy uživit pětičlennou rodinu, bydleli v zadní části otcova krejčovského krámku. Matce diagnostikovali schizofrenii. Jako mladistvý se angažoval v pouličním gangu. Když mu bylo 13, zemřel jeho mladší bratr Julius pod koly náklaďáku. Během 2. světové války sloužil tři roky v americkém námořnictvu na mateřské lodi ponorek USS \"Proteus\", se kterou se zúčastnil války v Pacifiku. Byl očitým svědkem japonské kapitulace v Tokijském zálivu 2. září 1945, kterou sledoval ze vzdálenosti jedné míle na signálním můstku své lodi. Po skončení války se vrátil do New Yorku. Pod vedením německého režiséra Erwina Piscatora vystudoval herectví. Byl objeven hledačkou talentů Joyce Selznickovou. V roce 1948 začal hrát v Hollywoodu. Zejména na počátku své herecké kariéry v 50. letech 20. století patřil mezi nejobdivovanější a nejpopulárnější filmové krasavce.\n\nMezi jeho nejznámější filmy patří snímek \"Někdo to rád horké\" režiséra Billyho Wildera z roku 1959, kde si zahrál po boku Marilyn Monroe a Jacka Lemmona.\n\nBěhem svého života vystupoval zhruba ve dvou stovkách filmů. Od 80. let 20. století se také aktivně věnoval malování, jedno z jeho děl se nachází v newyorském Metropolitním muzeu.\n\nByl šestkrát ženatý:\n\n\n\n\n"}
{"id": "373942", "url": "https://cs.wikipedia.org/wiki?curid=373942", "title": "Kentico CMS", "text": "Kentico CMS\n\nKentico CMS je systém pro správu obsahu (anglická zkratka CMS) pro vytváření a správu webových stránek, on-line obchodů, intranetů a komunitních stránek využívajících technologií Web 2.0. Je využíváno více než 7000 webovými portály v 84 zemích světa. Systém využívá platformy ASP.NET a Microsoft SQL serveru. Navíc umožňuje vývoj pomocí portálového enginu nebo také přímo v prostředí Visual Studio. Produkt je kompatibilní s Microsoft Windows Azure.\n\nSystém pro správu obsahu je vyvíjen společností Kentico Software založené v roce 2004 Petrem Palasem a sídlící v Brně. V roce 2008 Kentico Software otevřelo pobočku v USA a v roce 2010 také pobočku ve Velké Británii a druhou pobočku v USA. \n\nV roce 2010 byla společnost vyhlášena nejrychleji rostoucí českou firmou v žebříčku FAST 50 sestavovaném společností Deloitte a to díky jejímu 1781% růstu v průběhu posledních pěti let. \n\nFunkcionalita systému Kentico pokrývá pět oblastí: Systém pro správu obsahu, E-komerce, Social Networking, Intranet a Online Marketing. Současně obsahuje 40 modulů a více než 250 web parts.\n\n\n"}
{"id": "373944", "url": "https://cs.wikipedia.org/wiki?curid=373944", "title": "Trutnovský varhanní festival", "text": "Trutnovský varhanní festival\n\nTrutnovský varhanní festival se koná každý rok v červnu od roku 2000. \n\nFestivalové koncerty se konají v kostele Narození Panny Marie a pořádá je občanské sdružení Regio Musici a Martin Matyska, varhaník tohoto kostela. Vystřídala se tady řada interpretů: \nVáclav Rabas, Václav Uhlíř, Josef Rafaja, Pavel Svoboda, Petr Hostinský, Jakub Janšta a další.\n\n"}
{"id": "373947", "url": "https://cs.wikipedia.org/wiki?curid=373947", "title": "Shirley MacLaine", "text": "Shirley MacLaine\n\nShirley MacLaine, rodným jménem Shirley MacLean Beaty (* 24. dubna 1934 v Richmondu, Virginie, USA) je americká herečka, zpěvačka, tanečnice, publicistka, starší sestra amerického herce a režiséra Warrena Beattyho, matka americké herečky Sachi Parkerové (* 1956). Jedná se o držitelku Oscara a Zlatého glóbu z roku 1983.\n\nPochází z umělecky založené rodiny, její matka byla učitelkou herectví, otec byl také učitel a hudebník. Na divadelních prknech vystupuje od svých 16 let. Ihned po maturitě se stala profesionální sboristkou na Broadwayi. V roce 1954 si jí povšimli i hollywoodští filmoví producenti. Hrála velmi často jednoduché, naivní i přihlouplé typy žen, ale téměř vždy se jednalo o typy kladné a dobrosrdečné.\n\n"}
{"id": "373950", "url": "https://cs.wikipedia.org/wiki?curid=373950", "title": "David Archuleta", "text": "David Archuleta\n\nDavid James Archuleta (narozen 28. prosince 1990) je americký zpěvák. V květnu 2008 skončil v 7.sezoně \"Pop Idol\" na druhém místě, když obdržel 44 procent z více jak 97 milionu hlasů.\n\nJeho první singl \"Crush\" vyšel v srpnu 2008 a 11. listopadu 2008 vyšlo jeho první debutové album s názvem \"David Archuleta\".\n"}
{"id": "373952", "url": "https://cs.wikipedia.org/wiki?curid=373952", "title": "Cron", "text": "Cron\n\ncodice_1 je softwarový démon, který v operačních systémech automatizovaně spouští v určitý čas nějaký příkaz resp. proces (skript, program apod.). Jedná se vlastně o specializovaný systémový proces, který v operačním systému slouží jakožto plánovač úloh, jenž umožňuje opakované spouštění periodicky se opakujících procesů (např. noční běhy dávkových úloh při hromadném zpracování dat) apod.\n\nPříkazy a časy, ve kterých má Cron tyto příkazy provést, jsou definovány v souboru codice_2 resp. codice_3 (celosystémová definice je zpravidla umístěna v adresáři codice_4 resp. codice_5). Ke zjednodušení práce s definicí může existovat nástroj codice_2.\n\nSoubor codice_2 obsahuje na každé řádce jednu definici úlohy; každá řádka obsahuje několik položek oddělených mezerami nebo tabulátory. První část řádky definuje časy spouštění, zbytek řádky je pak příkaz, který se má spustit.\n\nNapříklad následující definice zajistí spuštění programu codice_8 každý den jednu minutu po půlnoci:\n\nTato definice zajisti spustění scriptu codice_9 každých 5 minut:\n\nPět polí na začátku definuje čas:\n\nKaždé pole může obsahovat hvězdičku, což znamená, že se na danou hodnotu nebere ohled, resp. že se příkaz provádí vždy (např. hvězdička v položce hodina znamená, že se příkaz provádí každou hodinu). Jinak může obsahovat konkrétní číslo (codice_10), seznam oddělený čárkou (codice_11), rozsah oddělený pomlčkou (codice_12), některé implementace Cronu umožňují složitější syntaxe (např. lomítko označující násobky, např. codice_13 může znamenat „každých pět minut“).\n\n\n"}
{"id": "373955", "url": "https://cs.wikipedia.org/wiki?curid=373955", "title": "West Seneca", "text": "West Seneca\n\nWest Seneca je město v okrese Erie ve státě New York v USA. Podle sčítání z roku 2000 má 45 920 obyvatel.\n\nMěsto West Seneca leží uprostřed okresu jihovýchodně od Buffala. West Seneca tvoří spolu s Orchard Parkem a Hamburgem vnitřní \"Jižní město\", seskupení předměstských částí obývaných střední třídou jižně od Buffala.\n\nProtože město leží na půdě bývalé Buffalo Creek Reservation, nebylo otevřeno až do poloviny 19. století pro bílé osadníky. \n\nMěsto West Seneca, stejně jako město Seneca, bylo vytvořeno v roce 1851 z částí měst Cheektowaga a Hamburg. V roce 1852 změnilo město jméno na West Seneca, aby se zabránilo spletení s dalším městem ve státě (Seneca v okrese Ontario ve státě New York). V roce 1909 se od West Senecy oddělilo území přímo na jih od Buffala a stalo se z něho město Lackawanna.\n\nWest Seneca nabízí bohatý předměstský život. Město a místní podnikatelé sponzorují velké množství akcí a festivalů zaměřených na rodinu. Město má obrovskou škálu rekreačních zařízení včetně 15 městských parků, kluziště, plaveckého centra, centra pro mladé a velký fotbalový komplex. Město je sídlem Charles E. Burchfield Nature & Art Center. West Seneca je také místem zařízení Southtowns Family YMCA, které bylo otevřeno v roce 2003. Je plánována rekreační a cyklistická stezka pokusně nazvaná Seneca Creek Pathway.\n\nHned vedle West Senecy v Orchard Parku bylo postaveno s pomocí nadace Seneca Rotary 18 jamkové hřiště na ploše 1 km, na jehož část přispěl obchodník z Buffala Carl Lambein. Veřejné golfové hřiště bylo otevřeno v roce 2007. K dalšímu vybavení patří tříjamkové hřiště pro učení a centrum na krátkou hru. Na golfovém hřišti má své sídlo západonewyorská pobočka organizace First Tee.\n\nWest Seneca je domovem velkého množství organizovaných rekreačních lig a týmů, včetně: West Seneca Youth Baseball, West Seneca Little Loop Football and Cheerleading,West Seneca Girls Softball Association, West Seneca Youth Hockey Association, West Seneca Soccer Club, West Seneca Competitive Swim and RGC All Star Cheerleading.\n\nCentrum Buffala a jeho kulturní nabídka je vzdálena pouze 20 minut jízdy, zatímco jak americká, tak kanadská strana Niagarských vodopádů jsou vzdáleny asi 40 minut jízdy.\n\nUvnitř hranic West Senecy není žádné nákupní středisko, nicméně 15 minut jízdy jsou vzdáleny McKinley Mall a Walden Galleria. West Seneca má různá nákupní centra, nejznámější je Southgate Plaza.\n\nVe městě jsou tři oddělené veřejné školní obvody. Největší je West Seneca Central School District a slouží většině města. Orchard Park Central School District obývá jihovýchodní část města. Cheektowaga-Sloan Union Free School District obsluhuje malou část severozápadu města.\n\nWest Seneca je domovem následujících soukromých základních a středních škol: Fourteen Holy Helpers School, Queen of Heaven School. , The Center Road Christian Academy, Trinity Christian School, St. John Vianney School. and West Seneca Christian School.\n\nUvnitř města má svůj kampus Houghton College.\n\nPodle United States Census Bureau má město celkovou rozlohu 55,4 km, z které je 55,3 km tvořeno pevninou a 0,1 km (0,09 %) vodou.\n\nMěstem prochází silnice New York State Thruway (Interstate 90) a na severozápadním okraji města protíná silnici New York State Route 400 (Aurora Expressway) a silnici US Route 219 v jihozápadní části. Východní hranice města je tvořena silnicí New York State Route 78 (Transit Road). Dalšími významnými severojižními cestami jsou New York State Route 240 (Harlem Road/Orchard Park Road) a New York State Route 277 (Union Road), zatímco hlavními východozápadními cestami jsou New York State Route 16 (Seneca Street/Center Road) a New York State Route 354 (Clinton Street).\n\n\n\n\n\n\n\n\n\n\n"}
{"id": "373960", "url": "https://cs.wikipedia.org/wiki?curid=373960", "title": "Proces s Omladinou", "text": "Proces s Omladinou\n\nProces s Omladinou byl soudní proces a politická aféra, ke které došlo v Praze v letech 1893–1894, v době, kdy v tomto městě docházelo k nebývalým pouličním nepokojům a násilnostem. Někteří odsouzení političtí aktivisté se rekrutovali z pokrokového hnutí, což byla česká politická mládežnická organizace, která se snažila ovlivňovat politiku v Rakousku-Uhersku ve prospěch zavedení všeobecného hlasovacího práva a též se zasazovali za větší národnostní práva Čechů. Jiní však s žádnou politickou organizací neměli mnoho společného. Spolu s opravdovými politickými aktivisty byli v rámci tohoto procesu odsouzeni též lidé, kteří byli spíš jen obyčejní výtržníci. Zmíněná organizace \"Omladina\" však nikdy neexistovala, v tomto případě se jednalo o kombinaci pokřivených výpovědí a policejního konstruktu.\n\n17. května 1893 byl ukončen poslední pokus o přijetí tzv. punktačních bodů, které měly česko-německé národnostní spory vyřešit faktickým rozdělením zemské správy na oblasti české, německé a smíšené, a tím v podstatě rozložit tradiční Království české. V červnu 1893 zorganizovala německorakouská sociálně demokratická strana velké demonstrace za zavedení všeobecného hlasovacího práva. Ale již od roku 1892 v souvislosti s rostoucí politickou krizí v českých zemích docházelo jak k nedovoleným demonstracím či veřejnému pobuřování, tak i ke srážkám s policií. Od demonstrativního zpívání národních písní se nepokoje vystupňovaly přes pokusy o stržení sochy svatého Jana Nepomuckého až k rozsáhlé bitce s policejními oddíly na Olšanských hřbitovech. Množily se též případy hanobení státního znaku, jakož i rozšiřování letáků, jejichž obsah byl označován za protistátní či velezrádný.\nMnožství demonstrací a dalších protirežimních aktivit přimělo policii k domněnce, že tyto akce jsou někým ústředně řízeny. O existenci tajné české protistátní mládežnické organizace byla policie v anonymních udáních informována již několikrát, přičemž poprvé to bylo roku 1888. Pravdivost udání sice nikdy nebyla potvrzena, ale přece jen vedla k tomu, že pražské policejní velitelství bylo opatrné při udělování povolení ke vzniku organizací mládeže. Takto byla roku 1892 nepovolena dělnická vzdělávací organizace s názvem Českoslovanská omladina. „Omladina“ byl v té době oblíbený název nejrůznějších organizací mládeže a jen v Praze jich existovalo hned několik. Existoval též velmi radikální časopis s názvem Omladina. Díky tomu byl již název „omladina“ pro státní aparát podezřelý a česká okresní hejtmanství byla obeslána oběžníkem, který upozorňoval úředníky, aby sledovali spolky s takovým názvem.\n\nDomněnku o tajné organizaci podporovalo též to, že letáky byly vyráběny na množícím stroji, tzv. hektografu, což bylo v té době poměrně drahé zařízení, které navíc podléhalo státní kontrole a pořídit jej šlo jen se zvláštním policejním povolením. Tento nelegálně držený stroj byl pak skutečně objeven při domovní prohlídce Jana Zieglosera, jednoho z účastníků demonstrací. Při této prohlídce byl též zabaven Ziegloserův osobní deník, kde si zapisoval své postřehy z politického života pražské mládeže, kterou zde nazýval \"omladinou\". Mladý vyšetřovatel Václav Olič si tyto zápisky vyložil jako potvrzení existence tajné organizace s názvem Omladina.\n\nV bouřlivé atmosféře připravované oslavy panovníkových narozenin, které se v Praze pořádaly vždy o den dříve, tedy 17. srpna, se tentokrát vůbec nevydařily. Mladí radikálové je využili k demonstracím svých požadavků za zlepšení národnostních práv Čechů, ale objevovaly se též plakáty proti vládnoucí dynastii a vládě. Demonstranti křikem přehlušili vojenskou kapelu při oficiálním ceremoniálu na Staroměstském náměstí, pak se vydali Celetnou ulicí, provolávali hesla, slovně tupili císaře, rozbili výklady restaurace U císaře rakouského a vývěsní tabule šlechtického kasína. Následovalo rozsáhlé vyšetřování a zatýkání.\n\nJelikož se stále objevovaly projevy odporu proti státnímu zřízení, bylo 12. září 1893 nad Prahou a přilehlými okresy vyhlášeno stanné právo se zostřeným policejním dohledem a cenzurou tisku. Do vyhlášení stanného práva bylo již ve vězení 36 domnělých omladinářů a od 12. září přibývalo mnoho dalších, včetně řady později významných osobností a politiků jako byl Alois Rašín, Stanislav Kostka Neumann či František Modráček. Policejní útlak v Praze vedl k rozšíření protirežimních nálad též na venkov.\n\nJako významný svědek byl získán jeden z účastníků srpnové demonstrace Rudolf Mrva. Na základě jeho svědectví byla zatčena řada lidí, kteří byli podrobeni výslechu. Jednalo se i o opravdu velmi mladé lidi, nejmladším bylo 16 let. Při výsleších byli často vyšetřovateli mateni, zmiňovali další jména lidí, kteří byli později zatčeni a potvrzovali též existenci spolku Omladina. Dochované materiály ovšem nepotvrzují, že by měli na mysli víc než vzdělávací spolek.\n\nZatčen byl též Antonín Holzbach, bývalý předseda přípravného výboru vzdělávacího spolku Českoslovanská omladina, který byl roku 1892 státními úřady nepovolen. Holzbach své předsednictví nepopíral, ale odmítal, že by spolek po nepovolení přešel do ilegality. Využita byla též informace o jakémsi přípravném výboru na Žižkově, ve kterém figuroval František Modráček. Pro policejní opatření však tento spolek nebyl nikdy skutečně založen.\n\nO případu věděla veřejnost přes propašované motáky, zatčené též navštěvovali čeští politici včetně Tomáše G. Masaryka. O věci se mluvilo i na půdě vídeňské Říšské rady. Obviněný Alois Rašín při výsleších upozorňoval vyšetřovatele Oliče na zjevné nezákonnosti v procesu. Medvědí službu prokázal zatčeným mladočeský poslanec Josef Herold, který na Rašínovu žádost pronesl řeč v Říšské radě, kde se zatčených sice zastal, ale tak, že existenci tajného spolku připustil.\n\nPřes zjevné pochybnosti o pravdivosti svědectví Rudolfa Mrvy, který byl již dříve obviňován z křivého svědectví, jakož i přes pochybnosti o dalším svědku obžaloby Františku Legnerovi, který byl zároveň obviněn ze zpronevěření 216 zlatých, byl nakonec případ předán soudu. Zároveň byla možnost propuštění z vazby na kauci, čehož mohlo využít několik, zejména veřejně známých osob, včetně Aloise Rašína, za něhož zaplatil kauci jeho otec, v té době mnohem známější osoba.\n\n23. prosince byl korunní svědek případu Rudolf Mrva mladými radikály zavražděn. Procesu to však již nemohlo zabránit. U zemského soudu v Praze bylo projednávání zahájeno 15. ledna 1894, přičemž soud využíval výhod, které mu dávalo zřízení stanného práva nad městem. Konečné rozsudky padly 21. února 1894. Ze 76 obviněných osob bylo 8 osvobozeno a zbylých 68 odsouzeno dohromady na 96 let vězení. Nejmladším bylo 16 a nejstaršímu 31 let. Nejvíce bylo osob do 20 let věku.\n\nMezi odsouzenými byli například politici Alois Rašín, Karel Stanislav Sokol, Josef Škába, básník Stanislav Kostka Neumann, bratři Hajnové, Václav Čížek, Antonín Čížek II. nebo Antonín Pravoslav Veselý. Odsouzení byli většinou odvezeni do nově založené věznice v Plzni Na Borech.\nPozději byla podána k Nejvyššímu soudnímu a kasačnímu dvoru tzv. zmateční stížnost, ve které se upozorňovalo na nesrovnalosti a nezákonnosti v procesu. Stížnost ale byla zamítnuta.\n\nS procesem s omladináři souvisela řada dalších soudních procesů v době pražského stanného práva. Kromě několika rozsudků za tiskové delikty padl též rozsudek nad vrahy svědka Rudolfa Mrvy, ale též padl rozsudek nad dvěma šestnáctiletými mladíky z Prahy, kteří si říkali Pomsta Čech. Pořídili si dvě dýky a vydali se vlakem do Vídně vykonat atentát na členy rakouské vlády. Ve Vídni byli zatčeni hned na nádraží. Oba dostali po 12 letech vězení.\n\nNálada ve společnosti zůstávala nadále neklidná. S veřejným pobouřením se setkala smrt odsouzeného Františka Dudy, který byl rodině předán v posledním stádiu tuberkulózy. V souvislosti s odvoláním stanného práva bylo rozhodnuto též o amnestii dosud vězněných omladinářů. V říjnu 1895 bylo drženo ve věznicích již jen 14 osob. Amnestie byla potvrzena císařem a 4. listopadu 1895 byli omladináři propuštěni. Proti amnestii protestoval Alois Rašín, který tvrdil, že pokud byli v procesu odsouzeni neprávem na základě vykonstruovaného obvinění, nemohou být teď proto amnestováni. Nikdo další z odsouzených se k němu ale nepřidal.\n\n\n"}
{"id": "373964", "url": "https://cs.wikipedia.org/wiki?curid=373964", "title": "João Barbosa Rodrigues", "text": "João Barbosa Rodrigues\n\nJoão Barbosa Rodrigues (22. června 1842 São Gonçalo do Sapucaí – 6. března 1909 Rio de Janeiro) byl brazilský botanik.\n\nVyrostl v Campanha, v brazilském státě Minas Gerais. Do Rio de Janeiro se se svou rodinou vrátil roku 1858. Věnoval se obchodu, ale vždy se zajímal o přírodní vědy, sbíral hmyz a rostliny. Stal se učitelem kreslení a specializoval se na botaniku pod dohledem Francisca Freira Allemãa e Cysneira. Zúčastnil se vědecké expedice císařské vlády do Amazonského pralesa (1872–1875). Několik let řídil, v Manaus, botanickou zahradu, otevřenou roku 1883. Roku 1890 se stal ředitelem botanické zahrady v Rio de Janeiru, kde působil až do smrti. Publikoval různá díla, k nejvýznamnějším patří dva svazky věnované Orchidaceae: \"Genera et species orchidearum novarum\" (1877/1881).\n"}
{"id": "373965", "url": "https://cs.wikipedia.org/wiki?curid=373965", "title": "EMI Latin", "text": "EMI Latin\n\nEMI Televisa Music, známá také jako EMI Latin je hudební vydavatelství, jeden z labelů a nahrávací společnost spadající do velké světové čtyřky Major Labelů. První umělkyní, která podepsala smlouvu s touto společnosti byla zpěvačka Selena, dalšími umělkyněmi, které natočily u této nahrávací společnosti album byly Gloria Estefan, Thalía.\n\n"}
{"id": "373968", "url": "https://cs.wikipedia.org/wiki?curid=373968", "title": "Wilfrid Hyde-White", "text": "Wilfrid Hyde-White\n\nWilfrid Hyde-White (12. května 1903, Bourton, Gloucestershire, Anglie - 6. května 1991, Los Angeles, Kalifornie, USA) byl britský herec. Mezi jeho nejznámější filmové role patří postava plukovníka Hugha Pickeringa ze známého filmového muzikálu \"My Fair Lady\" z roku 1694 režiséra George Cukora.\nJeho syn Alex Hyde-White je také hercem.\n\n\n"}
{"id": "373975", "url": "https://cs.wikipedia.org/wiki?curid=373975", "title": "Michel Azama", "text": "Michel Azama\n\nMichel Azama (* 1947 Villelongue-de-la-Salanque) je francouzský spisovatel, divadelní publicista, překladatel a dramatik.\n\nJe šéfredaktorem časopisu \"Les Cahiers de Prospero\". Jeho divadelní díla jsou překládána do mnoha jazyků. Sám své texty překládá do španělštiny.\n\n"}
{"id": "373976", "url": "https://cs.wikipedia.org/wiki?curid=373976", "title": "Thalía (2003)", "text": "Thalía (2003)\n\nThalía (2003) je debutové Anglické Album a také jako desáté Studiové album Mexické zpěvačky Thalíe, které vyšlo 8, července 2003. Celosvětově se prodalo tohoto alba 3 miliony kopií.\n\n"}
{"id": "373979", "url": "https://cs.wikipedia.org/wiki?curid=373979", "title": "Kia", "text": "Kia\n\nKia Motors Corporation je automobilová značka, která byla založena v roce 1944. Je členem skupiny Hyundai-Kia Automotive Group a její cíl je být jedním z největších výrobců automobilů na světě. Hyundai koupil společnost v roce 1998. Ve 14 výrobních a montážních závodech v 8 zemích světa v současnosti automobilka produkuje více než 3 000 000 vozidel ročně, která jsou prodávána prostřednictvím sítě oficiálních zastoupení ve 165 zemích světa. Kia má dnes přes 40 000 zaměstnanců.\n\nSpolečnost Kia zahájila svoji výrobu v prosinci roku 1944 jako výrobce ocelových trubek a částí jízdních kol. Firma se původně jmenovala Hyungsung Precision Industry. První továrna byla umístěna v Yougdeungpo, které se nacházelo na území dnešního Soulu. V roce 1952 vyrobila továrna první jízdní kolo a jméno firmy se změnilo na Kia Industrial Company.\n\n\n"}
{"id": "373984", "url": "https://cs.wikipedia.org/wiki?curid=373984", "title": "Pětiboj", "text": "Pětiboj\n\nSlovo pětiboj má více významů (obecně znamená jakoukoliv soutěž skládající se z pěti disciplín):\n\n\n"}
{"id": "373987", "url": "https://cs.wikipedia.org/wiki?curid=373987", "title": "Tomáš Klus", "text": "Tomáš Klus\n\nTomáš Klus (* 15. května 1986 Třinec) je český písničkář, textař, skladatel, herec a bývalý moderní pětibojař.\n\nV roce 2002 získal zlatou medaili v moderním pětiboji (družstva) na dorosteneckém mistrovství Evropy. Kvůli sportu, kterému se věnoval do svých osmnácti let, přesídlil do Prahy. V roce 2007 vyhrál s písní \"Dopis\" pěveckou soutěž CzechTalent Zlín. V roce 2008 mu firma Sony BMG vydala jeho první album \"Cesta do záhu(d)by\". Tentýž rok napsal a nahrál hudbu pro film \"Anglické jahody\" a se svým spoluhráčem Jiřím Kučerovským vystupoval jako předskokan skupiny Chinaski na \"Chinaski Space Tour 2008\".\nV roce 2009 vydal druhé album \"Hlavní uzávěr splínu\" a spolu s ním vyšel i jeho první zpěvník „Já, písničkáŘ“, obsahující písně z prvního a druhého CD.\n\nV září 2012 absolvoval studium herectví na Divadelní fakultě Akademie múzických umění (DAMU). Jako herce jej bylo možno vidět například v seriálu \"Hop nebo Trop\" (2004) nebo ve filmu \"Šejdrem\" (2008). Roli prince Jakuba si zahrál ve vánoční pohádce \"Tajemství staré bambitky\" (2011). Na scéně školního divadla DISK účinkoval ve hrách \"Malá mořská víla\", \"Kazimír a Karolína\", \"Tartuffe\", \"Markéta Lazarová\" a \"Racek\". Účinkuje ve hře \"Deadline\" v pražském Divadle Ypsilon.\n\nV roce 2010 se stal zpěvákem roku hudebních cen TV stanice Óčko i výročních Andělů. V letech 2011 a 2012 získal stříbrného a zlatého Českého slavíka. Podporuje také charitativní projekty. O Velikonocích roku 2011 odvysílala ČT pořad \"Klus pro Kuře\", kde vystoupil jako moderátor i jako jeden z interpretů. V září 2011 vydal album \"Racek\". Součástí bylo i turné po České republice, které bylo dlouho dopředu vyprodáno, včetně tří koncertů v Praze. Při svých koncertech je schopen udržet pozornost publika běžně i po dobu tří hodin. Podíl na tom mají rovněž hudební aranže i výrazný kytarový doprovod Jiřího Kučerovského.\n\nNavazuje na českou písničkářskou tradici a svou tvorbu a interpretaci neomezuje hudebními žánry. Pro jeho tvorbu je typický důraz na text a melodii, spolu s vlivy předchůdců a jeho vlastním výrazem. Ve svých textech se nebrání komentování situace ve společnosti.\n\nTomáš Klus vydal další desku \"Proměnamě\" a tvrdí, že sám proměnou prošel. Uklidnil se. Může za to spokojený rodinný život, díky němuž nemá potřebu se za čímkoli honit a pro něco se stresovat. Má svou jistotu, kterou tak hledal. Je jí manželka Tamara Kubová, známá finalistka z populární hudební soutěže \"Hlas Československa,\" a jejich dcera Josefína. Album bylo v dubnu 2015 na cenách Anděl vyhlášeno jako nejprodávanější album roku 2014. Prodalo se ho přes dvacet tisíc kusů.\n\nV roce 2014 hrál v pohádce \"Tři bratři\" v roli nejstaršího syna Jana, který se vydá hledat zakletou princeznu Růženku. Podílel se i na soundtracku k filmu.\n\nNa konci června 2015 pokřtil své nové album, které opět nahrál s uskupením Cílová skupina. Album s názvem \"Anat život není\" se zabývá protiválečnými písněmi a bylo vydáno 29. června 2015. Název alba odkazuje na semitskou bohyni války a plodnosti Anat. Singlem byla zvolena píseň „JdeVoZem“.\n\nV minulosti byla jeho partnerkou herečka Lenka Zahradnická a zpěvačka Ewa Farna (která je rovněž rodačkou z Třince).\n\nS manželkou Tamarou Klusovou (dívčím jménem Kubová) má dcery Josefínu (* 2013) a Jenovéfu (* 2017) a syna Alfréda (* 2016). Žije v Mníšku pod Brdy, kam se přestěhoval z Prahy.\n\n\n\n\n\nV rámci regionální hudební soutěže mladých zpěváků CzechTalent Zlín, obdržel v r. 2007 jak hlavní cenu festivalu, tak i cenu diváků.\n\n\nV zastoupení čtenářů webportálu iDNES.cz, byl Klus v r. 2014 vyhodnocen za vítěze ankety o tzv. 25 objevů v české kultuře za čtvrtstoletí uplynulém od sametové revoluce.\n\n"}
{"id": "373993", "url": "https://cs.wikipedia.org/wiki?curid=373993", "title": "Lie for a Lie", "text": "Lie for a Lie\n\n„Lie for a Lie“ je jediný sólový singl britského bubeníka Nicka Masona, člena kapely Pink Floyd. Singl pochází z alba \"Profiles\", které vytvořil Mason společně s kytaristou Rickem Fennem. Vyšel na podzim 1985 (viz 1985 v hudbě).\n\nSingl „Lie for a Lie“ byl vydán ve dvou verzích. Standardní singl na sedmipalcové gramofonové desce obsahuje kromě písně „Lie for a Lie“ i instrumentální skladbu „And the Adress“, pocházející rovněž z alba \"Profiles\". Na EP verzi na dvanáctipalcové desce se nachází prodloužená verze písně „Lie for a Lie“ a instrumentálky „And the Adress“ a „Mumbo Jumbo“ (obě z \"Profiles\").\n\nV písni „Lie for a Lie“ zpívají kytarista a zpěvák Pink Floyd David Gilmour a zpěvačka Maggie Reillyová, známá svou spoluprací s multiinstrumentalistou Mikem Oldfieldem.\n\n\n\n"}
{"id": "373997", "url": "https://cs.wikipedia.org/wiki?curid=373997", "title": "Mordechaj Gur", "text": "Mordechaj Gur\n\nMordechaj „Motta“ Gur (: , ‎6. května 1930, Jeruzalém – 16. července 1995, Tel Aviv) byl izraelský generál a politik. Téměř třicet let sloužil v izraelské armádě, kde se nakonec stal v letech 1974 až 1978 náčelníkem Generálního štábu. V roce 1981 byl zvolen poslancem za levicovou stranu Ma'arach a během své politické kariéry zastával mezi lety 1984 a 1986 post ministra zdravotnictví ve vládě Šimona Perese.\n\nNarodil se v Jeruzalémě ještě za dob britské mandátní Palestiny. V mládí se stal členem elitních jednotek Palmach, náležících pod židovskou vojenskou organizaci Hagana. Když byla Hagana po vzniku Izraele transformována v izraelskou armádu, bojoval v jejích řadách ve válce za nezávislost.\n\nV armádě strávil většinu své vojenské kariéry u výsadkářské brigády, kde se jeho symbolem stal červený baret těchto jednotek. Během 50. let sloužil pod velením Ariela Šarona. V roce 1955 byl raněn během protiteroristické akce v Chán Júnis v Pásmu Gazy a tehdejší náčelník generálního štábu Moše Dajan mu udělil vyznamenání. O dva roky později se stal pobočníkem velitele brigády. Z této pozice odešel studovat na École Militaire v Paříži.\n\nPo návratu v roce 1961 byl jmenován velitelem brigády Golani a z této pozice velel protiteroristické operaci v Nukievu. V čele brigády působil do roku 1963 a během této doby se zasloužil o zvýšení prestiže výsadkářů, pozdvihl jejich morálku a pomohl jim vštípit ducha, díky kterému je brigáda stále proslavená. V roce 1965 byl jmenován šéfem operací v generálním štábu. Později také sloužil jako náčelník armádní velitelské školy.\n\nV roce 1966 se stal velitelem 55. rezervní výsadkářské brigády, které velel během šestidenní války v roce 1967. Se svými jednotkami se zúčastnil obsazení Jeruzaléma a byl prvním, kdo se dostal k Západní zdi a na Chrámovou horu. Zvuková nahrávka jeho slov „Chrámová hora je v našich rukou“ se stala jedním ze symbolů šestidenní války.\n\nPo válce byl povýšen do hodnosti brigádního generála a stal se vojenským velitelem v Pásmu Gazy a na severu Sinajského poloostrova. V roce 1969 byl povýšen na generálmajora a jmenován velitelem severního vojenského okruhu. Na severu Izraele tehdy docházelo k útokům palestinských teroristů z Organizace pro osvobození Palestiny proti izraelským osadám a městům. Gur velel několika protiútokům.\nOd srpna 1972 do prosince 1973 sloužil jako vojenský atašé na izraelské ambasádě ve Washingtonu. V lednu 1974 byl znovu jmenován do funkce velitele severního velitelství. Po odchodu Davida Elazara z postu náčelníka Generálního štábu kvůli kritice ze strany Agranatovy komise, byl Gur jmenován jeho nástupcem, a stal se tak v pořadí desátým náčelníkem generálního štábu izraelské armády. Z této pozice byl odpovědný za naplánování a provedení operace Entebbe, která byla záchranou 102 izraelských rukojmí unesených do Ugandy. Na této pozici sloužil až do roku 1978.\n\nPo odchodu z armády se stal generálním ředitelem společnosti \"Kur Mechanica\". Ve volbách v roce 1981 byl zvolen poslancem Knesetu za stranu Ma'arach. Svůj mandát obhájil i v následujících volbách v roce 1984, po nichž byl jmenován ministrem zdravotnictví v první Peresově vládě. Kromě toho v Knesetu zasedal v zahraničním a branně-bezpečnostním podvýboru. V letech 1986 až 1988 pracoval v představenstvu stavebního podniku Solel Bone. V dubnu 1988 byl jmenován ministrem bez portfeje. Tuto pozici si udržel do března 1990, kdy Ma'arach opustil vládní koalici.\n\nV roce 1992 vyhrála volby Strana práce (následovnice Ma'arachu) a Gur byl jmenován náměstkem ministra obrany. Ze své funkce byl zodpovědný za přípravu izraelské ekonomiky pro případ války či krize.\n\nV roce 1995 u něj byla diagnostikována rakovina. Pod vlivem obrovských bolestí nakonec spáchal sebevraždu svou osobní zbraní. Zemřel 16. července 1995 ve věku 65 let.\n\nPo Mordechaji Gurovi je pojmenován vojenská základna na Šaronské planině.\n\n\n"}
{"id": "373999", "url": "https://cs.wikipedia.org/wiki?curid=373999", "title": "Antonio Bertoloni", "text": "Antonio Bertoloni\n\nAntonio Bertoloni (8. února 1775 Sarzana – 17. dubna 1869 Bologna) byl italský botanik.\n\nBertoloni studoval na univerzitě v Pavii medicínu a botaniku. Pracoval jako lékař v Sarzaně. Od roku 1811 působil jako profesor přírodních věd císařského lycea v Janově a od roku 1816 jako profesor botaniky na univerzitě v Bologni.\n\nByl po něm pojmenován rostlinný rod \"Bertolonia\" z čeledi Melastomataceae a druh \"Ophrys bertolonii\".\n"}
{"id": "374003", "url": "https://cs.wikipedia.org/wiki?curid=374003", "title": "Pepa Středa", "text": "Pepa Středa\n\nPepa Středa (*1. dubna 1964, Praha, vlastním jménem Josef Středa) je český fotograf, který pořizuje panoramatické záběry krajiny (Bolívie, Irsko, Nový Zéland, Thajsko, Tibet). Rovněž fotografuje Prahu a další místa Čeké republiky z výšek, např. z jeřábů, střech a lešení. Kromě klasických analogových a digitálních přístrojů používá středoformátový panoramatický fotoaparát Noblex PRO 6/150E. Svou tvorbu prezentuje vydáváním kalendářů a organizováním výstav.\n\n\n"}
{"id": "374004", "url": "https://cs.wikipedia.org/wiki?curid=374004", "title": "Kostel svatého Martina (Pozlovice)", "text": "Kostel svatého Martina (Pozlovice)\n\nKostel svatého Martina v Pozlovicích pochází z roku 1642. Nachází se na jižním svahu nad okrajem obce. Je centrem římskokatolické farnosti Pozlovice, která má společné duchovní správce se sousední farností Luhačovice. Je chráněn jako kulturní památka České republiky.\n\nKostel nechal vybudovat majitel místního panství hrabě Pavel Serényi, kterého (spolu s jeho manželkou Klárou Trsťanskou) připomíná kamenná deska nad vstupem do kostelní věže. V roce 1671 získal kostel novou kazatelnu. V letech 1790-1792 proběhla další renovace kostela, byla přistavěna boční kaple, sakristie a hudební kruchta.\n\n\n"}
{"id": "374007", "url": "https://cs.wikipedia.org/wiki?curid=374007", "title": "Transparency International", "text": "Transparency International\n\nTransparency International (TI) je mezinárodní nezisková nevládní organizace bojující proti korupci, kterou definuje jako \"zneužití postavení k vlastnímu prospěchu\". TI také podporuje změny k větší integritě v hospodářství, politice a společnosti.\n\nTI vznikla v roce 1993 jako nezisková organizace se sídlem v Německu. Spolu s dalšími ji založil Peter Eigen, bývalý vyšší funkcionář Světové banky, z které odešel, neboť odmítala zabývat se korupcí běžnou v mnoha zemích, v kterých Světová banka byla aktivní. Dnes TI funguje jako sdružení více než 80 národních poboček, řízených mezinárodním sekretariátem v Berlíně.\n\nTI vydává každoroční žebříček o stupni korupce v jednotlivých zemích – Index vnímání korupce / Corruption Perceptions Index (CPI).\nTento žebříček je kritiky považován za neobjektivní, neboť je založen na výzkumech veřejného mínění, které popisují pouze subjektivní dojmy, nikoli fakta. Podle kritiků je již samotná idea porovnání korupce v různých zemích problematická, neboť definice korupčního jednání se v různých jurisdikcích liší. TI na takové kritiky odpovídá, že používá vědeckých metodik komparatistiky, tak jak ji vyvinuly během posledního půlstoletí renomované instituty po celém světě. Dále, že jde právě i o to, korupci měřit stejnými měřítky, a zejména o to, spojit síly k prosazení integrity.\n\nSrovnání hospodářské konkurenceschopnosti jednotlivých zemí a stupně jejich integrity \"Competitiveness and corruption\", bylo poprvé představeno na konferenci \"Corruption – how and why to avoid it\" pořádané za předsednictví Marie Bohaté koncem roku 1998 v Praze.\n\nMezi řadou aktivit TI ČR kritizovala v roce 2008 ministra financí Miroslava Kalouska za vypsání státní zakázky na sanaci starých ekologických zátěží, které se měla stát vůbec největší veřejnou zakázka v historii České republiky. Podle TI byla vypsána na základě podkladů sporné kvality a vypsání zakázky je extrémně nevýhodné pro státní rozpočet. Ředitel TI David Ondráčka uvedl, že u takové mimořádně velké zakázky je enormní riziko korupce a politických tlaků. Zakázka by svým objemem byla pětkrát větší než dosavadní největší zakázky a byla by unikátní i v evropském měřítku. Podle TI záměr ministra financí zcela zbytečně zatíží státní rozpočet nejméně o dalších 30 miliard korun. 19. října 2011 premiér Petr Nečas oznámil, že vláda vítěze ekotendru nevybere a tento projekt končí.\n\nZakladatelkou a první ředitelkou TI ČR byla Marie Bohatá (do povolání na viceředitelství Eurostatu v roce 2004), po ní Adriana Krnáčová (výkonná ředitelka, 2001-07). Od srpna 2012 je ředitelem David Ondráčka (2008-12 výkonný ředitel). Po volbách do Poslanecké sněmovny PČR v roce 2013 byl Ondráčka osloven hnutím ANO 2011, aby zastával v příští vládě post ministra vnitra. Ten tuto nabídku sice přijal, ministrem se ale nakonec stal Milan Chovanec z ČSSD.\n\nV dubnu 2007 byla Transparency International ČR podezřelá ze zpronevěry státní dotace v souvislosti s pořádáním Mezinárodní protikorupční konference ve dnech 8. až 11. října 2001. Policie vyšetřovala, jak organizace naložila s třicetimilionovou dotací, resp., půjčkou, kterou jí poskytlo ministerstvo financí. Šlo o bezúročnou půjčku. Organizace vrátila ministerstvu jen 14 a půl milionu Kč.  Tehdejší ředitelka TI ČR Adriana Krnáčová tehdy uvedla, že \"\"Okolnosti případu, především pak jeho načasování, nás proto vedou k důvodným obavám, že cílem trestního oznámení je diskreditovat vytrvalou snahu o důsledné odhalovaní případů korupce, zejména korupce politické\"\"  Následně k 1. lednu 2008 odešla Adriana Krnáčová z vedení organizace a nahradil ji David Ondráčka, který do té doby v organizaci pracoval jako projektový manažer. \n\nDne 31. srpna 2005 občanské sdružení \"TIC – Transparency International\" formálně zaniklo a bylo formálně nahrazeno \"Transparency International – Česká republika\", o.p.s.\n\n\n\n"}
{"id": "374012", "url": "https://cs.wikipedia.org/wiki?curid=374012", "title": "Inastronoviny (planetka)", "text": "Inastronoviny (planetka)\n\n(9665) Inastronoviny je planetka pojmenována po Instantních astronomických novinách, českém serveru zabývajícím se astronomií. Planetka byla objevena dne 5. června 1996. Objeviteli jsou Jana Tichá, Miloš Tichý a Zdeněk Moravec. Planetka patří mezi tělesa hlavního pásu planetek mezi drahami Marsu a Jupiteru. Kolem Slunce oběhne jednou za 5,4 roku a její rozměr je 11 kilometrů.\n\n\n"}
{"id": "374018", "url": "https://cs.wikipedia.org/wiki?curid=374018", "title": "Breussova dieta", "text": "Breussova dieta\n\nBreussova dieta je dieta pojmenovaná po svém autorovi, Rudolfu Breussovi (24. červen 1899 – 17. květen 1990), rakouském elektrikáři a léčiteli (\"někdy je uváděn s titulem dr., vysokou školu však nikdy nestudoval\"). Jde o jednu z metod alternativní medicíny nabízející údajné vyléčení nádorových onemocnění. Podstatou metody je \"vyhladovění nádoru\", respektive představa, že nádor žije jen z pevné složky potravy.\n\nDieta spočívá v 42 dní trvající vysazení veškeré tuhé stravy, nemocný smí pouze pít vybrané zeleninové šťávy a bylinkové čaje. Šťáva se vyrábí průmyslově z biologicky pěstované zeleniny, připravit ji lze i v domácích podmínkách. Průmyslově vyráběná šťáva je navíc sterilizována a vedle zeleninových šťáv obsahuje i bakterie mléčného kvašení.\n\nŠťáva obsahuje následující složky:\n\nNemocný smí vypít pouze 125 až 500 ml této šťávy za den. Ke šťávám lze v malém množství pít bylinkové čaje (urologický, kakostový a šalvějový s třezalkou, mátou a meduňkou), rozsah i pořadí pití těchto čajů je také pevně stanoveno.\n\nBěhem kúry nesmí být prováděna další onkologické intervence. Breussova dieta vyžaduje nejen to, aby nemocný trvale zanechal např. kouření, ale vyžaduje i trvalé změny jídelníčku, např. vypuštění červeného masa. Terapeutický neúspěch diety, tedy zejm. smrt nemocného, je pak vykládána jako výlučná chyba nemocného, který nedodržel některé požadavky plynoucí z diety i po proběhlé kúře.\n\nTerapie by měla vyprovokovat organizmus k sebeléčbě, zbavit jej toxinů a celkově ho ozdravit. Breussova terapie jde cestou, která by měla vést k posílení organizmu k sebeobraně a zásobení nezbytnými živinami, tedy podle zastánců opačně než konvenční onkologická terapie. Breuss tímto postupem léčil nejen pacienty s diagnózou rakoviny, ale i další dle medicíny nevyléčitelné, nebo těžce léčitelné choroby, jako leukémii, tuberkulózu, benigní nádory, artritidu atd. Také tvrdil , že léčba je vhodná i pro zdravé lidi na posílení imunity a celkové pročištění organismu. Rudolf Breuss tvrdil, že za svou kariéru vyléčil z rakovinného onemocnění nejméně 1800 pacientů, trpících různými formami zhoubného bujení.\n\nNěkteří léčitelé nepřipouštějí kritiku; dieta je podle nich vždy účinná a selhání nebo dokonce úmrtí je vždy chybou nemocného. Podle Breusse prý za případné selhání může vždy nedodržení pravidel diety nebo kombinace diety s jinou terapií.\n\nZásadní kritika je založena na tom, že Breussova představa o chování nádorů je z pohledu lékařů a biologů zcela chybná. Nádor se totiž obvykle chová i ve spotřebě živin autonomně, tedy nereaguje na regulační mechanizmy organizmu. Při zhoršení stavu výživy a snížení množství přiváděných živin, tedy především glukózy a aminokyselin, bude živen především nádor. Nádorové buňky totiž přijímají živiny podle svých potřeb, zatímco buňky zdravých tkání zareagují na hormonální signály organizmu o celkovém nedostatku živin tím, že sníží svůj metabolizmus a přijímají méně živin z krve. V konečném důsledku to znamená, že nádor bude poškozen hladověním podstatně méně než zdravé tkáně a po ukončení hladovění bude jeho růst pokračovat, nemocný poškozený hladověním je však méně vhodný nebo dokonce nevhodný pro léčebné výkony. Zejména radikální léčebné výkony představují značnou zátěž pro organizmus, špatný stav nutrice nemocného mnohdy představuje kontraindikaci, protože nemocný by nemusel takový výkon přežít.\n\n\n"}
{"id": "374020", "url": "https://cs.wikipedia.org/wiki?curid=374020", "title": "Sojovice", "text": "Sojovice\n\nObec Sojovice se nachází v okrese Mladá Boleslav, Středočeský kraj, na levém břehu Jizery asi 5 kilometrů před soutokem s Labem, mezi městy Brandýs nad Labem-Stará Boleslav, Lysá nad Labem a Benátky nad Jizerou. Žije zde obyvatel.\n\nObec je tvořena vesnicí Sojovice, na území obce jsou též tři chatové osady, Radešín, Severka a Kotlík. V letech 1986–1999 patřily k obci Sojovice další tři vesnice, které dnes tvoří obec Skorkov. Starším názvem této vesnice byly \"Sovojovice\".\n\nPrvní písemná zmínka o obci pochází z roku 1392. Dále pak je s touto vesnicí spojen rod Stránovských ze Sovojovic.\n\nK obci Sojovice byla od 1. ledna 1986 na základě rozhodnutí ONV Mladá Boleslav připojena obec Skorkov s částmi Skorkov, Otradovice a Podbrahy. 5. prosince 1998 se v části Sojovice konalo referendum o osamostatnění této části, v němž se 83 % hlasujících vyslovilo pro oddělení. Na základě tohoto referenda rozhodlo ministerstvo vnitra ČR, že od 1. ledna 2000 došlo k opětovnému rozdělení obce do stavu, který platil do roku 1985. V obci se i nadále vyskytuje příjmení Sojovský, které má návaznost na doby minulé.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Sojovice \"(532 obyvatel)\" byly v roce 1932 evidovány tyto živnosti a obchody: holič, 3 hostince, kolář, 2 kováři, krejčí, obuvník, pekař, 10 rolníků, 2 řezníci, 4 obchody se smíšeným zbožím, spořitelní a záložní spolek pro Sojovice, trafika.\n\nV katastru obce se též nachází místa odběru surové vody z Jizery pro umělou infiltraci a nádrže břehové infiltrace. Dále je zde sedimentací čištěna voda z odželezovny v Káraném.\n\nV katastru obce Sojovice s též nachází pásma I. a II. hygienické ochrany, které chrání vodní zdroje břehové infiltrace z řeky Jizery. Voda odtud teče do úpravny vod v Káraném a po dalších úpravách je transportována výtlačným řadem do okolních obcí a na Prahu. Součástí systému jsou armaturní a přečerpávací objekty. Na břehu řeky je také umístěné odběrné místo surové vody pro umělou infiltraci.\n\nV katastru obce se také nachází kalové laguny, kde dochází k procesu sedimentace železných iontů. Do lagun se dostává propírací voda z odželezovny artéské vody v úpravně vod Káraný, kde jsou jednou za 3 dny propírány tamější rychlofiltry. Očištěná voda z lagun následně odtéká do řeky Jizery, železné usazeniny klesají na dno laguny. Jednou za několik let dojde k vytěžení usazenin, které jsou po laboratorních zkouškách skládkovány.\n\nSilniční doprava\n\nObcí prochází silnice II/331 Nymburk - Lysá nad Labem - Sojovice - Stará Boleslav - Záboří - (Mělník)\n\nŽelezniční doprava\n\nŽelezniční trať ani stanice na území obce nejsou. Nejblíže je železniční zastávka Otradovice (jen pro osobní dopravu) ve vzdálenosti 2,5 km ležící na trati 072 v úseku mezi Lysou nad Labem a Mělníkem. Nejbližší železniční stanicí (pro veškerou dopravu) je Stará Boleslav ve vzdálenosti 6 km ležící na téže trati.\n\nAutobusová doprava\n\nV obci měly zastávku v pracovních dnech června 2011 autobusové linky Brandýs n.L.-St.Boleslav-Benátky nad Jizerou-Mečeříž \"(2 spoje tam i zpět)\" a Brandýs n.L.-St.Boleslav - Skorkov - Brandýs n.L.-St.Boleslav \"(11 spojů)\" .\n\n\n"}
{"id": "374024", "url": "https://cs.wikipedia.org/wiki?curid=374024", "title": "Rhodéský ridgeback", "text": "Rhodéský ridgeback\n\nRhodéský ridgeback je plemeno psa původem z Afriky, kde v minulosti obstarával hlídání hospodářství před lvy a jinými divokými zvířaty. Dříve byl také používán jako pes lovecký, lovil ve skupinkách po 3–4 psech antilopy, gazely a podobnou zvěř, kterou je schopen strhnout. Rhodéský ridgeback je velmi spolehlivý, věrný, přesto temperamentní pes. Nesnáší drill, ale jeho výchova musí být důsledná. Druhým plemenem vyznačujícím se pásem „protichůdné“ srsti je thajský modrý ridgeback, podoba vzhledová se však netýká povahy ani původu.\n\nRhodéský ridgeback pochází z Jihoafrické republiky. Již v 17. století byl popsán v oblasti jižní Rhodesie (dnešní Zimbabwe) pes, kterému rostl na hřbetě pruh srsti obráceně (ridgeback přeloženo z angličtiny znamená doslova \"hřbet zpětně\") . Hlavním úkolem rhodéských ridgebacků bylo držet v úzkých predátory, obzvláště lvy. Pověra, že ridgebackové lvy lovili a zabíjeli, není pravdivá . Tento pes ale také zastával roli rodinného společníka. Později byl křížen s evropskými plemeny. Jeho vlastnosti se křížením upevňovaly a zachoval se i ridge pruh. Lovec zvířat Cornelius van Rooyen byl okouzlen jeho loveckými schopnostmi a tak jej křížil s vlastními psy ze své smečky. Tito psi byli výbornými stopaři a byli schopni zadržet lva dokud nepřišel lovec, proto se jim začalo říkat „lví pes“. Roku 1922 na setkání šlechtitelů v Bulawayo byl uznán a zapsán plemenný standard Rhodéského ridgebacka, za což se nejvíce zasloužil Francis R. Barnes, zakladatel Parent Club v Rhodesii . Do Česka se dostali první rhodéští ridgebackové kolem roku 1987.\n\nPovaha tohoto velkého psa je velmi přátelská. Potřebuje mít stálý kontakt s člověkem, ale je nutné jej pevně a důsledně vychovávat, ne však tvrdě . K cizím lidem je nedůvěřivý. Ke své rodině se chová otevřeně a je jí velmi věrný. Je tolerantní k dětem, pokud ho nijak neškádlí. Toto plemeno bylo původně vyšlechtěno k lovu, ale dnes se již k žádnému lovu nevyužívá. Najdeme jej především jako rodinného společníka anebo výborného hlídače. Rhodeský ridgeback štěká pouze v případě, že se skutečně něco děje. Pokud se již jako štěně seznámí s kočkami nebo jinými domácími zvířaty, nemá s nimi později problémy. Někteří jedinci se chovají dominantně vůči jiným zástupcům stejného pohlaví. Ridgeback má dobrý lovecký instinkt.\n\nTento pes dorůstá výšky 61 až 69 cm a dosahuje váhy 32 až 39 kg. Charakteristickým znakem ridgebacka je pruh srsti rostoucí obráceně, který je široký přibližně 5 cm. Tento pruh se nazývá ridž. Ridž začíná mezi lopatkami a končí na bedrech. Rhodéský ridgeback má dlouhou, plochou lebku a kulaté hnědé až světle hnědé oči s černými okraji víček. Uši jsou středně velké, vysoko nasazené a přiléhající k hlavě. Tělo ridgebacka je silné, dobře svalnaté s hlubokým hrudníkem. Pevný a masivní hřbet, záď se má mírně svažovat, záda mají být rovná. Ocas je u kořene silný a ke špičce se zužuje. Končetiny má silné, dobře osvalené. Tlapy jsou středně velké s dobře klenutými prsty. Srst je krátká, hustá, hladká a lesklá. Jeho zbarvení je světlé až červeně písčité. Maska, jako černé zbarvení uší a pysků na tlamě, je přípustná. Černá barva jinde na hlavě nebo na těle je nežádoucí.\n\nU rhodéských ridgebacků se často setkáváme s výrazem standardní a nestandardní. Standardní znamená, že je typickým představitelem své rasy a má předpoklady stát se chovným psem či fenou. Nestandardní jedinec je zcela zdravý, ale exteriérově se odlišuje od standardu (nejčastěji se jedná o zálomek na ocásku, mnoho černé nebo bílé barvy, nebo má odlišnosti v ridgi – bez ridge, nesouměrný ridge, méně či více korunek na ridgi) a není určen pro chov .\n\nPéče o srst rhodéského ridgebacka je velmi nenáročná. Pravidelně kartáčujeme a v období línání odstraníme odumřelé chlupy gumovou masážní rukavicí.\n\nRidgeback potřebuje velké množství pohybu. Naučí se běhat vedle kola a má rád dlouhé výlety. Má-li dostatek pohybu doma, bude klidný. Rhodéský ridgeback vyžaduje vyrovnanou a důslednou výchovu, nesmí na něj být vytvářen nátlak. Je možné ho uplatnit jako psa služebního a při správném vedení i jako prvotřídního záchranářského psa. Díky své síle i obratnosti se prosadí výborně v agility a svou rychlost může předvést při coursingu (terénní dostihy). Také může být veden lovecky. Dnes ho myslivci využívají jako honiče, ale i výborného stopaře.\n\n"}
{"id": "374027", "url": "https://cs.wikipedia.org/wiki?curid=374027", "title": "Henry Allingham", "text": "Henry Allingham\n\nHenry Allingham (6. června 1896, Londýn, Spojené království – 18. července 2009) byl britský válečný veterán, na sklonku života i nejstarším žijícím členem britských ozbrojených sil a nejstarším žijícím veteránem první světové války. Byl i posledním žijícím pamětníkem největší námořní bitvy první světové války, bitvy u Jutska, posledním žijícím členem Royal Naval Air Service (RNAS) a posledním žijícím zakládajícím členem Royal Air Force (RAF).\n\nOd 13. února 2007 byl druhým nejstarším obyvatelem Spojeného království, od 19. června 2009 nejstarším žijícím mužem na světě.\n"}
{"id": "374032", "url": "https://cs.wikipedia.org/wiki?curid=374032", "title": "Hans Kammler", "text": "Hans Kammler\n\nDr. Ing. Hans Friedrich Karl Franz Kammler (29. srpna 1901 – ?) byl německý nacistický stavební inženýr a důstojník Waffen-SS, kde dosáhl generálské hodnosti \"SS-Obergruppenführer und General der Waffen-SS\". Během druhé světové války řídil továrny na nacistické tajné zbraně (například letadlo Me 262 a raketa V-2). Fakticky pro něj pracovalo přes 14 milionů lidí (mimo jiné i Wernher von Braun, z drtivé většiny to však byli deportovaní vězni).\n\nNarodil se 26. srpna roku 1901 jako syn pozdějšího armádního pruského plukovníka Franze Kammlera a jeho ženy Marie v západopomořanském městě Štětín. Po absolvování škol v Brombergu, Ulmu, a Gdaňsku, maturoval na státním humanitním gymnáziu v Gdaňsku v roce 1919.\n\nPo dokončení studia dne 6. února téhož roku nastoupil jako dobrovolník do armády a byl zařazen ke 2. husarskému pluku (\"Leib-Husaren-Regiment \"Königin Viktoria von Preussen\" Nr. 2\"), kde zůstal pouze do 10. dubna téhož roku. Následně vstoupil do řad jednotek Freikorps a byl zařazen k jízdnímu oddílu od \"Freikorps Roßbach\" s nimiž působil v rámci pohraniční stráže \"\"Východ\"\" až do konce července roku 1919.\n\nPoté studoval architekturu na technické univerzitě v Mnichově a posléze i na univerzitě v Gdaňsku. Dne 29. října 1921 získal předběžný diplom a 25. října 1923 obdržel závěrečný diplom.\n\nPo dokončení studia se rozhodl vstoupit do služeb pruské státní správy a tak v lednu roku 1924 musel nastoupit do kurzu pozemního stavitelství u profesora Dr. Paula Webera. Kurz dokončil v srpnu následujícího roku. Zároveň s tím pracoval jako zemský stavební vedoucí pro osidlování v berlínské části Zehlendorf. Poté se živil jako samostatný konstrukční manažer pro zemědělské, zahradnické a jiné hospodářské projekty.\n\nJeho kariéra stavebního inženýra rychle stoupala, když byl zaměstnán u \"Preussischen Bau und Finanzdirektion\" (Pruské stavby a finanční správa). Zde se podílel na plánování celé řady policejních budov a různých policejních komplexů zejména v Berlíně. Mimo zakázek pro policejní prezidium v Berlíně pracoval dále pro vládu v Postupimi nebo pro katastrální úřad v Berlíně.\n\nDne 1. dubna 1928 se stal výzkumným poradcem říšské výzkumné rady pro stavby a ekonomiku bydlení. Společně s tím přednášel o stejném tématu na technických univerzitách.\n\nV polovině roku 1931 se stal poradcem technického oddělení pobočky NSDAP v Berlíně. Dne 1. března 1932 proto vstoupil do NSDAP a 29. listopadu téhož roku promoval na technické fakultě univerzity v Hannoveru a získal titul Dr. Ing.\n\nDne 20. května 1933 vstoupil do SS a byl zařazen ke 1. četě od \"SS-Reiter Standarte Nr. 7\", která působila v Berlíně. Zde prováděl, mimo jiné, i ověřování rasového původu.\n\nOd roku 1942 připravoval zařízení (plynové komory a krematoria) pro vyhlazovací tábory. Po potlačení povstání ve varšavském ghettu ho Heinrich Himmler pověřil dohledem nad likvidací domů v ghettu. V této době přišel s myšlenkou využívání koncentračních táborů ve velkém měřítku jako továren na zbraně.\n\nV roce 1943 po spojeneckém bombardování továrny v Peenemünde zajistil její přesun do podzemního komplexu Mittelwerk, rozběh výroby raket V-2, zajištění vězňů a personálu. Ke konci války v roce 1945 ho Adolf Hitler jmenoval svým \"zplnomocněncem pro zlomení vzdušného teroru\".\n\nOkolnosti kolem jeho údajné smrti jsou dodnes předmětem sporu. Podle některých spekulací spáchal v květnu 1945 v Praze sebevraždu nebo ho zastřelila jeho jednotka, aby nepadl do rukou nepřítele. Podle nejnovějších zjištění však Kammler přežil a byl zajat americkými jednotkami. Jako výměnu za beztrestnost poskytl rozsáhlé svědectví a asistenci při odhalování tajných zbraní německých nacistů.\n\n\n\n"}
{"id": "374035", "url": "https://cs.wikipedia.org/wiki?curid=374035", "title": "Lutz Heilmann", "text": "Lutz Heilmann\n\nLutz Eberhard Heilmann (* 7. září 1966 v Žitavě v Německu) je německý politik, člen parlamentu za krajně levicovou stranu Die Linke.\n\nPo jeho zvolení v roce 2005 vypukla silná kontroverze, když magazín \"Der Spiegel\" odhalil, že Heilmann v letech 1985 až 1990 pracoval pro Stasi (východoněmeckou tajnou službu). Opustil ji až s jejím rozpuštěním po pádu komunistického režimu. Heilmann těsně ustál pokus o odvolání delegáty strany následující po jeho lži o kariéře ve Stasi, před zvolením poslancem. Heilmann je jediným oficiálním zaměstnancem Stasi na plný úvazek, který byl zvolen do Bundestagu (byť několik politiků Die Linke bylo „neoficiálními“ informátory Stasi).\n\nHeilmann pracoval v tzv. „HA PS“ oddělení Stasi, velkém a důležitém oddělením uvnitř Stasi, které bylo přímo podřízeno Erichu Mielkemu. Oddělení bylo zodpovědné za \"ochranu osob\", ale účastnilo se také běžných nátlakových aktivit a zaměstnávání informátorů. Heilmannova zaměstnanecká složka u Stasi ukazuje, že se Heilmann připojil ke Stasi z politické motivace, že se identifikoval s prací Stasi a že svoji budoucnost viděl jako zaměstnanec Stasi.\n\nHeilmann se stal členem komunistické strany Německé demokratické republiky, nazvané Sozialistische Einheitspartei Deutschlands (SED), v době, kdy byla tato strana ještě tvrdě totalitární, v roce 1986. Zůstal členem nástupnických stran SED-PDS, PDS, Die Linkspartei.PDS a nyní Die Linke, byť stranu opustil v roce 1992 a znovu vstoupil v roce 2000.\n\nHeilmann se otevřeně hlásí k homosexuální orientaci. V letech 1992 až 2004 studoval právnickou fakultu, získal titul \"diplomovaný právník\" a od roku 2005 pracoval jako soudní úředník (\"Rechtsreferendar\") u Zemského soudu v Lübecku.\n\nHeilmann se zapojil do boje uvnitř strany \"Die Linke\" a snažil se, aby byl Ragnar Lüttke, předseda stranické organizace v Lübecku, vyhnán ze strany. Noviny ve Flensburgu získaly v říjnu 2008 čtyři roky staré fotografie ukazující, jak Lüttke slavil Stalinovy narozeniny.\n\nNominaci Lutze Heilmanna na poslaneckou funkci za levicovou stranu silně kritizoval Hubertus Knabe, ředitel Berlin-Hohenschönhausen Memorial. Knabe tvrdil, že Heilmann „nemá co dělat v parlamentu“ a řekl, že „pro oběti komunistického režimu NDR je neakceptovatelné představit si, že by měl člověk s takovou minulostí sloužit v parlamentu“.\n13. listopadu 2008 napadl \"Wikimedia Deutschland e.V.\" návrhem na vydání soudního předběžného opatření, které zabrání webové adrese codice_1 (která je pod kontrolou \"Wikimedia Deutschland\") linkovat na adresu codice_2 (ovládanou americkou \"Wikimedia Foundation\"), dokud bude jistá informace o něm součástí německé Wikipedie v článku „Lutz Heilmann“. Německá Wikipedie zůstala dostupná na adrese codice_2. Heilmann také podal žalobu proti jednomu editorovi Wikipedie a dvěma autorům textu.\n\nPodle magazínu Focus Online napadá Heilmann tvrzení, že nedokončil vysokoškolské vzdělání a že se účastnil obchodní spolupráce zaměřené na pornografii. (Avšak sám přiznal, že pracoval jako \"referent ochrany mládeže\" v internetovém sexshopu provozovaném jeho spolubydlícím.) Zpráva též naznačuje, že článek na Wikipedii byl opakovaně v této části měněn anonymním uživatelem pracujícím v budově Bundestagu, avšak Heilmann odmítl, že by byl to této editační války zapojen.\n\nV říjnu 2001 napsaly některé německé noviny, že Heilmann byl vyšetřován pro zastrašování svého spolubydlícího a že \"Bundestag\" posílil jeho imunitu v této věci. Heilmann to popřel a publikoval protichůdné vyjádření. Tato záležitost se také objevila v článku o Heilmannovi na Wikipedii.\n\nPo tom, co byla některá tvrzení odstraněna z článku na německé Wikipedii, oznámil 16. listopadu Heilmann, že by zastavil právní postup proti \"Wikimedia Deutschland\", s politováním, že bylo zasaženo mnoho nezúčastněných uživatelů encyklopedie. Zařekl se ale pokračovat v postupu proti editorovi Wikipedie, který útočný materiál původně vložil.\n\n"}
{"id": "374037", "url": "https://cs.wikipedia.org/wiki?curid=374037", "title": "Rocinante", "text": "Rocinante\n\nRocinante, v českých překladech také \"Rozinante/Rozinant/Rozinanta\" (vše vyd. Josef Pečírka 1864), \"Rocinant\" (1866), \"Rocinante\" (E. Drobílek 1914), \"Rosinant/Rosinanta\" (J. V. Flos 1937), \"Rocinante/Rocinant\" (Zdeněk Šmíd 1955), (ten) \"Rocinante\" (František Tichý, 1978) je jméno koně Dona Quiota z románu Důmyslný rytíř Don Quijote de la Mancha, jehož autorem je Miguel de Cervantes y Saavedra.\n\nVýraz označuje ve španělštině nekvalitního koně, herku, ale také nevzdělaného či hrubého člověka. Podobné výrazy existují i v portugalštině (), ve francouzštině () a v italštině ().\n\nEtymologie tohoto jména je sice nejasná, je však zřejmé, že se jedná o slovní hříčku. Přípona \"ante\" znamená ve španělštině napřed nebo dříve, ale překládá se také jako před. Nicméně má i příslovečnou funkci, takže vyjadřuje chování odpovídající výrazu \"rocín\". Cervantes si tím vytvořil základ pro celou řadu dvojsmyslných narážek, jimiž je celý román prošpikován. \n\n"}
{"id": "374040", "url": "https://cs.wikipedia.org/wiki?curid=374040", "title": "Divlje Jagode (album)", "text": "Divlje Jagode (album)\n\nDivlje Jagode je první album stejnojmenné bosenské rock/metalové skupiny ze Sarajeva. Vydáno bylo roku 1979, produkováno o rok dříve. Vydavatelem byla společnost Jugoton.\n\nCelkem se na desce nachází devět skladeb, producentem byl Vladimir Delać. Hudbu zkomponoval Sead Lipovača, texty pak napsal tehdejší frontman skupiny Anto Janković. Na albu se nachází několik balad, které jsou populární mezi tehdejší generací v zemích bývalé Jugoslávie ještě dnes, jedná se o \"Krivo je more\", \"Mojoj ljubavi\" a \"Jedina moja\".\n\n"}
{"id": "374046", "url": "https://cs.wikipedia.org/wiki?curid=374046", "title": "Velká recese", "text": "Velká recese\n\nVelká recese je název pro období všeobecného ekonomického poklesu zaznamenaného na světových trzích zhruba mezi lety 2007 a 2015.\nCelosvětová ekonomická krize byla už v roce 2007 naznačena několika důležitými indikátory. Prvotní příčinou byla americká hypoteční krize, která postupně přerostla ve světovou finanční krizi, významnou roli sehrála rovněž vysoká cena ropy v první polovině roku 2008, která vedla k poklesu reálného HDP a zvedla spotřebitelské ceny. Cenu ropy hnaly vzhůru spekulativní obchody (penzijní a hedgeové fondy nakupovaly komodity, aby snížily riziko portfolia pramenící z akciových trhů), slabý dolar a rostoucí poptávka Číny před olympiádou. Když na podzim 2008 naplno udeřila finanční krize, smetla nejen přední světové banky a akciové trhy, ale i cenu ropy. Ta se z červencového maxima (147 USD za barel) propadla během dvou měsíců o třetinu, její pád pokračoval, až na konci roku 2008 prolomila hranici 40 USD za barel.\n\nV září 2008 burzy po celém světě zaznamenaly hluboký propad: pražská burza se 10. září propadla na 26měsíční minimum, newyorská burza 15. září zažila nejhlubší propad od 11. září 2001. 25. září zažily USA největší bankrot ve svých dějinách – zhroutila se největší americká spořitelna Washington Mutual. Na konci září krize postihla i Evropu – 29. září vláda Velké Británie znárodnila hypoteční banku Bradford & Bingley, vlády zemí Beneluxu zachránily finanční ústav Fortis, vláda Německa se zaručila za úvěr pro banku Hypo Real Estate a vláda Islandu převzala kontrolu nad bankou Glitnir. O den později vlády Belgie a Francie zachránily banku Dexia, vláda Irska vydala neomezenou záruku za vklady v bankách a za dluhy finančních ústavů.\n\nDle OSN čelila světová ekonomika největšímu poklesu od Velké hospodářské krize ve třicátých letech 20. století. To se potvrdilo i v odhadu ekonomického růstu pro rok 2009. Mezinárodní měnový fond ve své prognóze z ledna 2009 uvedl, že globální ekonomický růst spadne v roce 2009 na 0,5 %, zatímco v roce 2008 dosahoval 3,4 %. Přitom ještě listopadu 2008 činil odhad růstu pro rok 2009 2,2 %. V březnu 2009 přinesl bankovní dům Goldman Sachs daleko pochmurnější odhad – podle něj by měla světová ekonomika v roce 2009 klesnout o 1,0 %. Rovněž Světová banka očekávala první propad globální ekonomiky od roku 1945. Možnost sestupné revize svého odhadu až do záporných hodnot naznačil i MMF. Příčinou prohlubování krize je, že i přes velký rozsah politických rozhodnutí a akcí zůstávají finanční toky nadále pod tlakem, a táhnou reálnou ekonomiku dolů. Stále nedošlo k obnovení důvěry investorů a spotřebitelů v řešení podnikaných na záchranu ekonomik. Nadále klesají ceny aktiv, ubývá bohatství domácností a tím pádem klesá spotřebitelská poptávka.\n\nBezprostřední příčinou spuštění krize bylo prasknutí nemovitostní bubliny v USA, která vrcholila v letech 2005–2006. Následovalo rychlé zvýšení výchozích sazeb amerických hypotečních úvěrů s proměnlivou úrokovou sazbou. Jinými slovy došlo k výraznému podražení splátek hypoték, kterých bylo v předchozím období sjednáno neadekvátní množství. Nízké úrokové sazby v předešlých letech k hypotečním úvěrům nalákaly spoustu lidí, i když by si za jiných okolností tak významné závazky nemohli dovolit. To v USA vyvolalo obrovský boom ve stavění nových domů, který byl základem pro vznik bubliny na trhu s nemovitosmi. Nízké úrokové sazby nahrávaly do karet životnímu stylu na dluh, kdy byly bez větších obtíží poskytovány půjčky všeho druhu. Rychle rostoucí spotřeba vyvolaná lehce získanými prostředky přirozeně vytvářela tlak na růst cen nemovitostí, tento dlouhodobý a nadprůměrný růst však neodpovídal realitě tržního prostředí. Současně s růstem tohoto odvětví se začaly objevovat nové finanční instrumenty dnes známé jako MBS nebo CDO, které byly odvozené od hypotečních úvěrů a cen nemovitostí. Rostoucí trend těchto instrumentů umožňoval investorům po celém světě vydělávat na rychle se rozvíjejícím trhu s nemovitostmi. Mnoho finančních institucí do těchto instrumentů investovalo velkou část svých prostředků, aniž by byla zohledněna rizikovost takových aktiv. V okamžiku pádu cen nemovitostí utrpěly finanční instituce výrazné ztráty. Dalším problémem snižování cen nemovitostí byla skutečnost, že vlastní domy měly nižší hodnotu, než hypotéky s nimi spojené. Platební neschopnost daná příliš vysokými splátkami hypotečních úvěrů se promítla i do ostatních odvětví. Celosvětové ztráty jsou odhadovány na bilion amerických dolarů.\n\nRůst hodnoty typické americké nemovitosti mezi roky 1997 a 2006 činil 124 %. Posledních dvacet let minulého tisíciletí se ceny domů pohybovaly kolem trojnásobku ročního příjmu domácností. V roce 2004 byl tento poměr (průměrná cena nemovitosti / průměrný roční příjem domácnosti) již 4 a v roce 2006 dokonce 4,6. To bylo příčinou zájmu investičních bank, které tak reagovaly na nabídku MBS a CDO. Tyto instrumenty se vyznačovaly dobrými známkami od ratingových agentur. Výsledným efektem bylo propojení finančního trhu a trhu s nemovitostmi. Jako investiční aktiva byla hojně využívána i ve chvíli, kdy se přestaly splácet závazky z hypotečních úvěrů. Složitý řetězec transakcí s těmito instrumenty přesouval rizika s nimi spojená napříč celým světem a koncoví držitelé těchto aktiv potom utrpěli ztráty.\n\nPříčinou nadměrného zadlužování byla lákavě nízká úroková míra, která v letech 2000–2003 klesla z 6,5 % na 1 %. Toto opatření americké centrální banky mělo zmírnit dopady bubliny „dotkomových“ společností a teroristických útoků 11. září 2001. Následný pokles úrokových měr byl způsoben rostoucím deficitem běžného národního účtu. Ben Bernanke situaci vysvětloval tím, že v letech 1996–2004 došlo ke zvýšení schodku amerického běžného účtu o 650 miliard amerických dolarů, tedy z 1,5 % na 5,8 % HDP. Princip rovnováhy platební bilance vyžadoval kompenzaci schodku běžného účtu přebytkem investičního účtu ve srovnatelné výši. Jinými slovy došlo k výraznému toku kapitálu směrem do Spojených států, aby tyto mohly zaplatit svou nadměrnou spotřebu. Hlavními věřiteli USA se v této souvislosti staly rozvíjející se asijské ekonomiky a země vyvážející ropu. Reakcí americké centrální banky bylo v letech 2004–2006 zvýšení jednoletých a pětiletých úrokových sazeb, což přivedlo majitele nemovitostí do nezáviděníhodné situace.\n\nOhodnocení rizika vypovídá také o požadované kompenzaci za tato rizika, která se investorům nabízí formou úročení nebo poplatků. Z různých důvodů nedokázal trh odpovídajícím způsobem změřit rizika spojená s novými instrumenty typu MBS a CDO a uvědomit si jejich vliv na stabilitu finančního systému. Nadhodnocení těchto instrumentů vedlo k masivním ztrátám, které dramaticky ovlivnily rozvahy bank po celém světě a dostaly je tak do situace, kdy musely operovat s minimálním kapitálem. Dalším příkladem je neporozumění oceňovacím modelům pro CDS, které se například vymstilo pojišťovně AIG, která byla v roce 2008 podpořena 180 miliardami dolarů z peněz daňových poplatníků. Často zmiňovaným problémem je nepřehlednost a složitost aktiv, jež stály za vznikem globální hospodářské krize. Je však nutné položit si otázku, kdo nese zodpovědnost za přejímání nadměrných rizik. Subjekt založený na ekonomických principech by neměl investovat do aktiv, které nedokáže ocenit, pochopit a uvědomit si riziko s nimi spojené. Někteří poukazují na vliv tzv. firemních psychopatů.\n\n\nDle Českého statistického úřadu se v listopadu 2008 meziročně snížila průmyslová produkce v ČR o 17,4 % a hodnota nových zakázek klesla o 30,2 %. V roce 2014 se objevila informace, že o 14 % stoupl prodej osobních automobilů a i prodeje jiných komodit stouply, zvýšila se také průměrná cena prodaných zájezdů, což bylo vykládáno jako příznak konce krize. Podle ekonomky Markéty Šichtařové ovšem osobní automobily a zájezdy nejsou ukazatele vypovídající o tom, že by se domácnosti měly lépe, na stav domácností lze podle ní usuzovat až z čísel týkajících se maloobchodu. Na oživení ekonomiky ale nijak výrazně nezareagoval trh práce, do poloviny roku 2014 nevzniklo mnoho nových dlouhodobých pracovních míst, podle Vladimíra Pikory zaměstnavatelé stále raději přetěžují stávající pracovní sílu. Vlivem krize klesly ceny bytů a domů, což napomohlo tomu, že si lidé v Česku začali pořizovat vlastní bydlení místo nájmů. Podle ekonoma společnosti Deloitte v roce 2014 Česká ekonomika téměř překonala krizi, byť její růst byl nižší, než se očekávalo, a jiné středoevropské země rostly rychleji. Podle indexu prosperity počítaného společností Deloitte krize skončila v červnu 2015, v prosinci 2015 tento index dosáhl nejvyšší hodnoty od září 2007.\n\n\n"}
{"id": "374047", "url": "https://cs.wikipedia.org/wiki?curid=374047", "title": "Littorio (1934)", "text": "Littorio (1934)\n\nLittorio (později Italia) byla bitevní loď, kterou používala Regia Marina za druhé světové války. Loď patřila do první dvojice bitevních lodí třídy Littorio/Vittorio Veneto. Jednalo se o elegantní, dobře pancéřovanou a silně vyzbrojenou loď. \"Littorio\" také byla první italská válečná loď vybavená radarem, který byl namontován v září 1941. Během války byla protiletadlová výzbroj lodi posílena o dalších 12 kusů 20mm kanónů.\n\nStavba byla zahájena v roce 1934 v loděnicích v Janově. Loď byla dokončena v roce 1940 a mohla se tak brzy zapojit do válečných operací. \"Littorio\" byl těžce poškozen 11. listopadu 1940 při náletu na Tarent. Tehdy ho zasáhla tři letecká torpéda ráže 457 mm a loď byla opravována až do dubna 1941. V prosinci 1941 loď bojovala v První bitvě u Syrty a v březnu 1942 také v Druhé bitvě u Syrty. O tři měsíce později \"Littorio\" pronásledoval spojenecké síly, kryjící konvojovou Operaci Vigorous. Po italské kapitulaci loď dostala jméno \"Italia\". Když loď společně se sesterskými plavidly \"Vittorio Veneto\" a \"Roma\" pluly na Maltu k internaci, těžce ji poškodila německá kluzáková puma Fritz X (Romu zasáhly a potopily pumy dvě). Loď přečkala válku a v roce 1947 byla předána USA. V 50. letech byla sešrotována.\n\n"}
{"id": "374048", "url": "https://cs.wikipedia.org/wiki?curid=374048", "title": "Evangelický kostel (Hrabová)", "text": "Evangelický kostel (Hrabová)\n\nKostel Českobratrské církve evangelické v Hrabové je moderní stavbou ve stylu purismu z počátku 20. století. Kostel byl v roce 2003 zapsán na seznam kulturních památek. V současné době je možné navštívit zrekonstruovanou věž kostela, a to po dobu letních prázdnin SO + NE 10 - 16 h. Kopule je opět otočná.\n\nKostel je umístěn v rozlehlé zahradě se vstupní branou ze železobetonu postavenou ve 40. letech minulého století. Stavba je ojedinělou ukázkou moderní monumentální sakrální architektury z první poloviny dvacátých let 20. století, která představuje jedno z nejkvalitnějších děl architekta Oldřicha Lisky. \n\nJde o chrámovou stavbu postavenou převážně skeletovou metodou, rozdělenou do tří hmotově i výškově odlišně řešených částí, řazených za sebou. Východní část obsahuje byt faráře v přízemí a velkou modlitebnu v patře. Střední část se sedlovou střechou předstupuje před hlavní průčelí přízemí hlubokým zápražím vstupu, v patře markýzou vynášenou sloupy nad vchodem do předsíně velké modlitebny. Ke vstupu v patře vede venkovní dvouramenné schodiště s výklenkem pro plastiku kalicha. Tato střední část je ukončena věží s kupolí krytou měděným plechem, která původně sloužila jako observatoř. Nyní je po rekonstrukci opět přístupná a v provozu. Západní část budovy uzavírá podélný elipsovitý segment, jehož zastřešení řeší terasa se zděným zábradlím.\n\nVybavení kostela je celkem skromné, pozoruhodný je strop z modřínového dřeva s lidovými motivy. V r. 1952 byly do horní modlitebny kostela umístěny varhany vyrobené firmou Organa Kutná Hora. V roce 2018 byly jako nefunkční demontovány z důvodu rekonstrukce. V roce 2003 byla na zdi kostela odhalena pamětní deska připomínající dlouholeté působení vikáře Rudolfa Šedého a jeho zásluhy o rozvoj hrabovského sboru. V suterénu budovy bylo v roce 2011 ve spolupráci s obcí Hrabová otevřeno regionální muzeum.\n\n\n\n"}
{"id": "374049", "url": "https://cs.wikipedia.org/wiki?curid=374049", "title": "Samačablo", "text": "Samačablo\n\nSamačablo (gruzínsky: სამაჩაბლო) je historická provincie, která se rozkládala na severu gruzínského regionu Šida Kartli. Celé území Samačabla je nyní součástí separatistické Jižní Osetie. Hlavním městem této provincie bylo Cchinvali.\n\nNázev Samačablo se dá do češtiny přeložit jako „země Mačabeliů“ a znamená to, že celá tato provincie bývala v novověku majetkem gruzínského šlechtického rodu Mačabeli. Region se takto jmenoval i po příchodu Osetů na toto území. Po vzniku Sovětského svazu a nastolení bolševické vlády v Gruzii se název Samačablo přestal používat a byla zřízena Jihoosetská autonomní oblast.\n\nV době rozpadu Sovětského svazu a vzniku nezávislého gruzínského státu začali Gruzíni zpola oficiálně opět nazývat oblast okolo Cchinvali (vlastně celou Jižní Osetii) Samačablem.\n\nV současné době Gruzie, jejíž vláda de iure vymazala pojem Jižní Osetie z mapy, dle potřeby pro Jižní Osetii používá název \"region Cchinvali\", oficiálně je však dotyčné území severní částí regionu Šida Kartli.\n"}
{"id": "374050", "url": "https://cs.wikipedia.org/wiki?curid=374050", "title": "Potrubní pošta", "text": "Potrubní pošta\n\nPotrubní pošta (pneumatická pošta, vzduchová pošta) je dopravní systém, v němž jsou zásilky v pouzdrech pneumaticky dopravovány speciálním potrubím. Rychlost dopravy například v pražské potrubní poště dosahovala až 10 m/s.\n\nPotrubní pošta nalezla uplatnění pro rychlou dopravu zpráv ve velkoměstech. V Londýně byla první linka zprovozněna roku 1853, ještě před vynálezem telefonu. V Berlíně byl provoz potrubní pošty zahájen roku 1865 a systém postupně dosáhl délky 400 kilometrů a zátěže až 4 miliony zásilek ročně. Potrubní pošta byla zavedena též ve Vídni, jejím konstruktérem byl Franz Felbinger. Roku 1887 byla zprovozněna pražská potrubní pošta, jejíž technické řešení bylo odvozeno od vídeňské, a v dalších letech se rozrostla až do celkové délky 60 kilometrů. Do povodní v roce 2002 byla pražská potrubní pošta poslední funkční městskou sítí.\n\nV současnosti již potrubní pošta pozbyla významu pro dopravu informací, pro niž jsou efektivnější elektronické formy přenosu, ale nachází uplatnění jako firemní dopravní systém k dopravě originálů dokumentů (včetně peněz), drobného materiálu (například ve zdravotnictví) atd. Používá se v některých velkých úřadech, bankách, skladech, supermarketech nebo nemocnicích.\n\nFakultní nemocnice v Hradci Králové, nemocnice v Karlových Varech, nebo Ústřední vojenská nemocnice v Praze používá potrubní poštu pro dopravu krve mezi transfúzní stanicí a operačním sálem, ale také pro transporty léčiv, laboratorních vzorků a podobně. Nemocnice Motol dopravuje potrubní poštou rentgenové snímky, jinou dokumentaci a vzorky krve. V některých supermarketech se potrubní pošta používá pro odvádění tržby z pokladen. Fakultní nemocnice Olomouc uvedla do provozu potrubní poštu v roce 2017. Uherskohradišťská nemocnice také využívá potrubní poštu. Má propojit čtyři budovy v nemocničním areálu. Je zde propojeno 20 budov při délce potrubí 13,5 km. Vnitřní potrubní poštu donedávna používal i Úřad vlády České republiky.\n\n\n"}
{"id": "374059", "url": "https://cs.wikipedia.org/wiki?curid=374059", "title": "Tkibuli", "text": "Tkibuli\n\nTkibuli (gruzínsky: ტყიბული) je město ležící na severu gruzínského regionu Imeretie poblíž hranic s regionem Rača. Město se nachází v hornaté krajině mezi dvěma vodními nádržemi na úpatí hory Nakerala. V roce 2008 v něm žilo 13 200 obyvatel.\n\nMěsto je známé především pro těžební průmysl, který v něm je (byl) koncentrován. V okolí Tkibuli se nachází celkem devět uhelných dolů, těžba se však v současnosti provádí pouze v jednom jediném. V horských stráních okolo Tkibuli se daří čajovníkům (např. Černý čaj Tkibuli) a zdejší čaj se prodává jak na gruzínském trhu, tak v zahraničí.\n\nTkibuli v posledních letech značně trpělo špatnou hospodářskou situací celého státu. Z kdysi prosperujícího hornického města se v 90. letech stalo chudé městečko, z kterého odešla takřka polovina jeho obyvatel. Ti, co zůstali, jsou v současnosti většinou nezaměstnaní, ačkoliv toto město svůj hospodářský potenciál nijak neztratilo.\n\n"}
{"id": "374071", "url": "https://cs.wikipedia.org/wiki?curid=374071", "title": "Turnovský vikariát", "text": "Turnovský vikariát\n\nTurnovský vikariát je jedním z 10 vikariátů litoměřické diecéze. Skládá se z 36 farností. Okrskovým vikářem je turnovský děkan Václav Vlasák.\n\nV modrém štítu stříbrně a červeně čtvrcený kříž provázený vpravo nahoře třemi zlatými mincemi (1, 2). Vše převýšeno černým kněžským kloboukem se dvěma černými střapci.<br>Zvolený symbol odkazuje na svatomikulášské patrocinium děkanského kostela v Turnově.\n\nFarnosti jsou z důvodu efektivity duchovní správy spojeny do farních obvodů (kolatur). Některé farnosti mohou mít správce dva. Jednoho, který má na starosti materiální záležitosti (\"in materialibus\"); a druhého, který vykonává duchovní službu (\"in spiritualibus\"). Upřesňující údaje v kolonce správce se vztahují k obsazené farnosti. Farnosti mají osoby pověřené různými funkcemi uvedené na svých stránkách či v diecézním katalogu. \n\n\n\n"}
{"id": "374077", "url": "https://cs.wikipedia.org/wiki?curid=374077", "title": "Metropolita", "text": "Metropolita\n\nMetropolita (z řeckého μητρόπολις \"métropolis\" mateřské město) je sídelní biskup v metropoli, jenž je představeným církevní provincie.\n\nNově zakládaná řecká města se hlásila ke svému „mateřskému městu“ (řec. μητρόπολις \"métropolis\"), odkud zakladatelé přišli a obvykle si přinesli i právní systém. Metropoli byli zavázáni pomocí a solidaritou. V raném křesťanství byl metropolita biskup v sídelním městě římské provincie, dohlížel na ostatní biskupy v provincii, svolával sněmy a podobně. Od 4. století tuto funkci postupně přejímali patriarchové, čímž význam metropolitů poklesl. Metropolita byl zprvu volen metropolitní synodou, od 7. století synoda navrhuje tři kandidáty a patriarcha z nich vybírá.\n\nV řeckých pravoslavných církvích má arcibiskup přednost před metropolitou, v ruské, srbské, bulharské atd. církvi má naopak metropolita přednost před arcibiskupem. V obou případech nemá metropolita zvláštní autoritu nad ostatními biskupy, svolává však biskupské synody a obvykle jim předsedá.\nTitul metropolity přísluší v římskokatolické církvi obvykle arcibiskupovi, jenž je představeným církevní provincie. Titul metropolity proto nepřísluší arcibiskupům, jimž žádní jiní biskupové nepodléhají, a arcibiskupům titulárním. V dubnu 2006 stáli metropolité v čele 508 arcidiecézí, 27 arcibiskupů titul metropolity nemělo a dalších 89 arcibiskupů bylo pouze titulárních.\n\nVe východních katolických církvích je postavení a význam metropolity podobný jako v církvích pravoslavných.\n\nOd Druhého vatikánského koncilu hraje významnější roli předseda biskupské konference.\n\nV anglikánské církvi je metropolita představený církevní provincie, přímo podřízený primasovi národní církve. Většina metropolitů má titul arcibiskupa.\n\n"}
{"id": "374084", "url": "https://cs.wikipedia.org/wiki?curid=374084", "title": "Greta Garbo", "text": "Greta Garbo\n\nGreta Garbo, vlastním jménem Greta Lovisa Gustafsson, (18. září 1905, Stockholm, Švédsko – 15. dubna 1990 New York, USA) byla švédská filmová herečka, jež se stala jednou z hollywoodských legend.\nPocházela z chudé rodiny, narodila se v dělnické čtvrti Södermalm, a k herectví se musela těžce propracovávat. Ve 13 letech opustila dívčí školu, ve 14 jí zemřel otec. Nejprve pracovala u kadeřníka jako pomocnice pro mytí vlasů, ve 14 letech nastoupila jako prodavačka klobouků ve stockholmském obchodním domě PUB. Zde ji také roku 1922 nafotografovali do reklamního katalogu klobouků, který vyšel nákladem 50 tisíc výtisků. Při návštěvě obchodu si jí téhož roku povšiml švédský režisér Erik A. Petschler a nabídl jí první malou roli ve švédské komedii \"Luffar-Petter\". Sama Greta se sestrou Alvou Marií zkoušely štěstí u komparsu již od roku 1921. Tyto praktické zkušenosti Gretě pomohly při přijímacích zkouškách ke studiu herectví na švédské herecké akademii, kam nastoupila na podzim 1922. Zde se seznámila s tehdy slavným režisérem Mauricem Stillerem. Její zvláštní osobnostní typ a vysoká fotogeničnost na něj zapůsobily a na jeho popud v roce 1923 debutovala ve filmu – nevelkou, ale výraznou roli dostala ve snímku \"Gösta Berling\", který ale nebyl příliš divácky úspěšný. Následoval německý film \"Ulička, kde není radosti\", kde také vystupovala společně se svou pozdější hollywoodskou kolegyní Marlene Dietrichovou.\n\nAčkoliv neuměla vůbec anglicky, odcestovala v roce 1927 do USA, kde v Hollywoodu pracovala pro společnost Metro-Goldwyn-Mayer. Natočila zhruba 10 němých filmů a přes svůj počáteční jazykový handicap velmi dobře zvládla i nástup zvukového filmu. Její zastřený alt s lehkým evropským akcentem výborně dokresloval její nevšední posmutnělý výraz a brzy se stala jednou z nejžádanějších hollywoodských hereček.\n\nCoby filmová hvězda zářila především ve 30. letech 20. století, na diváky působila svým zdánlivě lhostejným až smutným hereckým projevem, který kombinovala s vysokým osobním charismatem a tajemně dráždivou erotikou. Svoji filmovou činnost definitivně ukončila relativně brzo, už v roce 1941, s příchodem 2. světové války.\n\nV roce 1954 obdržela čestnou cenu Americké filmové akademie Oscar za celoživotní tvorbu.\n\n\n"}
{"id": "374092", "url": "https://cs.wikipedia.org/wiki?curid=374092", "title": "Auguste Denis Fougeroux de Bondaroy", "text": "Auguste Denis Fougeroux de Bondaroy\n\nAuguste Denis Fougeroux de Bondaroy (10. října 1732 Paříž - 28. prosince 1789 tamtéž) byl francouzský botanik. Byl synovcem botanika Henri Louise Duhamela du Monceau (1700-1782).\n"}
{"id": "374095", "url": "https://cs.wikipedia.org/wiki?curid=374095", "title": "Laurence Olivier", "text": "Laurence Olivier\n\nLaurence Kerr Olivier, Lord Olivier (22. května 1907, Dorking, Surrey, Anglie, Velká Británie – 11. července 1989, Steyningu, West Sussex, Velká Británie) byl britský režisér, herec, dramatik a divadelní manažer. Jednalo se o jednoho z nejvýraznějších a nejznámějších britských divadelníků 20. století, jenž celosvětově proslul zejména coby výrazný představitel hlavních rolí z divadelních her britského národního klasika Williama Shakespeara i jejich filmových adaptací. V roce 1947 mu byl udělen rytířský titul a v roce 1970 se stal baronem. V roce 1979 obdržel cenu Americké filmové akademie Oscara za celoživotní dílo.\n\nLaurence Olivier se narodil 22.5.1907 v Dorkingu v hrabství Surrey jako nejmladší ze tří děti reverenda Gerarda Kerr Oliviera a jeho ženy Agnes Louise. Olivierové byli potomci gaskoňských hugenotů, kteří v roce 1688 emigrovali do Anglie a trvale používali francouzská jména. (Také Laurence Olivier odmítl později požadavek hollywoodské produkce změnit své jméno na Lawrence Oliver). Rodina žila v materiální tísni. Otec byl chladný a rezervovaný excentrik. Olivier miloval svou matku, která jej podporovala při jeho vystoupeních v proslulém chlapeckém sboru církevní školy All Saints v Londýně. V žákovských inscenacích Shakespearových her Julius Caesar, kde hrál v devíti letech roli Bruta a zejména ve Zkrocení zlé ženy v roli Kateřiny o tři roky později projevil svůj herecký talent. Matka zemřela v roce 1920, když začal studovat v Oxfordu na koleji svatého Eduarda. I zde s úspěchem vystupoval ve školním divadle, ale netoužil stát se profesionálním hercem. O tom rozhodl jeho otec, který jej poslal v r. 1924 do Ústřední školy kultury řeči a dramatického umění v Londýně, kde získal stipendium i finanční podporu. Po roce ze školy odešel jako jeden z nejlepších studentů s diplomem ke zlaté medaili za roli Shylocka v Kupci benátském.\n\nZpočátku žil velmi nuzně a neměl žádné stálé zaměstnání. Pracoval příležitostně jako herec vedlejších rolí, pomocný inspicient nebo asistent scény. Své první divadelní angažmá získal pro sezónu 1926 – 1927 ve známém Birminghamském repertoárovém divadle. Jako dvacetiletý zde hrál hlavní role mj. ve hře Strýček Váňa nebo Dobrý konec vše napraví. Od roku 1928 působil v Londýně, kde hrál se střídavými úspěchy v různých divadlech. Získal první krátké zahraniční angažmá na Broadway. \n\n25. července 1930 se oženil s herečkou Jill Esmondovou . Z toho manželství se v r. 1936 narodil syn Simon Tarquin. V té době přijal z finančních důvodů dvě menší role ve filmu. Velký úspěch a zlom v jeho kariéře znamenala účast v komedii Noëla Cowarda Soukromé životy, kterou napsal pro otevření londýnského divadla Phoenix v září 1930. V letech 1931 až 1933 natočil v Hollywoodu i v Londýně několik filmů. \n\nV letech 1934-35 se věnoval divadlu. Velký úspěch mělo zpracování Romea a Julie v režii Johna Gielguda, které dosáhlo 189 repríz. Ve hře se střídali s Jphnem Gielgudem v rolích Romea a Mercucia. Olivierova interpretace hlavní postavy zpočátku vyvolávala rozporuplné reakce kritiky i publika. Diváky si postupně získal svým fyzickým, realistickým herectvím, kterému dával přednost před tradičním lyrickým přednesem textu.\n\nV r. 1936 Laurence Olivier hrál Orlanda ve filmu podle Shakespearovy hry Jak se vám líbí. Příští rok se objevil v historickém filmu Oheň nad Anglií vedle Vivien Leighové, která se později stala jeho manželkou. \n\nPřijal nabídku angažmá v divadle Old Vic, v němž hlavní část repertoáru tvořily Shakespearovy hry. Jeho nástupní rolí v r. 1937 byl Hamlet a inscenace byla natolik úspěšná, že Old Vic dostalo nabídku uvést hru přímo v autentickém prostředí na hradě Kronborg v dánském Helsiingoru. Na přání Laurence Oliviera v roli Ofélie vystoupila Vivien Leighová. Další hra Macbeth znamenala pro Old Vic komerční ztrátu, protože diváci nepochopili Olivierovo pojetí hlavní postavy. Podobně tomu bylo v tragédii Othello, kde hrál Jaga. Úspěch mu přinesla až hlavní role v dramatu Coriolanus v r. 1938. \n\nOdjel do Hollywoodu a v r. 1939 se objevil v roli Heathcliffa ve filmu Větrné výšiny (Na větrné hůrce) podle románu Emily Bronteové. Film měl úspěch a Olivierovi přinesl nominaci Akademie na cenu pro nejlepšího herce. Alfred Hitchcock jej obsadil do svého filmu Mrtvá a živá (Rebecca). V r. 1940 hrál Olivier pana Darcyho ve filmu Pýcha a předsudek. \n\nV srpnu 1940 Olivier a Leighová uzavřeli manželství v Santa Barbaře. Spolu hráli v extravagantní, ale nepříliš úspěšné divadelní adaptaci Romea a Julie na Brodaway. Tento projekt pro ně znamenal značnou finanční ztrátu, protože se oba podíleli na jeho produkci.\n\nPo vypuknutí 2. světové války se Laurence Olivier chtěl podílet na obraně své vlasti. Absolvoval letecký výcvik, ale ze zdravotních důvodů (neslyšel na jedno ucho) se nesměl zúčastňovat bojových letů. V Anglii se zapojil do činnosti vojenského estrádního souboru, vystupoval v rozhlase a hrál v propagandistických filmech jako Paní Hamiltonová (s Vivien Leighovou), Poloviční ráj, 49. rovnoběžka.\n\nV r. 1944 opustil armádu, protože přijal nabídku na natočení filmu Jindřich V. podle hry W. Shakespeara. Olivier se na filmu podílel jako režisér, producent i scenárista a současně hrál hlavní roli. Film se natáčel v neutrálním Irsku, kde byly příznivější podmínky pro jeho realizaci. Hodnocení kritiky bylo velmi příznivé a film získal tři nominace na Oscara: za nejlepší film, kameru a herce v hlavní roli. Olivier byl velmi zklamán, že nakonec žádnou z nominací neproměnil. \n\nV roce 1944 se projevila snaha obnovit soubor divadla Old Vic. Do vedení byla jmenována trojice Laurence Olivier, Tyrone Guthrie a Ralph Richardson. Pro Oliviera to znamenalo splnění jeho cíle: být nejen hercem, ale také režisérem a manažerem. V první sezóně mělo divadlo na programu 4 hry, mezi nimi Shakespearova Richarda III. Laurence Olivier v titulní roli dosáhl triumfální úspěch a jeho jevištní interpretace je dodnes považována za nepřekonatelnou. Ve druhé sezóně, v r. 1945, byl na programu Jindřich IV, Sofoklův Král Oidipus a satira Kritik od R.B.Sheridana. Po skončení sezóny hrál soubor šest týdnů Strýčka Váňu na Broadway. Sezóna 1946-7 byla poslední pod společným vedením. Olivier hrál Krále Leara, Richardson hlavní roli v Cyranovi de Bergerac. Soubor byl pokládán za nejlepší v Anglii, Olivier a Richardson byli střídavě vysoce hodnoceni za své výkony. Oba herci byli povýšeni do rytířského stavu. V r. 1948 během turné v Austrálii a Novém Zélandu se dozvěděli, že z důvodu reorganizace jsou z vedení Old Vic odvoláni. Po návratu do Anglie v r. 1949 Laurence Olivier ještě hrál poslední sezónu v Old Vic v několika hrách, mj. Richard III. a Antigona Jeana Anouilha.\n\nOlivier v lednu 1947 začal točit jako režisér svůj druhý film Hamlet. Současně v něm hrál titulní roli. Film měl velký divácký i komerční úspěch. Získal mnoho mezinárodních ocenění. Stal se prvním neamerickým filmem, který získal cenu Americké akademie za nejlepší film a Olivier za herecký výkon v hlavní roli. \n\nV roce 1950 si pronajal divadlo St. James, které řídil dalších osm let. Uvedl hru Tennessee Wiliamse Tramvaj do stanice touha s Vivien Leighovou v roli Blanche DuBois. Představení mělo velký komerční úspěch a v r. 1951 Leighová ztvárnila tuto postavu ve filmové verzi. Laurence Olivier ji doprovázel do Hollywoodu a objevil se ve filmu Carrie podle románu Theodora Dreisera.. Za svůj výkon byl navržen na cenu BAFTA. V této době tvořili nejslavnější pár světa, ale u Vivien Leighové se začaly projevovat známky duševní nemoci a deprese. V září 1954 Olivier režíroval svůj třetí shakespearovský film Richard III. Film nebyl komerčně úspěšný, ale Olivier získal cenu BAFTA za herecký výkon a také nominaci na Oscara.\n\nV r. 1955 Olivier a Leighová vystoupili s velkým úspěchem ve třech Shakespearových hrách na festivalu ve Stratfordu. Jejich manželství, narušované opakujícími se psychickými krizemi Leighové, postupně odumíralo. V roce 1956 se Olivier rozhodl natočit film Princ a tanečnice a k jeho realizaci přizval Marylin Monroe. V následujících letech se více věnoval divadelní práci. Přijal hlavní roli v nové hře dramatika Johna Osborna Komik, která znamenala určitý předěl v jeho divadelní kariéře. Účinkoval znovu ve Stratfordu a v New Yorku. V r. 1961 přijal funkci ředitele nového divadelního festivalu v Chichestru. Na zahajovací sezonu připravil dvě anglické hry ze 17. století, následoval Čechovův Strýček Váňa. Vytvořil hlavní roli ve dvou filmech: Komik a Spartakus. Na XII. MFF Karlovy Vary byl za roli komika vyznamenán cenou za mužský herecký výkon.\n\nV r. 1960 se s Vivien Leighovou rozvedli a Olivier se vzápětí oženil s mladou herečkou Joan Plowrightovou. Měli spolu tři děti: syna Richarda (1961) a dcery Tamsin (1963) a Julie-Kate (1966). \n\nV roce 1963 byl Laurence Olivier jmenován ředitelem nově ustaveného Národního divadla. Zahajovacím představením byl Hamlet. V režii Laurence Oliviera hlavní roli hrál Peter O'Toole. Během deseti let svého působení v Národním divadle hrál ve třiceti hrách a osm jich režíroval. V r. 1973 ze zdravotních důvodů musel odstoupit, zůstal však doživotním prezidentem této instituce. V roce 1970 mu byl za službu divadlu udělen titul baron Olivier z Brightonu.\n\nPosledních patnáct let svého života Laurence Olivier bojoval s mnoha nemocemi a jeho zdravotní stav mu bránil v jevištní práci. Z finančních důvodů často přijímal role v průměrných filmech. Výjimkou byl v r. 1974 film J.Schlesingera Maratónec, za který byl nominován na Oscara za vedlejší roli a získal Zlatý glóbus. V polovině sedmdesátých let se začal věnovat televizní práci, např. četl komentář k 26 epizodám dokumentárního cyklu o 2. světové válce. V r. 1973 získal cenu Emmy za televizní adaptaci hry E. O Neilla Dlouhý den do noci, v r. 1975 tutéž cenu za hru Láska mezi ruinami. V r. 1978 byl nominován na Oscara za roli lovce nacistů ve filmu Hoši z Brazílie. Tuto cenu sice nezískal, ale byl oceněn Čestným Oscarem za celoživotní práci ve filmu.\n\nV roce 1981 mu byl udělen řád Za zásluhy (Order of merit). Začátkem 80. let pokračoval v práci v televizi i ve filmu. V r. 1983 hrál v televizi svou poslední shakespearovskou roli krále Leara, za kterou získal svou pátou cenu Emmy. Naposledy se objevil v r. 1989 ve filmu Válečné rekviem.\n\nLaurence Olivier zemřel 11. července 1989 na selhání ledvin ve svém domě blízko Steyningu v západním Sussexu ve věku 82 let. Jeho popel je uložen v koutě básníků ve Westminsterském opatství v Londýně. \n\n"}
{"id": "374099", "url": "https://cs.wikipedia.org/wiki?curid=374099", "title": "Stříbrný luh", "text": "Stříbrný luh\n\nStříbrný luh je přírodní rezervace v okrese Rakovník, které se nachází mezi obcemi Roztoky u Křivoklátu a Račice na svazích po pravé straně údolí řeky Berounky. Chráněné jsou hlavně zdejší bukové lesy, které jsou považovány za jedinečné, dále pak se zde vyskytují i mnozí bezobratlí živočichové. Rezervaci od řeky odděluje železniční trať z Berouna do Rakovníka, na jižní straně pak přechází v rozsáhlé lesy kolem místních vrchů Hák a Beraník.\n\n"}
{"id": "374101", "url": "https://cs.wikipedia.org/wiki?curid=374101", "title": "Jean-François Chalgrin", "text": "Jean-François Chalgrin\n\nJean Francois-Thérèse Chalgrin (1739 – 21. ledna 1811) byl francouzský architekt. Jeho nejznámějším dílem je Vítězný oblouk v Paříži (Arc de Triomphe de l'Étoile). Jeho díla jsou ve stylu neoklasicismu, kterým byl ovlivněn během svých studií. Nejvíce jej ovlivnil jeho učitel, učitel neoklasicismu Giovanni Niccolo Servandoni, radikální stoupenec klasicismu v umění Étienne-Louis Boullée a jeho pobyt v Římě v listopadu 1759 až květnu 1763. Zde pobýval jako stipendista ceny pro architekty Prix de Rome.\n\nPo návratu do Paříže byl jmenován do funkce inspektora veřejných komunikací a staveb pro město Paříž. V této funkci dohlížel na stavbu Hôtel Saint-Florentin, navrženou architektem Ange-Jacquesem Gabrielem.\n\nV roce 1764 představil své novoklasicistické plány pro kostel Saint-Philippe-du-Roule v Paříži (vystavěn v letech 1774–1784).\n\nV roce 1806 byl po vítězství francouzské armády v bitvě u Slavkova pověřen Napoleonem návrhem vítězného oblouku. Ten byl dokončen v letech 1833–1836.\n"}
{"id": "374102", "url": "https://cs.wikipedia.org/wiki?curid=374102", "title": "Sidney Poitier", "text": "Sidney Poitier\n\nSir Sidney Poitier, KBE (* 20. února 1927 v Miami, Florida, USA) je americký herec, producent a režisér. Jedná se o prvního herce-muže černé pleti, který se stal držitelem Oscara i Zlatého Glóbu a stal se rovnocennou filmovou hvězdou hercům bílé pleti.\n\nPochází z velmi chudé a početné zemědělské rodiny amerického jihu, vyrůstal na Bahamách. Po ukončení střední školy pracoval v různých dělnických profesích. Během 2. světové války sloužil v americké armádě jako psychoterapeut. Herectví se začal profesionálně věnovat po skončení války v roce 1945, kdy začal vystupovat v newyorském černošském divadle Negro Theatre. U filmu debutoval v roce 1949 ve válečném dokumentárním filmu.\n\nJednalo se vždy o herce, který ztělesňoval typ černého intelektuála, charakterního, vytrvalého, inteligentního, ušlechtilého a smělého muže.\n\nV roce 1963 obdržel Oscara za roli nádeníka ve snímku \"Polní lilie\". Českým divákům je znám i detektivní příběh \"V žáru noci\", kde si zahrál postavu policejního důstojníka. Legendárním snímkem se stal i film \"Hádej, kdo přijde na večeři\", kde si zahrál společně se Spencerem Tracym a Katharine Hepburnovou.\n\nOd počátku 70. let působí také jako režisér a producent ve firmě First Artists Productions, kterou založil společně s Barbrou Streisandovou a Paulem Newmanem.\n\n\n"}
{"id": "374113", "url": "https://cs.wikipedia.org/wiki?curid=374113", "title": "Vittorio Veneto (1934)", "text": "Vittorio Veneto (1934)\n\nVittorio Veneto byla italská bitevní loď, kterou používala Regia Marina za druhé světové války. Loď patřila do první dvojice bitevních lodí třídy \"Littorio\"/\"Vittorio Veneto\". Byla postavena v loděnici \"Cantieri Riuniti dell'Adriatico v \"Terstu. Jednalo se o elegantní, dobře pancéřovanou a silně vyzbrojenou loď. Loď vstoupila do služby v dubnu roku 1940 a brzy se zapojila do bojů ve Středomoří. Během války byla protiletadlová výzbroj lodi zesílena o přidaných 16 kusů 20mm kanónů.\n\nV době úspěšného britského útoku na Taranto byl \"Vittorio Veneto\" jednou z napadených lodí, britům se ho však nepodařilo poškodit. Její první bitvou byla srážka u mysu Spartivento. V březnu 1941 loď bojovala v dramatické bitvě u Matapanu, ve které byla poškozena leteckým torpédem. Loď nabrala mnoho vody, ale byla schopná doplout do Tarentu k opravě, která trvala do srpna 1941. Loď poté znovu poškodilo torpédo z britské ponorky \"Urge\" a znovu ji vyřadilo až do března roku 1942. V červnu 1942 se loď zapojila do bojů spojených se spojeneckou Operací Vigorous.\n\nV září 1943, po italské kapitulaci, se loď vzdala spojencům a byla až do konce války internována v Egyptě. Po válce loď získala Velká Británie, v roce 1948 ji ale vrátila k sešrotování.\n\n"}
{"id": "374116", "url": "https://cs.wikipedia.org/wiki?curid=374116", "title": "Sweden Hockey Games", "text": "Sweden Hockey Games\n\nBeijer Hockey Games (dříve Švédský pohár, později Globen Cup nebo LG Hockey Games 2006–2011, Oddset Hockey Games 2012–2014, Sweden Hockey Games) je každoročně pořádaný hokejový turnaj, který je pořádaný v rámci Euro Hockey Tour ve Švédsku. První ročník turnaje se odehrál v roce 1980, ještě pod názvem Švédský pohár. V roce 1991 bylo klání přejmenováno na Globen Cup a v roce 2006 na LG Hockey Games. Od roku 2012 nese turnaj název Oddset Hockey Games. V rámci Euro Hockey Tour pak od roku 1997. Turnaj se hraje většinou ve Stockholmu. V letech 1991 až 2003 se turnaje účastnila i reprezentace Kanady. Poslední ročník se měl uskutečnit v roce 2014. Na začátku roku 2017 se ovšem odehrál další ročník turnaje.\n"}
{"id": "374118", "url": "https://cs.wikipedia.org/wiki?curid=374118", "title": "Aristoteles Onassis", "text": "Aristoteles Onassis\n\nAristoteles „Ari“ Onassis (20. ledna 1906, Smyrna, Osmanská říše – 15. března 1975, Neuilly-sur-Seine, Francie) byl řecký rejdař a miliardář, jeden z nejslavnějších a nejbohatších Řeků 20. století. Stal se všeobecně známým nejen pro své velké bohatství, ale také vztahem s operní pěvkyní Marií Callasovou a v roce 1968 svatbou s vdovou po americkém prezidentovi Johnu F. Kennedym Jacqueline Kennedyovou.\n\nNarodil se 20. ledna 1906 v turecké Smyrně (Izmir). Jeho otec Sokrates obchodoval s tabákem a díky svému obchodnímu nadání se zařadil mezi vyšší vrstvu společnosti. Během okupace města Turky v roce 1922 přišla rodina o většinu majetku a Sokrates se rozhodl vrátit zpátky do Řecka, do Athén. On se ale vydal vlastní cestou.\n\nS 250 dolary odešel do Spojených států, nakonec ale skončil v Buenos Aires v Argentině, kde začal podnikat s tabákem – vyráběl vlastní cigarety. Jeho značky Osman a Primeros byly brzy velmi úspěšné. Aby zvýšil své zisky, chtěl tabák převážet na vlastních lodích a tím začal budovat svou flotilu. Díky známosti s operní pěvkyní řeckého původu Marií Callasovou se dostal mezi argentinskou smetánku. Ještě před dosažením věku třiceti let se stal milionářem. Později byl jmenován řeckým konzulem v Argentině. Jmenování do této funkce pro něj znamenalo zásadní životní zlom. Obchody se mu dařily i v době druhé světové války a obchodoval také s americkou vládou, které pronajímal tři své lodě. Jeho první dva ropné tankery Aristo a Aristofaneus mu přinesly obrovské jmění.\n\nV roce 1956 založil společnost Olympic Airways. Zakrátko nato ovládl řeckého státního dopravce TAE díky velmi výhodné smlouvě s vládou.\n\nDne 28. prosince 1946 se oženil s Athinou Livanosovou, dcerou lodního magnáta Stavra Livanose. Sňatek byl pro Onassise velmi výhodný, avšak samotné manželství bylo bouřlivé.\n\nMěli spolu dvě děti:\n\nPár se však v roce 1960 rozvedl a Athina se provdala za Johna Spencera-Churchilla, 11. vévodu z Marlborough, a později za Onassisova největšího soka Stavra Niarchose, vdovce po své sestře.\n\nDne 20. října 1968 se na svém soukromém ostrově Skorpios Onassis oženil s Jacqueline Kennedyovou, vdovou po prezidentovi Johnu F. Kennedym.\n\nV roce 1973 při letecké nehodě zemřel jeho jediný syn Alexandros. Byl pohřben na soukromém ostrově Skorpios.\n\nZemřel 15. března 1975 ve francouzském Neully-sur-Seine na zápal plic a pohřben byl stejně jako jeho syn Alexandros na ostrově Skorpios.\n\nSvůj ohromný majetek rozdělil na dvě části – 55 % z něj získala dcera Christina, zbylých 45 % bylo věnováno nadaci Alexandra Onassise, vytvořené na počest zesnulého syna. Christinin podíl zdědila její jediná dcera Athina Roussel Onassisová.\n\nV roce 2005 byl o jeho životě natočen dvoudílný životopisný film \"Callasová a Onassis\" v hlavní roli s Luisou Ranieriovou a Gérardem Darmonem.\n\n"}
{"id": "374119", "url": "https://cs.wikipedia.org/wiki?curid=374119", "title": "Impero (1938)", "text": "Impero (1938)\n\n__BEZOBSAHU__\nImpero byla italská bitevní loď, jež byla pro italskou Regiu Marinu stavěna v loděnicích v Janově (pro dokončení byla později přesunuta do Benátek). Loď patřila do druhé dvojice (\"Roma\", \"Impero\") bitevních lodí třídy \"Littorio\". Stavba lodi byla zahájena v roce 1938, v roce 1939 byla ještě spuštěna na vodu, ale po vypuknutí druhé světové války se Italům loď již nepodařilo dokončit. Po italské kapitulaci trup ukořistili Němci a 20. února 1945 ji nakonec potopil spojenecký nálet. Po válce byl vrak rozebrán.\n\n"}
{"id": "374123", "url": "https://cs.wikipedia.org/wiki?curid=374123", "title": "Na Babě (přírodní rezervace)", "text": "Na Babě (přírodní rezervace)\n\nNa Babě je přírodní rezervace, která se nachází na ostrohu vrchu Baba (404 m n. m.) na levém břehu Berounky a levém břehu Rakovnického potoka v katastrálním území Křivoklát městyse Křivoklát v okrese Rakovník, v CHKO Křivoklátsko, naproti přes Berounku od obce Roztoky. Jedná se o asi kilometr dlouhá pás skal nad řekou, která tuto rezervaci ohraničuje ze západní strany, na jihovýchodní straně chráněná oblast zahrnuje i vrcholovou část kopce Baba. Na skály je dobrý výhled ze železniční trati, která prochází po druhém břehu Berounky. Po žlutě značené trase KČT kolem severního cípu rezervace vede naučná stezka Paraplíčko, na ostrohu nad soutokem Berounky a Rakovnického potoka se nachází vyhlídka Paraplíčko, okolím vede také místní turistické značení Svazku obcí Rakovnicka.\n\n"}
{"id": "374125", "url": "https://cs.wikipedia.org/wiki?curid=374125", "title": "Rogalo", "text": "Rogalo\n\nRogalo, závěsný kluzák je zařízení umožňující klouzavý let bez pomoci motoru. Průlomové konstrukční řešení závěsného kluzáku navrhl v roce 1948 a později v rámci projektu NASA zdokonalil Francis M. Rogallo a jeho žena Gertrude Rogallo. První pokus o konstrukci a let na závěsném kluzáku, se však podle historických pramenů mohl uskutečnit již v 9. století. Závěsné kluzáky se časem zdokonalily natolik, že s nimi lze využívat termické stoupavé proudy a v příhodném počasí uletět desítky až stovky kilometrů. Výškové dostupy se v běžných podmínkách pohybují kolem 2000 - 3000 m. Přelet Mount Everestu, který na závěsném kluzáku v roce 2004 uskutečnil Angelem d’Arrigem, lze pokládat za extrém.\n\nZávěsný kluzák charakterizuje trojúhelníkový tvar křídla, závěs pilota v těžišti soustavy a hrazda, která je pevně spojená lanky a kovovými profily s křídlem.\n\nPilot zavěšen nad hrazdou řídí let vychylováním těžiště. Vpřed-zrychlení, vzad-zpomalení, vlevo-zatáčení doleva, vpravo-zatáčení doprava.\n\nStartuje se většinou během z kopce, alternativou je vlek, aerovlek, naviják či odviják. Přistání probíhá zpět na nohy v rovném terénu.\n\nRozsah rychlostí moderních kluzáků je 25-130km/h. Hmotnost se pohybuje mezi 15 a 30 kilogramy.\nMaximální překonaná vzdálenost ve vzduchu (s pomoci termických proudů) je 700km.\n"}
{"id": "374129", "url": "https://cs.wikipedia.org/wiki?curid=374129", "title": "Roma (1938)", "text": "Roma (1938)\n\nRoma byla italská bitevní loď, postavená pro italskou Regiu Marinu v průběhu druhé světové války. Loď patřila do druhé dvojice (\"Roma\", \"Impero\") bitevních lodí třídy \"Littorio\". Její sesterská loď \"Impero\" však nebyla nikdy dokončena.\n\nByla postavena v Terstu. Jednalo se o elegantní, dobře pancéřovanou a silně vyzbrojenou loď. Loď vstoupila do služby v červnu roku 1942, její kariéra však byla o málo delší než pouhý rok.\n\nPo italské kapitulaci v roce 1943 pluly italské moderní bitevní lodě \"Vittorio Veneto\", \"Italia\" (ex \"Littorio\") a \"Roma\" (vlajková), doprovázené zbytky italských velkých válečných lodí, na Maltu k internaci. Cestou je pomocí kluzákových pum Fritz X napadly německé bombardéry Do 217 K-2 z III./KG 100 a docílily tří zásahů. Jednou pumou zasažená \"Italia\" byla těžce poškozena. \"Romu\" zasáhly dvě pumy; první pronikla trupem lodi v jejím středu a explodovala pode dnem, zatímco druhá zasáhla přední sklady munice (dopadla v prostoru mezi můstkem a druhou dělovou věží), které přivedla k výbuchu. Loď se po výbuchu rozlomila a potopila.\n\n"}
{"id": "374131", "url": "https://cs.wikipedia.org/wiki?curid=374131", "title": "Königssee", "text": "Königssee\n\nKönigssee je jezero v jihovýchodním Bavorsku blízko německo-rakouské hranice, v okrese Berchtesgaden. Spadá pod správu obce Schönau am Königssee. Je nejhlubším jezerem v Německu.\n\nJméno nepochází ze slova \"král\", jak by se dnes mohlo zdát. Ve skutečnosti je název jezera odvozen od mužského křestního jména Kuno, které se opakovaně vyskytuje historických pramenech. Tuto teorii potvrzuje původnější název jezera: Kunigssee. Poznamenejme ještě, že ještě běžnější bylo pojmenování Bartholomäsee (nejpravděpodobněji dle kostela sv. Bartoloměje stojícím na jeho západním břehu).\n\nJezero leží na dně hlubokého údolí obklopené strmými srázy a vysokými horami, mimo jiné i věhlasným Watzmannem (nad jezerem se vzpíná 2 km vysoká východní stěna Watzmannu). Bylo vytvořeno během poslední doby ledové ledovcovou činností. Jezerem protéká potok Königsseer Ache, který dále ústí do Berchtesgadener Ache a ten do Salzachu. Na západním břehu se tyčí impozantní Watzmann Ostwand s hluboce zaříznutým údolím Eistal, kde se nachází známá \"Eiskapelle\" (ledová kaplička), \"Eisgrotte\" (ledová jeskyně -- vymletá potokem Eisbach do ledovce) a \"Lavinenschneekugel\". Z údolí Eistal vytéká potok Eisbach, který naplavováním štěrku vytvořil poloostrov o rozloze cca 85 ha. Na tomto poloostrově stojí starý poutní kostel sv. Bartoloměje a lovecký zámeček s hostincem. Jezero je plné pstruhů a sivenů alpských a je obhospodařováno profesionálními rybáři.\n\nRovněž v severní části jezera se nachází Christlieger – jediný ostrůvek v Königssee. Hezký pohled na jezero je (pokud pomineme vyhlídková místa na vysoce položených vrcholcích jako Jezer nebo Mooslahnerkorf) od Feuerpalven, Archenkanzel, Malerwinkel a z vyhlídkového bodu na Rabenwand. Z boků se tyčící zalesněné horské převisy jsou na jihu převýšené zalesněnými skalními kulisami. Vprostřed \"Steineres Meer\" rozeznáváme charakteristické zvlnění Schönfeldspitze (2653 m), která již leží v Rakousku. U paty této velkolepé přírodní kulisy leží již z dálky rozeznatelný kostel sv. Bartoloměje.\n\nKönigssee má velmi čistou vodu a proto je povolena plavba pouze lodím s elektromotorem, veslicím a šlapadlům (kajaky a kanoe jsou zakázány).\n\nNa jezeře jezdí 18 velkých motorových lodí provozovaných společností Bayerische Seenschifffahrt (společnost s turistickými vyhlídkovými loděmi na bavorských jezerech), k tomu zde jezdí ještě malé motorové čluny, které jsou uměleckými díly svých kormidelníků. První motorový člun je ve službě od roku 1909, nejstarší stále sloužící člun byl postaven roku 1920. Teprve od roku 2003 jsou lodě stavěny s ocelovými trupy, namísto tradičních dřevěných. Vedle výchozího bodu z obce Königssee jsou zastávky v Kessel, u kostela sv. Bartoloměje a v Saletu.\n\nV půli cesty ke kostelu je turistům křídlovkou nebo trumpetou demonstrována ozvěna od příkrých horských svahů – jednoduchá nebo dvojitá. Dříve se z lodi střílelo signálním dělem a tím se docílilo až sedminásobné ozvěny, toto ovšem dnes nepovolují bezpečnostní opatření – převoz střelného prachu je zakázán.\n\nVe spádové oblasti jezera (136,50 km²) není krom pár horských pastvin provozováno žádné zemědělství a osídlení v oblasti jezera je od 80. let napojeno na kanalizaci. Díky tomu je jezero oligotrofní, velmi čisté a zdrojem kvalitní pitné vody.\n\nKvůli jeho velikosti zamrzá jezero kompletně jenom při velmi chladných zimách, v průměru přibližně jednou za desetiletí. Naposledy to bylo v lednu a únoru roku 2006, led byl silný 40 cm a jezero bylo celkem 29 dní možné přejít. Předpokladem pro tuto přírodní podívanou je velmi studené počasí a bezvětří. Pokud je led silný alespoň 15 cm, je vyznačena správou parku turistická, běžkařská a cyklistická cesta přes jezero z Konigsee po ledě ke kostelu sv. Bartoloměje. Je doporučeno pohybovat se po vyznačené trase, neboť při západním břehu je led obvykle tenčí. Varováním může být řidič VW, který bez povolení 19. 1. 1964 v noci přejížděl přes jezero a na zpáteční cestě od kostela se společně s vozem potopil do chladných vod jezera. Teprve roku 1997 byl automobil společně s tělesnými ostatky řidiče nalezen v hloubce 120 m za pomoci ponorky. Jeho ostatky dodnes nebyly vyzdviženy.\n\nV obci Schönau am Königssee se nachází též umělá chlazená dráha pro boby, sáně a skeleton.\n\nEstetický půvab jezera a jeho břehů dal popud ke vzniku Národnímu parku Berchtesgaden, který obklopuje velkou část jezera.\n\n"}
{"id": "374132", "url": "https://cs.wikipedia.org/wiki?curid=374132", "title": "Olympia (Washington)", "text": "Olympia (Washington)\n\nOlympia je hlavní město státu Washington a okresní město Thurston County. Bylo včleněno 28. ledna 1859. Podle sčítání lidu v roce 2010 mělo 46 478 obyvatel. Rozloha města je 48 km², z toho 43,3 km² zabírá pevnina a 4,7 km² (9,77 %) voda.\n\nPodle sčítání lidu z roku 2010 zde žilo 46 478 obyvatel. Podle sčítání lidu v roce 2000 ve městě sídlilo 42 514 obyvatel, 18 670 domácností a 9 968 rodin. Hustota zalidnění byla 982,3 obyvatel na km².\n\n\nObyvatelé hispánského nebo latinskoamerického původu, bez ohledu na rasu, tvořili 6,3 % populace.\n\n\n\n\n\n\n"}
{"id": "374137", "url": "https://cs.wikipedia.org/wiki?curid=374137", "title": "Miletín (Želiv)", "text": "Miletín (Želiv)\n\nMiletín () je vesnice ležící v kraji Vysočina, v okrese Pelhřimov. Rozkládá se mezi vesnicemi Senožaty, Otavožaty, Lhotice a Lísky. Žije zde obyvatel.\n\nSkládá se z centrální návsi s rybníkem, kolem kterého se rozkládají převážně původní usedlosti, statky a uzavřené dvory. Z vesnice vede slepá polní cesta do místní části V ráji, kde je nejzazší usedlost. Po dlouhodobém pomalém úbytku obyvatel se život do vesnice navrací v podobě nově narozených a trvale přistěhovaných obyvatel. Obec také pravidelně ožívá rekreačními návštěvníky. \n\nV roce 2013 zde žilo 21 stálých obyvatel. Miletín náleží pod správu obce Želiv. 22. listopadu 2010 byl místním aktivem zvolen Osadní výbor, který byl na následném jednání Zastupitelstva obce Želiv schválen. \n\n Podle želivské kroniky existuje údajně první písemná zmínka o Miletíně z roku 1226, další pak z 15. století, kdy jej koupili majitelé Šádovy Lhotice. Další již ověřený písemný záznam nese název Stížní list proti upálení Mistra Jana Husa z 2. 9. 1415, který podepsal mimo jiné také Petr z Miletína. V rodném erbu byly vyobrazeny hrábě a sám byl řečený „Hromádko“. V roce 1674 se zadlužený Miletín dostal do majetku želivského kláštera. \n\nNa začátku vesnice směrem od Senožat vlevo stávala unikátní polygonální stodola s doškovou střechou, podle které byla vytvořena maketa v humpoleckém muzeu. Jednalo se o stodolu se středovým průjezdným mlatem a dvěma šestibokými pernami. Na původním místě se nyní nachází pouze hromada kamení a nevýrazný půdorys. Věrnou podobu této stavby zachytil kresbou a technickým náčrtem Svatopluk Voděra ve své knize Vesnické stavby a jejich úprava na straně 28 (SZN, 1975, 253 str.) \n\nNa jaře 2019 byla na místě stodoly postavena nová dřevěná osmiboká stavba reflektující hmotu, tvar i funkci původní zemědělské stavby. \n\nŠestiboká kaple byla vystavěna v novorománském slohu ve 2. polovině 19. století a svým nevšedním vzhledem se vymyká obvyklému ztvárnění venkovských kapliček. Vedená je jako majetek obce Želiv. Podle informací z historie Želivského kláštera by autorem návrhu mohl být samotný Jan Blažej Santini-Aichel, který pro klášter navrhl trojlodí Kostela narození Panny Marie. Nasvědčuje tomu typický rukopis a skutečnost, že v okolních vesnicích (Lhotice, Vojslavice) navrhoval jiné církevní stavby, což je doloženo klášterní kronikou o jeho návštěvách a výplatách za odvedenou práci. V současné době je kaplička přístupná pouze po předchozí domluvě s předsedkyní Osadního\nvýboru Miletína. V roce 2017-2018 proběhla kompletní rekonstrukce krovu a navrácení původní šindelové střechy. Byly opraveny omítky a navrácena jejich původní barevnost žlutá a bílá. Dle archivních fotografií byly zrekonstruovány vstupní dřevěné dveře a navrácena původní dlažba (doplněna o nově vyrobené identického tvaru a barev). \n\nPodle nalezeného časopisu VOJ vydaného ke 40. výročí založení 35. skautského oddílu (1969 – 2009) je doložena existence skautského tábora mezi Miletínem a místní části V ráji nesoucí název Lešák. Stával zde rozlehlý tábor s dřevěnou klubovnou v těsném sousedství řeky Želivka. V současné době je na místě mladý březový háj se znatelnými základy klubovny a ohniště. Ve svahu pod táborem se nachází velmi slabá zarostlá neudržovaná studánka, kterou tábor využíval zřejmě jako zdroj pitné vody. Tábor byl zřejmě zrušen díky zahrnutí místa do I. Ochranného pásma podél vodního díla Švihov. \n\nV roce 2012 byl odsouhlasen nový erb, který doprovází veškeré informační tiskoviny Miletína (Želiv). Autorem je kronikář výtvarník Jan Förster. Jedná se o první grafický znak obce. Uprostřed erbu je stále prázdné místo a je vyhlášena soutěž o grafický návrh nejlepšího znázornění podstaty Miletína. V současné době je v prázdném místě umístěn letopočet použití erbu na konkrétní tiskovině. \n\nV roce 2009 se díky sporu s obcí o obecní studny dali dohromady místní občané. Vznikl občanský aktiv, který získal i prostory pro pravidelná páteční zasedání, v dříve málo využívaném kulturním zařízení obce (původní domek postavený pro případné oběti požáru). Aktiv řešil otázky jako upravení koryta potoka přivádějící vodu do rybníka na návsi, čištění obecních pozemků od kamení za účelem zlepšení jejich údržby sekáním, oprava obecní cesty, čištění pozemků od náletů apod. 22. listopadu 2010 pak došlo k založení osadního výboru dle zákona o obcích č. 128/2000 Sb. a jeho následné uznání zastupitelstvem obce Želiv.  \n\nBylo uspořádáno veřejné hlasování o budoucích členech osadního výboru obesláním vyzváním všech trvale žijící obyvatele a majitelů nemovitostí spadající do Miletína, aby se pomocí hlasovacího lístku anonymně hlasování zúčastnili. Nejvíce hlasů získali tito obyvatelé: Petr Holenda (19 hlasů), Alena Sekalová (13 hlasů) a Andrea Pajerová (13 hlasů). Ti s nominací do osadního výboru projevili souhlas. Předsedou byl zvolen držitel nejvíce hlasů. Po rezignaci předsedy byla v roce 2012 veřejným hlasováním zvolena předsedkyní Andrea Pajerová. V roce 2018 po řádných volbách byl předsedou zvolen Jan Förster. \n\nV následujících letech došlo svépomocí k opravě Kulturního domu přezdívaného „Parlament“. Byla vybudována toaleta a zavedena tekoucí voda. Vztahy s vedením obce Želiv se zlepšily a umožnily další rozvoj obce formou společných brigád, např. výměny okna v hlavní místnosti kulturního domu, nákupu kamen, odvodnění obvodových zdí či pravidelné údržby návsi. Náves byla v roce 2013 díky daru rostlin doplněna nově založenými výsadbami stromů, keřů a trvalek, které navazují na lidovou architekturu.\n\nV roce 2011 byla založena tradice v pořádání soutěže o Nejlepší miletínskou cmundu. Cílem bylo zábavnou formou stmelit obyvatele Miletína a otevřít vesnici veřejnosti.\n\nPrvní ročník se konal 16. dubna 2011, hodnotící komise se skládala z nesoutěžících občanů Miletína a pozvaných hostů. Sledované parametry byly chuť, vůně a vzhled. Zbylé vzorky byly po vyhlášení výherců nabídnuty přihlížejícím a turistům. Pro rok 2011 z 9 přihlášených mužů a žen uměla nejlepší cmundu Anna Strejčková, druhá se umístila Ilona Holendová a třetí Jarka Holendová. \n\nDruhý ročník se konal 16. dubna 2012 v Kulturním zařízení Miletína. Hodnotící komise se tentokrát skládala pouze z pozvaných hostů. Sledovaly se opět tři parametry, vzhled, vůně a chuť. První místo si odnesla paní Marta Pohanová ze Želiva. Druhé místo obsadil\nJan Pohan ze Lhotic a třetí skončil Vladimír Förster z Prahy. \n\nPři třetím ročníku v roce 2013 se sešlo 15 soutěžících z  širokého okolí. Oficiální porota byla oproti předchozímu roku opět složená\npouze z obyvatel Miletína u Humpolce. Hodnotilo se opět ve třech parametrech desetibodovou stupnicí – vůně, chuť a celkový dojem. Hlavní cenu si odnesla Alena Sekalová (97 bodů), druhý byl Thomas Lokos ze Senožat (82 bodů) a třetí Andrea Pajerová z Miletína (80 bodů).\n\n\n"}
{"id": "374141", "url": "https://cs.wikipedia.org/wiki?curid=374141", "title": "Marie Portugalská", "text": "Marie Portugalská\n\nMarie Portugalská bylo jméno těchto portugalských princezen a královen:\n"}
{"id": "374142", "url": "https://cs.wikipedia.org/wiki?curid=374142", "title": "Knuta", "text": "Knuta\n\nKnuta (rusky кнут \"knut\") byl mučicí nástroj útrpného práva používaný v Rusku od středověku do roku 1845.\n\nKnuta byl tlustý kožený bič, jehož rány trhaly kůži oběti. Bití knutou sloužilo k vynucení přiznání při výslechu nebo jako těžší trest. Míra trestu byla určena počtem ran, kterých bývalo zpravidla 15 až 25, vzácné však nebyly ani tresty o 50 ranách. Dopad trestu na zdraví či život zločince závisel především na jeho fyzické síle a také na horlivosti vykonavatele trestu. K ohrožení na životě však mohlo dojít již po deseti ranách. Oběť byla zpravidla uvázána na ramena a ke kolenům jiného člověka jako nosiče a byla bičována knutou přes obnažená záda. Těžší formou bylo nejprve pověšení oběti za ruce svázané za zády tak, že došlo k jejich vykloubení v ramenou, a v této poloze byla oběť na zádech knutou zbičována určeným počtem ran.\n\nV roce 1845 bylo užívání knuty v Rusku zrušeno trestním zákoníkem.\n\nV přeneseném významu se používá k označení útisku a nesvobody (pod knutou).\n\n\n"}
{"id": "374144", "url": "https://cs.wikipedia.org/wiki?curid=374144", "title": "Departement Zelaya", "text": "Departement Zelaya\n\nZelaya je bývalý departement v Nikaragui. Jeho hlavním městem byl Bluefields. V roce 1986 byl rozdělen do dvou autonomních regionů:\n"}
{"id": "374146", "url": "https://cs.wikipedia.org/wiki?curid=374146", "title": "Kolonát", "text": "Kolonát\n\nKolonát znamená v řím. právu původně pacht pozemků; pachtýřovi se říkalo colonus. V pozdějších dobách císařských označuje se však výrazem colonatus zvláštní právní ústav, který spočíval v tom, že koloni nebyli již pouhými svobodnými pachtýři, nýbrž lidmi připoutanými k půdě, kterou vzdělávali a za jejíž užívání zavázáni byli vůči pánovi (vlastníku) pozemku k jistým povinnostem. Každý kolon měl neustále jeden a týž kus půdy, který přecházel dědičně na jeho děti. Zciziti tuto půdu a vůbec jakkoli jí v neprospěch pánův disponovati nebylo kolonovi dovoleno.\n\nPovinnosti kolonovy k pánovi, jež se nazývaly colonitium, colonaticum, nebývaly všude stejné, nýbrž určovány byly na každém statku zvláštním obyčejem, consuetudo praedii. Spočívaly dílem v penězích, dílem v naturáliích, dílem v osobních službách. Vzhledem k povinnostem těmto nazýval se colonus též tributarius, homo tributalis.\n\nÚstav kolonátu není v literatuře ještě náležitě osvětlen. Mnohé otázky nebyly ještě vůbec spolehlivě rozřešeny. Dosud aspoň panují různá mínění o tom, jaké byly příčiny původu kolonátu, kde a kdy vznikl tento ústav, vyvinul-li se právním obyčejem či ustanovením zákonodárným atd. Fustel de Coulange má za to, že základem kolonátu jest právní obyčej. Kolonát vznikl sám sebou a vláda počala ústav ten upravovati, když již dávno existoval. Za Konstantina Velikého byl kolonát ústavem již sevšeobecnělým. Zdá se, že vznikl z otroctví. Lidem propuštěným z otroctví dávány byly asi od pánů pozemky k dědičnému užívání, a jakožto ekvivalent požadovány byly různé dávky a služby. Později asi po způsobu propuštěnců vstupovali v podobný poměr lidé svobodní. Řady kolonů rozmnožovány byly také osobami zajatých barbarů, kteří usazováni byli na půdě fisku nebo soukromých vlastníků nemovitostí. V pozdějších dobách zapisováni byli kolonové ve zvláštní daňové seznamy. Byliť pánové jejich zavázáni platiti státu z každého kolona jistou osobní daň (daň z hlavy).\n\nKolonát udržel se také v Gallii, v Bavorsku a ve Švábsku ještě ve francké době. Ve středověku nabylo slovo kolonát poněkud odchylného významu. Zahrnovalyť se výrazem tím nejrůznější právní poměry vyplývající z dědičného užívání cizích pozemků se strany sedláků.\n"}
{"id": "374148", "url": "https://cs.wikipedia.org/wiki?curid=374148", "title": "Administrativní dělení Itálie", "text": "Administrativní dělení Itálie\n\nItálie se skládá z 20 regionů z nichž 5 je autonomních. Ty se dále člení na provincie. V období mezi roky 2014 a 2016 bylo 14 provincií kolem velkých měst přeměněno na metropolitní města a 6 provincií v autonomním regionu Sicílie bylo přeměněno na volná sdružení obcí. Osm původních sardinských provincií bylo zredukováno na čtyři provincie a 1 metropolitní město. Údolí Aosty, které má postavení autonomního regionu, vykonává zároveň správní funkce provincie. Třetím stupněm administrativy jsou obce. V květnu 2017 existovalo celkem 107 územně-správních celků 2. úrovně. \n\nPro účely Eurostatu jsou regiony sdruženy do skupin na úrovni NUTS-1.\n\n\n"}
{"id": "374151", "url": "https://cs.wikipedia.org/wiki?curid=374151", "title": "Seznam států a teritorií USA podle počtu obyvatel", "text": "Seznam států a teritorií USA podle počtu obyvatel\n\nToto je seznam států USA podle počtu obyvatel. Podle sčítání lidu měly Spojené státy americké, tvořené 50 státy a jedním federálním distriktem, v roce 2010 celkem 308 745 538 obyvatel, v roce 2016 podle odhadu 323 127 513 obyvatel. V seznamu jsou uvedena i území, která jsou spravována Spojenými státy jako jejich teritoria (Portoriko, Guam, Americké Panenské ostrovy, Americká Samoa a Severní Mariany).\n"}
{"id": "374152", "url": "https://cs.wikipedia.org/wiki?curid=374152", "title": "Čečehov", "text": "Čečehov\n\nČečehov je obec na Slovensku v okrese Michalovce, která leží v severní části Východoslovenské nížiny na východním nánosovém valu řeky Laborec v nadmořské výšce okolo 106 m. \nK 31. 12. 2004 zde žilo 341 obyvatel.\n\nObec založili osadníci kolem roku 1400. První písemný doklad o ní pochází z roku 1410. Feudálními pány Čečehova byli šlechtici z Michalovců. V roce 1427 hospodařilo v Čečehově asi 12 poddanských domácností. Díky rozvoji obce tu roku 1599 bylo již 28 poddanských domů. Později došlo k poklesu počtu obyvatel, takže zde v roce 1715 hospodařily jen 4 poddanské domácnosti. Roku 1828 bylo v obci napočítáno 68 domů a 584 obyvatel.\n\nZ pamětihodností stojí za zmínku kostel Panny Marie růžencové a Kristova socha.\nZemědělskou půdu obhospodařuje soukromá firma se sídlem v Čečehově. Pěstuje se tu pšenice, kukuřice, ječmen a další plodiny.\nV obci je poštovní úřad a prodejna potravin.\n\nDopravu zabezpečují autobusy SAD. \nNejbližší železniční stanice je v 10 km vzdálených Michalovcích.\n\nV obci působí Tělovýchovná jednota a Svaz zdravotně postižených.\n\nČečehov na webu\n"}
{"id": "374155", "url": "https://cs.wikipedia.org/wiki?curid=374155", "title": "Edwin (planetka)", "text": "Edwin (planetka)\n\n(1046) Edwin je planetka, objevená Georgem Van Biesbroeckem 1. prosince 1924. Její provizorní název byl 1924 UA. Jméno dostala po synovi svého objevitele, Edwinovi Van Biesbroeckovi.\n\n\n"}
{"id": "374156", "url": "https://cs.wikipedia.org/wiki?curid=374156", "title": "Pažba", "text": "Pažba\n\nPažba je část většiny dlouhých ručních střelných zbraní sloužící k opření zbraně o rameno střelce, což umožňuje lepší a pohodlnější manipulaci se zbraní. Většina pažeb se vyrábí ze dřeva, nejčastěji ořechového. Pro malorážky a vzduchovky se používá dřevo bukové. U starších zbraní se můžeme setkat i s jinými druhy dřeva jako je například třešeň, javor, bříza apod. Dále se pažby vyrábí z plastických hmot.\n\nČást pažby umístěná před spoušťovým ústrojím se nazývá předpažbí. Někdy se může skládat z nadpažbí (část nad hlavní zbraně) a podpažbí (část pod hlavní zbraně). Slouží zejména k ochraně levé ruky střelce před dotykem s rozpálenou hlavní zbraně při střelbě.\n\nNěkteré pistole mohou být rovněž vybaveny odnímatelnou pažbou pro zlepšení přesnosti střelby, ale toto řešení se v praxi příliš neujalo.\n\nNěkteré varianty samopalů nebo útočných pušek mívají namísto pažby kovovou ramenní opěrku. Ta může být sklopná (československá útočná puška – samopal vzor 58), výsuvná (americký samopal M3), výjimečně i pevná (anglický samopal Sten).\n\n"}
{"id": "374158", "url": "https://cs.wikipedia.org/wiki?curid=374158", "title": "Alexej Mikulášek", "text": "Alexej Mikulášek\n\nAlexej Mikulášek (* 2. prosince 1962, Brno) je český spisovatel a literární historik a učitel češtiny a literatury.\n\nAbsolvoval Pedagogickou fakultu Masarykovy univerzity v Brně (obor: český jazyk a literatura – občanská nauka) a interní vědeckou aspiranturu na Filozofické fakultě Univerzity Karlovy v Praze (obor: literární věda).\n\nV devadesátých letech působil jako archivář v Pedagogickém muzeu J. A. Komenského v Praze a dále jako učitel a lektor kurzů tvůrčího psaní, jímž je dodnes. Od loňského roku je členem Katedry českého jazyka a literatury Pedagogické fakulty Jihočeské univerzity, kde působí externě. Předmětem jeho zájmu jsou v oblasti literárněhistorické česko-židovsko-německé a česko-židovsko-slovanské literární vztahy a souvislosti (více než deset let byl vedoucím redaktorem slovníku Literatura s hvězdou Davidovou), v oblasti ediční problematika tvorby a redigování textů, v oblasti literárněkritické pak především současná česká literatura a s ní spjatá interpretace textů (zvláště se zřetelem k jejímu uplatnění ve vzdělávací a čtenářské praxi; tomuto problému je věnována i kniha „Interpretační etudy“).\n\nJe členem redakční rady literárního a kulturního týdeníku Obrys-Kmen (vychází jako příloha Haló novin) od jeho založení v roce 1996, rovněž časopisu pro mladou slovenskou literaturu Dotyky (od roku 2007). Je členem a tajemníkem Unie českých spisovatelů v Praze (od jejího založení; je zastoupen v jejím sborníku Na druhém břehu. Říčany, Orego 2002). Je i čestným členem Spolku slovenských spisovatelů v Bratislavě.\n\nV roce 2011 získal Cenu Unie českých spisovatelů za literárně-kritickou práci.\n\nVyučuje předmět \"Český jazyk a literatura\" na Střední odborné škole v Praze 5 v Drtinově ulici, po které se i tato škola jmenuje. Tato škola se specializuje na výuku práva.\n\n\nV rukopise zůstávají:\n\nUspořádal:\n\n\nJako redaktor se podílel na edici\n\n"}
{"id": "374160", "url": "https://cs.wikipedia.org/wiki?curid=374160", "title": "Dunkerque (1932)", "text": "Dunkerque (1932)\n\nDunkerque byla bitevní loď francouzského námořnictva třídy Dunkerque. Loď byla dokončena v roce 1937, jelikož však byla po porážce Francie podřízena vládě ve Vichy, na straně spojenců se poté do války již nezapojila. Loď kotvila ve africkém Mers-el-Kébiru, kde 3. července 1940 celou francouzskou eskadru napadla Royal Navy, čímž chtěli Britové zabránit ukořistění lodí Německem.\n\n\"Dunkerque\" byla při útoku poškozena a musela najet na břeh, aby nedošlo k jejímu potopení. Protože Britové měli pochybnosti o skutečném stavu lodi, o dva dny později ji torpédy znovu napadly torpédové bombardéry Fairey Swordfish z HMS Ark Royal. Loď přímo se jim zasáhnout nepodařilo, ale dvě torpéda zasáhla hlídkovou loď \"Terre-Neuve\" kotvící u jejího boku a přivedla k výbuchu část min, které loď nesla na palubě.\n\nNa části trupu bitevního plavidla bylo strženo pancéřování i obšívka a vzniklým otvorem o rozměrech cca 18×12 metrů vniklo do nitra \"Dunkerque\" přes 20 000 tun vody. Po prohlídkách bylo plavidlo zprvu označeno jako totální ztráta, postupně se však podařilo obrovskou díru v trupu provizorně utěsnit betonem a odčerpat vodu. Dne 19. února 1942 se po provoznění části strojovny vydala zmrzačená bitevní loď na celkovou opravu do loděnic v Toulonu. Po obsazení zbytku Francie německou armádou na konci roku 1942, byla většina francouzských válečných lodí včetně \"Dunkerque\" 27. listopadu 1942 potopena v Toulonu vlastní posádkou.\n\n\n"}
{"id": "374166", "url": "https://cs.wikipedia.org/wiki?curid=374166", "title": "Dominový efekt", "text": "Dominový efekt\n\nDominový efekt je řetězová reakce vzájemně se ovlivňujících příčin a následků. Reakce je spuštěna nějakou malou změnou, která bezprostředně ovlivní jen své nejbližší okolí, ale postupně se stejným způsobem šíří i do vzdálenějších oblastí. Dominový efekt způsobuje, že i malá lokální změna může mít globální následek.\n\nNázev ukazuje analogii s řadou padajících dominových kostek. Obvykle označuje sérii souvisejících událostí, kdy časový odstup mezi jednotlivými událostmi je relativně krátký. Výraz může být použit doslovně při pozorování série navazujících událostí nebo jako metafora (finanční krize, ekonomika, politika), když jsou vzájemné vztahy mezi událostmi pouze hypotetické.\n\nZ fyzikálního pohledu k tomuto zřetězení uvolnění dílčích energií do laviny může dojít jen při splnění některých předpokladů:\nTeprve při splnění těchto podmínek vůbec může dojít k tomu, aby energie uvolňovaná jednou kostičkou mohla mít vliv na vychýlení a překlopení další kostičky.\n\nSám průběh a výsledek dominového efektu nemusí být zřejmý:\n\nKlasická demonstrace dominového efektu představuje sestavení řetězu postavených dominových kostek. Pak stačí povalit první dominovou kostku. Padající dominová kostka při svém pádu povalí jednu sousední dominovou kostku atd. Takto postupně popadají všechny kostky. Teoreticky takto popadá libovolně dlouhý řetěz dominových kostek. Je to proto, že energie, která je potřebná k povalení sousední kostky je menší, než energie, která vzniká při pádu původní kostky, což je dáno poměrem délek stran dominové kostky a způsobem jejich umístění. Energie potřebná k udržení chodu dominového efektu je vložena do systému v průběhu stavby.\n\n\n"}
{"id": "374170", "url": "https://cs.wikipedia.org/wiki?curid=374170", "title": "Kalliope (planetka)", "text": "Kalliope (planetka)\n\n(22) Kalliope je velká planetka objevená J. R. Hindem 16. listopadu 1852. Je pojmenovaná po Kalliopé, jedné z řeckých múz. Je mírně protáhlého tvaru a měří v průměru okolo 180 km. \nObíhá ji měsíc Linus, pojmenovaný podle dcery Kalliopé Linose, objevitele melodie a rytmu.\n\n\n"}
{"id": "374171", "url": "https://cs.wikipedia.org/wiki?curid=374171", "title": "Seznam států USA podle hustoty zalidnění", "text": "Seznam států USA podle hustoty zalidnění\n\nToto je seznam států USA podle hustoty zalidnění.\n"}
{"id": "374173", "url": "https://cs.wikipedia.org/wiki?curid=374173", "title": "Americký klusák", "text": "Americký klusák\n\nAmerický klusák je plemeno plnokrevného koně, odchovaného v USA koncem 18. století a stalo se postupně nejrychlejším a nejvyhledávanějším klusáckým koněm světa. \n\nPředkem byl hřebec Messenger, anglický plnokrevník dovezený z Anglie roku 1788. Do jeho chovu byly připouštěny klisny plemen \nNorfolkové (hřebec Bellfonder), holandští klusáci, arabové a kanadští mimochodníci. Takto vznikl roku 1849 významný chovný hřebec Hambletonian 10. Plemeno dalo vzniknout čtyřem zakládajícím hřebcům amerických klusáků: George Wilkes, Dictator, Happy Medium a Electioneer. Americký klusák se stal oblíbeným plemenem pro klusácké dostihy, ve kterých se využívá dodnes.\n\nAmerický klusák je mírné povahy, ochotný, učenlivý a soutěživý. Je velmi rychlý a vytrvalý. Je také inteligentní a dobře ovladatelný.\n\nHlava je plnokrevného typu, krk kratší a svalnatý. Plece jsou silné, lopatky skloněné. Hrudník je hluboký, hřbet je delší a rovný, záď skloněná a silná. Končetiny jsou pevné a dobrými klouby a tvrdými kopyty.\nSrst bývá tmavě hnědá nebo černá. Jsou u něj povoleny všechny čisté barvy – hnědáci, vraníci i ryzáci. V kohoutku dorůstají průměrně 157 cm.\n\nAmerický klusák se využívá především v klusáckých dostizích po celém světě. Vyniká zde svou rychlostí i silou. Pro svou povahu to je i oblíbený jezdecký a sportovní kůň. Je vyvážen do celého světa.A je jeden z nejoblíbenějších klusáků na světě.\n"}
{"id": "374174", "url": "https://cs.wikipedia.org/wiki?curid=374174", "title": "Thalia (planetka)", "text": "Thalia (planetka)\n\n(23) Thalia patří mezi velké planetky.\n\nJejím objevitelem je J. R. Hind a objevena byla 15. prosince, 1852. Jméno nese po Thálii, jedné z řeckých múz.\n\n\n"}
{"id": "374175", "url": "https://cs.wikipedia.org/wiki?curid=374175", "title": "Theodore Postol", "text": "Theodore Postol\n\nTheodore Postol (* duben 1946 Brooklyn, New York, USA) je emeritní profesor vědy, technologie a mezinárodní bezpečnosti na Massachusettském technologickém institutu (MIT), prominentní kritik plánů americké vlády na budování systému protiraketové obrany.\n\nVystudoval fyziku na MIT a následné postgraduálně jadernou fyziku tamtéž. Pracoval v Argonne National Laboratory a poté v kongresovém Úřadu pro hodnocení technologií (Office of Technology Assessment), zabýval se problematikou raket MX. Působil jako vědecký poradce velitele amerického námořnictva ().\n\nV roce 1990 získal cenu Leo Szilarda od Americké fyzikální společnosti (American Physical Society). V roce 1995 získal Hilliard Roderick Prize od Americké asociace pro rozvoj vědy (American Association for the Advancement of Science). V roce 2001 byl oceněn Cenou Norberta Wienera (Norbert Wiener Award) udělovanou Computer Professionals for Social Responsibility.\n\nV roce 1992 během americké operace Pouštní bouře veřejně vystoupil s kritikou raketového systému Patriot, o kterém americká armáda tvrdila, že je velice úspěšné při sestřelování iráckých raket Scud a že představují revoluci ve vedení války. Postol ve svých analýzách a během svědectví před speciální komisí Kongresu prokázal, že systém ve skutečnosti zasáhl méně než 10 % cílů.\n\nPodle Postola dostává česká veřejnost i Parlament České republiky záměrně zkreslené informace o americkém radaru systému protiraketové obrany, který má být umístěn v Brdech. Postol dospěl svými výpočty k závěru, že radar při výkonu a anténě uváděné vládou USA by měl dosah maximálně 600 až 700 kilometrů, ačkoli generál zodpovědný za přípravu systému Henry Obering uvádí dosah 2100 až 2500 kilometrů. Podle Postola by radar s takovým dosahem musel mít výkon 50krát vyšší. Podle Postola Obering při některých jednáních hovořil dokonce o dosahu větším než 4000 kilometrů a v tom případě by výkon musel být 500krát vyšší.\n\n"}
{"id": "374177", "url": "https://cs.wikipedia.org/wiki?curid=374177", "title": "Sant'Eusebio", "text": "Sant'Eusebio\n\nSant'Eusebio je římský kostel v rione Esquilino. Stojí v severním rohu \"Piazza Vittorio Emmanuele\", blízko nádraží Termini. Je zasvěcen mučedníku ze 4. století - sv. Eusebiovi.\n\nKostel je poprvé zmiňován na nápisu v katakombách Santi Marcellino e Pietro z roku 474. Je také zapsán v synodu papeže Symmacha z roku 499, jako \"Titulus Eusebii\". Na základech římského domu byl patrně v polovině 5. století postaven kostel. Počátkem 13. století byla postavena zvonice a roku 1238 byl kostel po rekonstrukci opět vysvěcen papežem Řehořem IX. a zasvěcen sv. Eusebiovi a sv. Vincentovi. Románská stavba byla roku 1600 a znovu po roce 1750 přestavěna, románské sloupy nahradily pilíře a vzniklo současné průčelí s portikem.\n\nTrojlodní basilika s krátkou příční lodí a nízkou oválnou kopulí nad křížením. Barokní fasádu tvoří dvoupatrový portikus se šesti pilíři s dórskými hlavicemi, mezi okny v patře jsou hlavice iónské. Vnitřek je zaklenut valenou klenbou s rozsáhlou freskou z roku 1755, kterou vytvořil malíř Anton Raphael Mengs, rodák z Ústí nad Labem. Za hlavním oltářem jsou bohatě vyřezávané chórové lavice z roku 1587. Na severovýchodní straně je zvonice, jediný viditelný pozůstatek románské stavby.\n"}
{"id": "374179", "url": "https://cs.wikipedia.org/wiki?curid=374179", "title": "Koherer", "text": "Koherer\n\nKoherer je jeden z prvních detektorů elektromagnetických vln, první prakticky použitelný pro zachycování signálů na velké vzdálenosti. Umožnil rozvoj bezdrátové telegrafie a vedl k dalším objevům na tomto poli. Vynalezl jej přibližně v roce 1890 francouzský fyzik Édouard Branly. Jedná se o nádobu (obvykle skleněnou trubičku) se dvěma elektrodami, vyplněnou železnými pilinami. Elektrický odpor vrstvy pilin mezi elektrodami se prudce zmenší, pokud je koherer vystaven působení elektromagnetických vln. Poté je nutno piliny seklepáním rozházet a koherer je připraven k další detekci. Samočinné seklepávání se provádělo Wagnerovým kladívkem.\n\nKoherer umožnil velmi zvýšit citlivost zachycování elektromagnetických vln. Do té doby používané Hertzovo miniaturní jiskřiště umožňovalo zachycení elektromagnetických vln jen na několik metrů.\n\nVýznam kohereru upadl již v prvním desetiletí 20. století, kdy byly objeveny polovodičové detektory (krystalka – 1906) a heterodyn (1907).\n\n"}
{"id": "374180", "url": "https://cs.wikipedia.org/wiki?curid=374180", "title": "Seznam brazilských panovníků", "text": "Seznam brazilských panovníků\n\nSeznam brazilských vládců je přehledem panovníků Brazilského císařství, od roku 1500 do roku 1889. Pozdější hlavy státu obsahuje seznam prezidentů Brazílie. \n\n\n\n\nRodokmen bere ohled na sporný nárok v císařské dynastii. \n"}
{"id": "374191", "url": "https://cs.wikipedia.org/wiki?curid=374191", "title": "Strasbourg (1934)", "text": "Strasbourg (1934)\n\nStrasbourg byla bitevní loď francouzského námořnictva – druhá postavená loď třídy Dunkerque. Loď byla dokončena v roce 1938 a v první fázi války zejména doprovázela konvoje. Jelikož však byla po porážce Francie podřízena vládě ve Vichy, na straně spojenců se poté do války již nezapojila. \"Strasbourg\" kotvil v africkém Mers-el-Kébiru, kde 3. července 1940 celou francouzskou eskadru napadla Royal Navy, čímž chtěli Britové zabránit možnému ukořistění lodí Německem. \n\nJen \"Strasbourgu\" a torpédoborcům \"Volta\", \"Tigre\", \"Lynx\", \"Le Terrible\" a \"Kersaint\" se podařilo vyplout na volné moře a odplout k Toulonu. Zde se \"Strasbourg\" stal francouzskou vlajkovou lodí. Po obsazení zbytku Francie německou armádou na konci roku 1942 byla většina francouzských válečných lodí v Toulonu, včetně \"Strasbourgu\", dne 27. listopadu 1942 potopena. Italové loď v následujícím roce vyzvedli, ale opravit ji do své kapitulace již nedokázali a poté ji obsadili Němci. Dne 18. srpna 1944 \"Strasbourg\" podruhé potopil americký nálet. Po osvobození Toulonu byl vrak opět vyzvednut, ale již nebyl opraven. Po válce byl \"Strasbourg\" sešrotován.\n\n\n\n"}
{"id": "374192", "url": "https://cs.wikipedia.org/wiki?curid=374192", "title": "Vogézy", "text": "Vogézy\n\nVogézy, francouzsky Vosges , jsou horské pásmo ve východní Francii, rozprostírající se podél západní strany údolí Rýna v severoseverovýchodním směru, od Belfortu po Saverne.\n\nGeograficky se pohoří Vogézy nachází celé ve Francii s tím, že je průsmyk Col de Saverne odděluje od Falckého lesa, který z geologického pohledu částečně patří k masívu Vogéz. Vogézy jsou ve své jižní části tvořeny hlavně žulou, s některými vyvřelinami a druhem červeného pískovce (až do 500 m tloušťky), což přineslo francouzské jméno \"grés Vosgien\". Nízké Vogézy jsou pískovcovou plošinou o nadmořské výšce 300–600 m n. m.\n\nOrograficky je pásmo rozděleno od jihu na sever do tří částí: Vysoké Vogézy (Hautes Vosges), rozkládající se v jižní části pásma od Belfortu do údolí Bruche; Centrální Vogézy mezi údolím Bruche a průsmykem Col de Saverne; Nízké Vogézy mezi průsmykem Col de Saverne a pramenem řeky Lauter. Kulaté hřebeny Vysokých Vogéz se nazývají \"balóny\".\n\nNejvyšší body se nacházejí ve Vysokých Vogézách: Grand Ballon (také nazývaný Ballon de Guebwiller) dosahuje výšky 1424 m n. m., Storckenkopf výšky 1366 m n. m., Hohneck výšky 1363 m n. m. a Ballon d'Alsace výšky 1247 m n. m. Průsmyk Col de Saales, mezi Vysokými a Centrálními Vogézami, dosahuje výšky 579 m n. m., obě pohoří jsou nižší a užší než Vysoké Vogézy. Nejvyšším bodem této části je Mont Donon (1008 m n. m.). Mezi Vogézami a odpovídajícím pohořím Černý les na druhé straně Rýna je značná podobnost: obě leží na stejné zeměpisné šířce, mají podobné geologické složení a jsou charakterizovány lesy na nižších svazích, nad kterými jsou otevřené pastviny a kulaté vrcholky spíše stejné nadmořské výšky, navíc obě pohoří ukazují prudší svahy směrem k Rýnu a na opačné straně pozvolna klesají. Příčinou je to, že jak Vogézy, tak Černý les byly vytvořeny statickým zdvihem jako odpověď na otevření Rýnského příkopu. Rýnský příkop je hlavní denotační kotlina. Když se takové kotliny tvoří, zúžení kůry způsobí vyzdvižení přímo hraničící s kotlinou. Rozsah zdvihu se snižuje se vzdáleností od kotliny, tím pádem je nejvyšší pásmo vrcholů přímo u hranic kotliny a naopak nižší pohoří se rozkládají pryč od kotliny.\n\nZ meteorologického hlediska je rozdíl mezi východními a západními svahy pohoří velmi značný, roční úhrn srážek je mnohem vyšší a teploty mnohem nižší na západě než na východě. Na východním svahu dosahují vinice výšky 400 m n. m.; na druhou stranu jedinou řekou v této oblasti je Ill a další kratší toky. Řeky Mosela, Meurthe a Sarre pramení na lotrinské straně. Morény, balvany a hladké skály dokazují existenci starověkých ledovců, které dříve pokrývaly Vogézy. Jezera jsou obklopena jedlemi, buky a javory a zelené louky poskytují pastviny pro stáda skotu, s pohledy na údolí Rýna, Černý les a vzdálená, sněhem pokrytá švýcarská pohoří.\n\nV nižších polohách a výstupcích hlavního řetězce na alsaské straně je mnoho hradů, hlavně zřícenin, dokazujících důležitost klíčových křižáckých cest Evropy, po staletí dychtivě vybojovaných. Na některých místech hlavního hřebene, obzvláště v St. Odile nad Ribeauvillé (německy: Rappoltsweiler), jsou zbytky zdi z kamene bez malty spojené dřevem, nazývané \"Mur Païen\" (Pohanská zeď). Byla ve středověku užívána na obranu a archeologové se liší v tom, zda byla postavena Římany nebo ještě před jejich příchodem. V letech 1871 až 1918 byly Vogézy hlavní hranicí mezi Francouzskou třetí republikou a Prusy vedenou Německou říší. Demarkační čára se táhla od vrcholu Ballon d'Alsace po horu Mont Donon s tím, že země na východ byla včleněna do Německa jako součást Alsaska-Lotrinska. Během první světové války se v pohoří odehrávalo pouze málo akcí a zůstalo relativně statickou frontou. Během léta 1918 zde své první frontové zkušenosti získával 21. československý střelecký pluk (československých legií ve Francii). Byl rozestavěn na úseku fronty mezi městečkem Aspach-le-Haut a Kreuzwald u Michelbachu. Pohoří bylo také místem krátkých, ale ostrých bojů mezi Francouzi a Američany na straně jedné a německými silami na straně druhé za druhé světové války na podzim roku 1944. Dnes je po tomto pohoří pojmenován francouzský departement Vogézy.\n"}
{"id": "374204", "url": "https://cs.wikipedia.org/wiki?curid=374204", "title": "Svobodná kultura", "text": "Svobodná kultura\n\nSvobodná kultura (anglicky Free Culture) je kniha Lawrence Lessiga z roku 2004, která se zabývá problematikou udržitelnosti autorských práv vzhledem k nástupu Internetu.\n\nVe \"Svobodné kultuře\" se Lawrence Lessig, nyní profesor práva na Harvard Law School, zabývá udržitelností stávající podoby práva duševního vlastnictví v době poznamenané nástupem Internetu. Autorský zákon nebyl podle něj vytvořený pro situaci, v níž technologie umožňují hromadné kopírování, stahování a sdílení obsahu, a proto jeho nynější úprava vyžaduje změnu.\n\nLessig zkoumá historický vývoj omezování kreativity prostřednictvím autorských zákonů a rozlišuje několik druhů aktivit, které se dnes označují souhrnně jako pirátství. Poukazuje také na to, že místo opatření ve prospěch etablovaných mediálních korporací je potřeba důsledně zvážit příležitosti i hrozby nových technologií, aby se veřejnosti zbytečně neomezoval přístup ke kreativnímu obsahu a tím nebrzdil rozvoj kultury.\n\nV závěru navrhuje jednoduchou alternativu k současnému systému, která je založená na oficiální registraci a prodlužování autorské ochrany.\n\nNekomerční otevřený překlad do češtiny probíhal v období od května 2007 do dubna 2010. V červnu 2007 ho zaštítil server Root.cz a věnoval mu pracovní wiki, kde byla umístěna HTML verze překladu.\n\n\n"}
{"id": "374209", "url": "https://cs.wikipedia.org/wiki?curid=374209", "title": "Demetrios Palaiologos", "text": "Demetrios Palaiologos\n\nDemetrios II. Palaiologos (1407–1470) byl guvernér ostrova Lémnos (1422–1440), Mesembrie (1440–1451) a Selymbrie (1448–1451) a despota Morejský (1449–1460), od r.1453 titulární byzantský císař.\n\nNarodil se jako devátý z deseti dětí Manuela II. a jeho manželky Heleny Srbské. Byl nevalné povahy – nepokojný, ctižádostivý a bez skrupulí. Považoval se za bojovníka za řeckou víru proti latinizujícím tendencím svého bratra Jana, kterého doprovázel na koncil ve Florencii.\n\nZa svého života se dostával často do sporu se svou rodinou. V mládí požadoval Morejský despotát, avšak jeho otec Manuel ho roku 1422 jmenoval guvernérem na ostrově Lémnos. Ambiciozní Demetrios se s tím však nespokojil a utekl roku 1423 na dvůr uherského krále Zikmunda Lucemburského. Zde pobýval až do roku 1425, kdy se po smrti otce Manuela vrátil na své panství na Lemnosu. V roce 1437 se spolu s bratrem Janem účastnil jednání koncilu ve Florencii. Zpět do Byzance se vrátil roku 1439, avšak bez souhlasu Jana, který ho roku 1440 po návratu domů zbavil Lémnu. Místo Lémnu ho Jan jmenoval guvernérem Mesembrie.\n\nUražený Demetrios se roku 1442 pokusil s pomocí Osmanských Turků dobýt Konstantinopol. To se mu však naštěstí nepodařilo díky včasnému příchodu Konstantina XI., který s posilami pomohl svému bratru Janovi Demetria porazit. Po smrti bratra Jana pospíchal Demetrios ze svého panství v Selymbrii ohlásit své nároky na trůn. Jeho snahy však překazila císařovna Helena, která se zasadila o to, že na trůn musí nastoupit její nejstarší žijící syn Konstantin.\n\nAby Konstantin odklidil Demetria z okolí hlavního města, rozdělil Morejský despotát na dvě poloviny, mezi Demetria a jeho bratra Tomáše. Aby nemohl roku 1453 spolu s Tomášem připochodovat na pomoc obležené Konstantinopoli, usadil sultán Mehmed II. na Korintskou šíji vojsko, které drželo despoty na Peloponésu. Po pádu Konstantinopole 29. května 1453 vyslali oba morejští despotové k sultánovi posly a zavázali se k vazalství a placení tributu. Oba bratři však mezi sebou často měli spory a při nich zapomněli sultánovi tribut zaplatit. Rozzuřený sultán vtrhl roku 1458 na Peleponésos, dobyl Korint a poté vyplenil celý poloostrov. Despotové byli potrestáni ztrátou poloviny panství, čímž byl ztracen Korint, Patras, Argolida i Karytena. Sotva však sultán odešel, despotové soupeřili znovu. Zatímco Demetrios viděl poslední naději v podrobení se Turkům, Tomas se spoléhal na pomoc papeže, který mu poslal tři sta žoldnéřů. Oba despotové znovu opomněli zaplatit tribut. Mehmed už toho měl dost a rozhodl se despotát zničit. Začátkem května 1460 se objevil u Korintu v čele obrovské armády. Demetrios se po krátkém váhání vzdal. Jeho bratr Tomáš byl po pádu Moreje (1460) uznáván západními autoritami za byzantského císaře.\n\nDemetrios zpočátku našel u sultána vcelku přívětivé přijetí. Dostal apanáž ze zemí, které dříve patřily Gattilusimu - z města Enu a z ostrovů Lémnu a Imbru. Vynášelo mu to ročně šest set tisíc stříbrných mincí a k tomu dostával sto tisíc od sultána. Po sedm let žil v poklidu ve městě Enu se svou ženou Zoe a jejím bratrem Matyášem Asenem. Trávil své dny v radovánkách, na honech a při stolování a mnoho ze svého obrovského bohatství daroval církvi. Roku 1467 mu byla apanáž náhle odňata. Demetrios přišel o své příjmy a byl poslán do Adrianopole, kde žil v chudobě. Jednoho dne tudy prý projížděl sultán a byl pohnut k soucitu s ním. Přidělil mu pak roční důchod ve výši pěti tisíc stříbrných mincí, které měly být vypláceny ze sultánova obilného monopolu. Brzy však Demetrios a manželka složili řeholní sliby a Demetrios zemřel roku 1470 v Adrianopoli. Jeho jediná dcera Helena skončila již za života rodičů v sultánově harému.\n"}
{"id": "374213", "url": "https://cs.wikipedia.org/wiki?curid=374213", "title": "Odsolování", "text": "Odsolování\n\nOdsolování (cizím slovem desalinace) je proces, při kterém dochází k odstraňování soli z mořské nebo brakické vody.\n\nJednou z technologií využívaných při odsolování mořské vody je reverzní osmóza.\n\nTento způsob získávání pitné vody používají země s omezenými zdroji sladké pitné vody (státy severní Afriky, státy na Arabském poloostrově, Somálsko, Jihoafrická republika, Izrael, …).\n\nPodle Evropské agentury pro životní prostředí i v mnoha evropských regionech roste význam odsolování mořské vody, které má z hlediska životního prostředí značné negativní dopady, neboť je vysoce energeticky náročné. Podle Světového fondu na ochranu přírody (WWF) odsolování mořské vody může závažně přispívat ke změnám klimatu. WWF hodnotí odsolování jako velmi drahý a energeticky náročný způsob získávání pitné vody, který produkuje velké množství skleníkových plynů.\n\nIzraelští odborníci zkoumající závlahy polí odsolenou mořskou vodou došli k závěru, že více škodí než prospívá. Odsolená voda postrádá nejen ionty sodíku a chlóru, ale ztrácí i vápníkové, hořčíkové a síranové ionty, které jsou důležité pro růst rostlin. Na porostech zavlažovaných odsolenou vodou se záhy projevil nedostatek hořčíku a zemědělci museli hnojením chybějící prvek nahradit. Do vody také začali přidávat určitá množství vápence a kyseliny sírové. Velkým problémem je také bor, který zůstává v mořské vodě i po odsolení a který je pro rostliny toxický. V Izraeli bór z odsolené mořské vody vážně poškodil některé sady a vedl k poklesu úrody rajčat a podzemnice olejné.\n\nPavla Hložková: Odsolování mořské vody – spása nebo časovaná bomba?, Ekolist, 17. července 2008\n"}
{"id": "374216", "url": "https://cs.wikipedia.org/wiki?curid=374216", "title": "Lhotice (Želiv)", "text": "Lhotice (Želiv)\n\nLhotice () je vesnice ležící v kraji Vysočina, v okrese Pelhřimov a spadá pod obec Želiv, od které leží asi 3,5 km severním směrem. Roku 2001 činil počet obyvatel 43. Žije zde obyvatel.\n\nPrvní písemná zmínka o Lhotici pochází z roku 1400.\n\n"}
{"id": "374219", "url": "https://cs.wikipedia.org/wiki?curid=374219", "title": "Oberhausen", "text": "Oberhausen\n\nOberhausen je město v Severním Porýní-Vestfálsku v Německu. Leží v Porúří, 35 km severně od Düsseldorfu na březích řeky Emscher.\n\nÚzemí, na němž se dnes Oberhausen nachází, patřilo do roku 1862 mnoha různým dominiím. V roce 1862 byl následkem rozvoje uhelných dolů a továrny na ocel vytvořen nový správní obvod, což způsobilo příliv obyvatel. Jméno pochází z názvu železniční stanice (postavené v roce 1847), která naopak převzala jméno z bydliště místního aristokrata – \"Zámek Oberhausen\". Brzy nato byla Oberhausenu v roce 1847 udělena městská práva a během svého růstu koncem 19. století absorboval několik sousedních čtvrtí. V roce 1929 byla do Oberhausenu včleněna města Sterkrade a Osterfeld a tak vytvořily město v podobě, v jaké existuje dnes.\n\nV roce 2006 žilo ve městě 218181 obyvatel.\n\n\nMíra nezaměstnanosti je celkem vysoká – 13,2 % (leden 2007), stejně jako míra zahraniční populace – 12,4 %.\n\nStejně jako v jiných městech v Porúří se průmysl v Oberhausenu soustředil až do konce 60. let především na těžbu a výrobu oceli. Srdcem průmyslového komplexu byla velká železárna a ocelárna Thyssen. V druhé polovině 20. století toto odvětví pokleslo, poslední uhelný důl byl uzavřen v roce 1992 a ocelárna byla postupně uzavírána až do roku 1997. Během tohoto procesu přišlo o práci více než 50000 lidí. Dnes je město v procesu přetvoření na centrum maloobchodu a volného času. Stará část ocelárny byla přeměněna na \"Neue Mitte Oberhausen\" (Nový centrální Oberhausen) s velkým nákupním střediskem (CentrO), multifunkční arénou, zábavním parkem a kinem, stejně jako s kancelářemi a lehkým průmyslem. Další významné sektory zahrnují chemické procesy, strojní inženýrství a vzdělání.\n\nDíky své historii má Oberhausen 4 \"městská centra\": Alt-Oberhausen, Sterkrade a Osterfeld jsou běžnými městskými centry podobnými těm v jiných městech této oblasti, hlavně pro každodenní potřeby. Nové městské centrum se svým nákupním střediskem láká mnoho lidí ze vzdálenějších míst, protože nabízí rovněž větší množství výjimečných obchodů.\n\nMěstu chybí architektonická identita. Většina města je tvořena málo nebo středně hustě zalidněnými územími, většina z nich se datuje do 50.–70. let 20. století.\n\nOberhausen je dobře napojen na německou motoristickou síť.\n\nHlavní železniční stanicí ve městě je Oberhausen Hauptbahnhof. Ve stanici zastavují vlaky na delší vzdálenosti (některé jedou dokonce do Amsterdamu nebo Basileje), stejně jako regionální a místní vlaky. Regionální a místní dopravu obsluhují stanice Holten, Sterkrade a Osterfeld.\n\nNejbližším komerčním letištěm je Mezinárodní letiště Düsseldorf (asi 30 km), Letiště Dortmund (asi 50 km) a Letiště Weeze (asi 60 km).\n\nMěsto protíná kanál Rýn-Herne. Navíc jihozápadní část města obchází řeka Rúr, ale doprava na řece překlenuje toto napětí pomocí krátkého kanálu směrem na jih.\n\nMěstem vlastněná společnost \"STOAG\" poskytuje velké množství autobusových a tramvajových služeb. Je součástí dopravní asociace VRR, která zajišťuje celou oblast Porýní-Porúří.\n\n\nS asi 250 sportovními kluby je Oberhausen aktivní společností. Místní fotbalový tým SC Rot-Weiß Oberhausen hraje v současné době v Regionallize West, čtvrté německé nejvyšší fotbalové soutěži.\n\n\n"}
{"id": "374223", "url": "https://cs.wikipedia.org/wiki?curid=374223", "title": "Long Mynd", "text": "Long Mynd\n\nLong Mynd je pohoří v hrabství Shropshire na západě Anglie, 16 km od města Shrewsbury, poblíž hranic s Walesem. Jeho rozloha činí 22 km². Nejvyšší hora pohoří je Pole Bank, jejíž vrchol se nachází ve výšce 516 m n. m. Název \"Long Mynd\" je zkrácenina z anglického \"Long Mountain\", což znamená \"„Dlouhé pohoří“\". Je oblíbeno turisty, kteří sem začali jezdit především v 18. století, tedy v době, kdy krásy anglické přírody opěvovali angličtí preromantici a později romantici. V lázeňském městě Church Stretton byl v roce 1900 vybudován Long Mynd Hotel.\n\nPohoří vzniklo již v prekambriu, eroze již je tedy vyhladila do nízkých a oblých kopců. Nerostou zde žádné lesy, pouze mechy a lišejníky, byliny (především traviny a vřes), v nižších polohách keře. Tráva je spásána ovcemi, které se chovají na náhorních plošinách.\n"}
{"id": "374224", "url": "https://cs.wikipedia.org/wiki?curid=374224", "title": "Narciso Yepes", "text": "Narciso Yepes\n\nNarciso Yepes (14. listopadu 1927, Lorca, Španělsko – 3. května 1997, Murcia, Španělsko) byl španělský klasický kytarista, jenž patřil mezi nejvýznamnější klasické kytaristy 20. století, který během své úspěšné umělecké dráhy získal mnoho ocenění. Jednalo se o mimořádně technicky zdatného hráče s naprosto brilantní a unikátní technikou.\n\nHře na kytaru se nejprve učil ve svém rodišti od svých 4 let. V době Španělské občanské války celá rodina přesídlila do Valencie. Ve Valencii ve věku 13 let započal i svá studia hudební teorie a komponování na místní konzervatoři. Dne 16. prosince 1947 odstartoval svoji profesionální kariéru Rodrigovým Koncertem z Aranjuezu za doprovodu Španělského národního orchestru.\n\nOd roku 1950 studoval kytarovou interpretaci v Paříži.\n\nV roce 1964 Yepes začíná používat kytaru s deseti strunami, která má mnohem lepší rezonanci a usnadňuje interpretaci barokních skladeb (původně psaných pro loutnu.\nV roce 1958 se oženil s Marysií Szumlakowskou, Polkou studující filosofii, s níž měl tři děti: syn Juan de la Cruz zemřel v 18 letech při havárii, syn Ignacio Yepes, flétnista, se stal dirigentem, dcera Ana Yepes je tanečnice a choreografka.\n\nOd roku 1993 začal Narciso Yepes pro zdravotní problémy omezovat svá veřejná vystoupení. Jeho poslední koncert se uskutečnil v Santanderu 1. března 1996. Zemřel v roce 1997 na rakovinu lymfatických uzlin.\n\n\n\n\n"}
{"id": "374225", "url": "https://cs.wikipedia.org/wiki?curid=374225", "title": "Mistrovství světa ve fotbale klubů 2009", "text": "Mistrovství světa ve fotbale klubů 2009\n\nMistrovství světa ve fotbale klubů 2009 se hrálo v prosinci 2009 ve Spojených arabských emirátech. Vítězem se stal tým FC Barcelona.\n\n\"Všechny časy jsou v UTC+4\"\n"}
{"id": "374226", "url": "https://cs.wikipedia.org/wiki?curid=374226", "title": "Liberecký vikariát (římskokatolická církev)", "text": "Liberecký vikariát (římskokatolická církev)\n\nLiberecký vikariát je jeden z 10 vikariátů litoměřické diecéze. Skládá se z 48 farností.\n\nV modrém štítu stříbrně a červeně čtvrcený kříž provázený vpravo nahoře kosmo položenou holí svatého Antonína šikmo přeloženou zlatou berlou se závitem doleva. Vše převýšeno černým kněžským kloboukem se dvěma černými střapci.<br>Zvolený symbol odkazuje na sv. Antonína Velikého, jakožto patrona libereckého arciděkanského kostela.\n\nFarnosti jsou z důvodu efektivity duchovní správy spojeny do farních obvodů (kolatur). Některé farnosti mohou mít správce dva. Jednoho, který má na starosti materiální záležitosti (\"in materialibus\"); a druhého, který vykonává duchovní službu (\"in spiritualibus\"). Upřesňující údaje v kolonce správce se vztahují k obsazené farnosti. Farnosti mají osoby pověřené různými funkcemi uvedené na svých stránkách či v diecézním katalogu. \n\n\n"}
{"id": "374227", "url": "https://cs.wikipedia.org/wiki?curid=374227", "title": "Courbet (1910)", "text": "Courbet (1910)\n\nCourbet byla francouzská bitevní loď stejnojmenné třídy. Tato třída představovala první generaci francouzských dreadnoughtů. Loď byla pojmenována na počest admirála Amédéa Courbeta a účastnila se první i druhé světové války.\n\nZa první světové války se \"Courbet\" podílel na blokádě Otrantského průlivu. V letech 1923–1924 byla loď modernizována. Byla u ní zvýšena elevace hlavních děl, část kotlů byla schopna používat naftu jako palivo a nový byl i systém řízení palby. Dva přední komíny byly spojeny v jeden. V letech 1937–1938 byly vyměněny kotle a odstraněny torpédomety. \n\nPočátkem druhé světové války se loď účastnila obrany Francie a po německém vítězství odplula do Anglie i s řadou spojeneckých vojáků na palubě. Zde loď nějaký čas nečinně kotvila, jelikož byla podřízena vládě ve Vichy, která s Němci uzavřela mír, než byla během britské Operace Catapult násilně obsazena. O sedm dní později byla předána silám Svobodných Francouzů. Loď byla většinu války zakotvena v Plymouthu a sloužila jako ubytovací plavidlo a protiletadlová baterie. V roce 1944 bylo při plánování Operace Overlord rozhodnuto potopit ji jako součást vlnolamu „Gooseberry“ u britského sektoru \"Sword\". Stalo se tak 9. června 1944. \"Courbet\" dodnes spočívá na dně poblíž francouzské obce Ouistreham.\n\n\n\n"}
{"id": "374228", "url": "https://cs.wikipedia.org/wiki?curid=374228", "title": "Mistrovství světa v ledním hokeji do 18 let 2000", "text": "Mistrovství světa v ledním hokeji do 18 let 2000\n\nMistrovství světa v ledním hokeji do 18 let 2000 se konalo ve městech Kloten a Weinfelden ve Švýcarsku. Probíhalo mezi 14. a 24. dubnem 2000. Mistrovství světa se hrálo na stadionech Eishalle Schluefweg v Klotenu a Sportanlage Güttingersreuti v Weinfeldenu. Finsko porazilo ve finále Rusko 3:1, tím pádem získalo zlatou medaili, zatímco Švédsko v zápase o bronz porazilo Švýcarsko 7:1 a získalo bronzovou medaili.\n\n\"Poznámka: Zápasy 4:4 a 1:9 se započítávaly ze základních skupin.\"\n\n\" sestoupilo do 1. divize (do roku 2000 úroveň B) na Mistrovství světa v ledním hokeji do 18 let 2001.\"\n\nHrálo se v Rize a v Liepāji v Lotyšsku.\n\" postoupilo mezi elitu na Mistrovství světa v ledním hokeji do 18 let 2001.\"\n\n\"Týmy a sestoupily do světové 2. divize na Mistrovství světa v ledním hokeji do 18 let 2001 (od roku 2001 došlo k reorganizaci nižších soutěží).\"\n\nHrálo se v Mariboru ve Slovinsku.\n\n\" postoupil do 1. světové divize (do r. 2000 úroveň B). Týmy a sestoupily do nově vzniklé světové 3. divize. Ze zbylých celků evropské 1. divize byla vytvořena světová 2. divize.\"\n\nHrálo se v Sofii v Bulharsku.\n\n\"Týmy a postoupily do evropské 2. divize 2000.\"\n\n\" postoupilo do nově vzniklé 2. světové divize na Mistrovství světa v ledním hokeji do 18 let 2001.\"\n\n\" sestoupil do kvalifikace o světovou 3. divizi hranou v roce 2001. Zbylé týmy 2. evropské divize vytvořily nově vzniklou 3. světovou divizi.\"\n\nHrálo se v Čchang-čchunu v ČLR.\n\" postoupila do 1. světové divize na Mistrovství světa v ledním hokeji do 18 let 2001. Od dalšího ročníku se první asijská divize stala nižší soutěží než 3. světová divize.\"\n\nHrálo se v Bangkoku v Thajsku.\n\" postoupil do asijské 1. divize na Mistrovství světa v ledním hokeji do 18 let 2001.\"\n"}
{"id": "374231", "url": "https://cs.wikipedia.org/wiki?curid=374231", "title": "Antonio Guiteras", "text": "Antonio Guiteras\n\nAntonio Guiteras y Holmes (22. listopadu 1906 Filadelfie – 8. května 1935 Matanzas) byl kubánský revolucionář a během 30. let 20. století vedoucí kubánský politik.\n\nJednalo se o zastánce revolučního socialismu, který se účastnil vlády radikálů nastolených po svržení autokratického pravicového kubánského prezidenta Gerarda Machada v roce 1933. V roce 1931 založil Unión Revolucionaria.\n\nJeho politické myšlenky se formovaly v nestálém politickém ovzduší 20. let. Nejdříve se stal široce známým jako studentský vůdce a společník Julia Antonia Melly, mladého komunistického revolucionáře. Věřil, že svoboda lidí bude dosažena násilnou konfrontací s ustanovenými autoritami, ale současně se držel ideálu demokracie. Za prezidenta Ramóna Grau San Martína byl jmenován ministrem vnitra. Představil mnoho reforem, včetně minimální mzdy, minimálních pracovních nařízení, akademické svobody a znárodnění důležitých odvětví hospodářství. Po \"\"vládě 100 dní\"\" se stal více radikálním a založil politickou organizaci proletariátu s názvem Joven Cuba, která se vzhlížela v antikapitalismu a nacionalismu José Martího.\n\nPodlehl atentátu, spolu s venezuelským revolucionářem Carlosem Apontem, v provincii Matanzas v roce 1935.\n"}
{"id": "374232", "url": "https://cs.wikipedia.org/wiki?curid=374232", "title": "Krušnohorský vikariát", "text": "Krušnohorský vikariát\n\nKrušnohorský vikariát je jedním z 10 vikariátů litoměřické diecéze. Zahrnuje Kadaňsko, Chomutovsko a Mostecko. Vedle toho, že je ze všech vikariátů této diecéze územně největší, má i několik specifik.\n\nŘada farností krušnohorského vikariátu fakticky zanikla v 2. polovině 20. století vlivem povrchové těžby hnědého uhlí v tomto regionu, „papírově“ (kanonicky) však tyto farnosti stále existovaly až do konce roku 2012. V oficiálních zdrojích bylo uváděno, že tento vikariát má 64 farností a v nich jen 47 kostelů. Na konci roku 2012 byla do krušnohorského vikariátu přičleněna ještě farnost Vejprty, která se stala nově součástí litoměřické diecéze, takže farností bylo 65. Farnosti byly z důvodu efektivity duchovní správy spojeny do farních obvodů (\"kolatur\").\nNěkolika farnostem hrozil kvůli touze po těžbě uhlí zánik (nejznámější v této záležitosti byla kauza Horní Jiřetín). Situace se však změnila od 1. ledna a 3. ledna 2013, kdy došlo sloučením k významné redukci počtu farností na celkový počet 10. Jsou jimi farnosti: Horní Jiřetín, Chomutov, Jirkov, Kadaň, Klášterec nad Ohří, Litvínov, Mašťov, Most – in urbe, Vejprty a Vtelno u Mostu.\n\nV modrém štítu stříbrně a červeně čtvrcený kříž provázený vpravo nahoře zlatou lilií. Vše převýšeno černým kněžským kloboukem se dvěma černými střapci.<br>Lilie jako symbol Panny Marie odkazuje na množství mariánských poutních míst ve vikariátu (Květnov, Horní Jiřetín, Březno u Chomutova) i významných kostelů s tímto zasvěcením ve vikariátu (Most, Chomutov).\n\nFarnosti mají osoby pověřené různými funkcemi uvedené na svých stránkách či v diecézním katalogu.\n\n\n\n"}
{"id": "374238", "url": "https://cs.wikipedia.org/wiki?curid=374238", "title": "Černice (Horní Jiřetín)", "text": "Černice (Horní Jiřetín)\n\nČernice () je místní část města Horní Jiřetín v okrese Most v Ústeckém kraji. Nacházejí se v nadmořské výšce 248 metrů, asi 1,5 km severovýchodním směrem od Horního Jiřetína. Do osady zajíždějí autobusy MHD č. 14 a 28.\n\nPrvní písemná zmínka o Černicích pochází až z roku 1409. Před rokem 1848 byly Černice součástí lobkovického panství Nové Sedlo-Jezeří. Po roce 1850 se Černice staly osadou obce Nové Sedlo nad Bílinou (tehdy \"Novosedly\") v okrese Chomutov, později byly osadou obce Albrechtice. Ve 30. letech 20. století se osamostatnily. V roce 1960 se Černice staly součástí okresu Most a od tohoto roku se rovněž staly osadou Horního Jiřetína.\n\nV 16. století tu působila zděná kamenečná huť, vybavená několika pecemi, z nichž každá byla vybavena šesti olověnými pánvemi. Huť zpracovávala kamenečné břidlice z místního naleziště a spolupracovala s podobným podnikem v nedalekých Kundraticích. V pecích se topilo uhlím z povrchového lomu mezi Kundraticemi a Podhůřím.\n\nV současnosti je osada známá spolu s městem Horním Jiřetínem především v diskusi ohledně tzv. územních limitů těžby hnědého uhlí. V případě posunutí jejich hranic by byla ohrožena existence obou sídel.\n\nPři sčítání lidu v roce 1921 zde žilo 536 obyvatel (z toho 271 mužů), z nichž bylo 71 Čechoslováků, 464 Němců a jeden člověk jiné národnosti. Kromě 46 lidí bez vyznání byli členy římskokatolické církve. Podle sčítání lidu z roku 1930 měla vesnice 624 obyvatel: 84 Čechoslováků, 523 Němců a osm cizinců. S výjimkou osmi evangelíků a 61 lidí bez vyznání se hlásili k římskokatolické církvi.\n\n\n"}
{"id": "374240", "url": "https://cs.wikipedia.org/wiki?curid=374240", "title": "Pavel Bořkovec", "text": "Pavel Bořkovec\n\nPavel Bořkovec (10. června 1894 Královské Vinohrady – 22. července 1972 Praha) byl český hudební skladatel a hudební pedagog.\n\nStudoval na Pražské konzervatoři u Josefa Suka. Jeho učiteli dále byli Jaroslav Křička a Josef Bohuslav Foerster. V letech 1946–1967 učil na Akademii múzických umění v Praze. Mezi jeho studenty patřili Pavel Blatný, Jiří Pauer, Vladimír Sommer, Petr Eben, Jan Klusák, Jan Novák a Jan Truhlář, Radim Drejsl, Miroslav Raichl. Složil nejméně dvě opery, dva klavírní koncerty, jedno concerto grosso, balet a pět smyčcových kvartetů.\n\n\n\n"}
{"id": "374242", "url": "https://cs.wikipedia.org/wiki?curid=374242", "title": "CONCACAF Champions' Cup 2008", "text": "CONCACAF Champions' Cup 2008\n\nRočník 2008 CONCACAF Champions' Cup byl 43. ročníkem klubové soutěže pro nejlepší severoamerické fotbalové týmy. Vítězem se stal tým CF Pachuca, který tak postoupil na Mistrovství světa ve fotbale klubů 2008.\n\nTento ročník byl také posledním pod tímto názvem a formátem. Od sezony 2008-09 ho nahradila Liga mistrů CONCACAF.\n\n CF Pachuca – vítěz 2007 Clausury <br>\n\n CD Motagua – vítěz Interclubes UNCAF 2007 <br>\n\n Harbour View – vítěz CFU Club Championship 2007\n"}
{"id": "374247", "url": "https://cs.wikipedia.org/wiki?curid=374247", "title": "PostGIS", "text": "PostGIS\n\nPostGIS je open source software. Jedná se o nadstavbu pro objektově-relační databázový systém PostgreSQL, která přidává podporu pro geografické objekty (tzv. geoprvky). PostGIS implementuje specifikaci „Simple Features for SQL“ konsorcia Open Geospatial Consortium.\n\nPostGIS zahrnuje:\n\n\nPrvní verze byla vydána v roce 2001 společností Refractions Research pod licencí GNU General Public License. V roce 2006 byl PostGIS certifikován jako nástroj splňující specifikaci „Simple Features for SQL“ konsorcia Open Geospatial Consortium.\n\nSeznam programů, které PostGIS podporují:\n\n\n\n"}
{"id": "374253", "url": "https://cs.wikipedia.org/wiki?curid=374253", "title": "Orlickoústecký vikariát", "text": "Orlickoústecký vikariát\n\nOrlickoústecký vikariát je jedním ze 14 vikariátů královéhradecké diecéze, zahrnuje 20 farností. Okrskovým vikářem je ThLic. Vladislav Brokeš, děkan v Ústí nad Orlicí.\n\nŘímskokatolická farnost Brandýs nad Orlicí – administrátor: R. D. Bohumil Šitavanc.\n\nŘímskokatolická farnost - děkanství Česká Třebová – děkan: R. D. Mgr. Miloš Kolovratník. \n\nŘímskokatolická farnost České Heřmanice - administrátor excurrendo : P. Bernard Jiří Špaček OP.\n\nŘímskokatolická farnost České Libchavy - administrátor excurrendo : ThLic. Vladislav Brokeš\n\nŘímskokatolická farnost Damníkov - administrátor excurrendo : R. D. Mgr. Miloš Kolovratník.\n\nŘímskokatolická farnost Dolní Dobrouč – administrátor: R. D. Mgr. Ján Kubis.\n\nŘímskokatolická farnost Dolní Libchavy - administrátor excurrendo : ThLic. Vladislav Brokeš\n\nŘímskokatolická farnost Horní Sloupnice – administrátor: P. Bernard Jiří Špaček OP.\n\nŘímskokatolická farnost - děkanství Choceň – děkan: Mgr. Bogdan Roman Ganczarski. Farní vikář: R. D. ICLic. Ing. Jaroslav Buriánek.\n\nŘímskokatolická farnost Knířov – administrátor excurrendo : Mgr. Pavel Mistr \n\nŘímskokatolická farnost - děkanství Lanškroun děkan: R. D. Dr. Zbigniew Jan Czendlik. \n\nŘímskokatolická farnost Luková – administrátor excurrendo : R. D. Dr. Zbigniew Jan Czendlik\n\nŘímskokatolická farnost Rudoltice – administrátor excurrendo : R. D. Dr. Zbigniew Jan Czendlik\n\nŘímskokatolická farnost Řetová – administrátor excurrendo : R. D. Mgr. Miloš Kolovratník.\n\nŘímskokatolická farnost Sopotnice – administrátor excurrendo : ThLic. Vladislav Brokeš\n\nŘímskokatolická farnost - děkanství Ústí nad Orlicí – děkan: ThLic. Vladislav Brokeš. Farní vikáři: R. D. Mgr. Jindřich Plšek a ThLic. RNDr. Tomáš Reschel, Ph.D.\n\nŘímskokatolická farnost Vraclav – administrátor excurrendo : Mgr. Pavel Mistr \n\nŘímskokatolická farnost - děkanství Vysoké Mýto – děkan: R. D. Mgr. Pavel Mistr. Farní vikář: R. D. Mgr. Jan Kunert.\n\nŘímskokatolická farnost Zámrsk – administrátor excurrendo : Mgr. Pavel Mistr \n\nŘímskokatolická farnost Žichlínek – administrátor excurrendo : R. D. Dr. Zbigniew Jan Czendlik\n\n"}
{"id": "374255", "url": "https://cs.wikipedia.org/wiki?curid=374255", "title": "Stavros Niarchos", "text": "Stavros Niarchos\n\nStavros Spyros Niarchos (nar. 3. července 1909, Athény, Řecko – 16. dubna 1996, Curych, Švýcarsko) byl řecký rejdař a miliardář, často se mu říkalo \"Zlatý Řek\", byl velkým sokem Aristotela Onassise. \n\nNarodil se v Athénách do bohaté rodiny, jeho otec Spyros Niarchos (nar. 1858) se oženil s bohatou dědičkou Eugenií, za svobodna Coumandarosse. Stavros chodil na soukromou střední školu, a poté na univerzitě v Ahénách vystudoval práva. \n\nPo škole nejprve pracoval u svého strýce z matčiny strany, který podnikal v loďařství a po II. světové válce založil vlastní společnost.V roce 1952 postavil první supertankery, díky kterým vydělal obrovské jmění.\nPo ropné krizi v roce 1973 některé své společnosti prodal a soustředil se na kapitálové trhy a obchod s diamanty. V 80. letech trávil nejvíc času v Ženevě a v 90. letech odešel do důchodu a žil ve svém hlavním sídle v St. Moritzi, kde se věnoval svému oblíbenému sportu, lyžování.\n\nOženil se celkem šestkrát s pěti ženami:\n\nZ jeho manželství vzešlo celkem pět dětí:\nČtyři děti měl s Eugenií:\nčtyři děti:\nPáté dítě s manželkou Charlotte Fordovou:\n\nByl také sběratelem umění. Mezi nejcennější díla v jeho sbírce patří obrazy od Van Gogha, Goyi, El Greca a Rubense.\n\nRodině také patří soukromý ostrov Spetsopoula a rodinná jachta Atlantis.\n"}
{"id": "374256", "url": "https://cs.wikipedia.org/wiki?curid=374256", "title": "Paris (1911)", "text": "Paris (1911)\n\nParis byla francouzská bitevní loď třídy Courbet. Společně se sesterskou \"France\" patřila k druhé dvojici lodí této třídy objednaných v roce 1911. Třída \"Courbet\" představovala první generaci francouzských dreadnoughtů. Loď se účastnila první světové války, přičemž druhou světovou válku strávila ukotvená v přístavu Plymouth, kam po porážce Francie unikla.\n\nZa první světové války se \"Paris\" podílela především na blokádě Otrantského průlivu. V letech 1922–1923 byla poprvé modernizována. Byla u ní zvýšena elevace hlavních děl, část kotlů byla schopna používat naftu jako palivo a nový byl i systém palby. V letech 1927–1929 proběhla druhá modernizace a při třetí modernizaci v letech 1934–1935 \"Paris\" dostala kotle vytápěné naftou a sedm nových 75mm kanónů namísto původních kanónů menších ráží.\n\nPo porážce Francie na počátku druhé světové války se \"Paris\" podařilo uniknout do Plymouthu a později kotvila v Portsmouthu. Dne 3. července 1940 ji zde Britové v rámci Operace Catapult násilně obsadili. Válku loď strávila ukotvená v Plymouthu jako ubytovací loď. Po válce byla loď odtažena zpět do Francie, ale do operační služby už nikdy nevstoupila. Do roku 1955 opět fungovala jako ubytovací loď a v následujícím roce byla sešrotována.\n\n\n\n"}
{"id": "374260", "url": "https://cs.wikipedia.org/wiki?curid=374260", "title": "Liga mistrů CONCACAF 2008/09", "text": "Liga mistrů CONCACAF 2008/09\n\nRočník 2008-09 Ligy mistrů CONCACAF ( \"CONCACAF Champions League\") byl 44. ročníkem klubové soutěže pro nejlepší severoamerické fotbalové týmy. Vítězem se stal tým Atlante FC, který tak postoupil na Mistrovství světa ve fotbale klubů 2009.\n\nÚvodní zápasy se hrály v termínu od 26. srpna do 28. srpna, odvety pak od 2. září do 4. září 2008.\n\n\nZákladní skupiny se hrály od 16. září do 26. listopadu 2008.\n\nLos se uskutečnil 10. prosince 2008. Zápasy čtvrtfinále se hrály v termínu od 24. února do 26. února a odvety pak od 3. března do 5. března 2009.\n\nÚvodní zápasy se hrály v termínu od 17. března do 19. března 2009, odvety pak od 7. dubna do 9. dubna 2009.\n\nÚvodní zápas se hrál v termínu od 21. dubna do 23. dubna 2009, odveta pak od 28. dubna do 30. dubna 2009.\n"}
{"id": "374261", "url": "https://cs.wikipedia.org/wiki?curid=374261", "title": "Ikúnum", "text": "Ikúnum\n\nIkúnum byl králem v Asýrii v období mezi 1867 př. n. l. a 1860 př. n. l.. Na trůn nastoupil po svém bratru Erišumu I.. Byl synem předchozího krále Ilu-šummy.\n\nJe znám jako stavitel chrámu zasvěceného bohu Ninkigalovi., dále nechal zesílit opevnění a hradby ve městě Aššúru a udržoval hospodářsky důležité kolonie (v Malé Asii a na území dnešního Turecka).\n\n"}
{"id": "374262", "url": "https://cs.wikipedia.org/wiki?curid=374262", "title": "Robert Craigie", "text": "Robert Craigie\n\nSir Robert Craigie (1883 – 1959) byl mezi lety 1937–41 britský vyslanec v Japonsku, který dne 22. července 1939 společně s japonským ministrem zahraničí Aritou podepsal v Tokiu dohodu, ve které londýnská vláda uznala japonské výboje v Číně a zavázala se, že nebude nadále podporovat čínský odpor. V některých historiografických textech je tato dohoda označována jako „dálněvýchodní Mnichov“, a to pro některé podobnosti s britským postojem vůči Československu.\n"}
{"id": "374263", "url": "https://cs.wikipedia.org/wiki?curid=374263", "title": "Opakovací puška", "text": "Opakovací puška\n\nOpakovací puška je ruční dlouhá opakovací zbraň umožňující střelbu pouze jednotlivými ranami, vybavená zásobníkem nebo nábojovou schránkou na několik nábojů a s ručně ovládaným závěrem.\n\nVětšina opakovacích pušek jsou palné zbraně. Existují i opakovací větrovky a vzduchovky. Příkladem větrovky, která byla omezeně nasazena i v armádním použití, je rakouská vojenská opakovací větrovka Girandoni vzor 1779. Vynálezce nejběžnějšího typu opakovací pušky byl Walter Hunt, který tuto zbraň sestrojil v roce 1848.\n\nOpakovací pušky používající jednotný kovový náboj se střelným prachem se objevují ve výzbroji armád evropských států v osmdesátých letech 19. století a s minimálními úpravami tvořily hlavní pěchotní výzbroj i v průběhu první a druhé světové války. Po druhé světové válce (v některých zemích i dříve) dochází k jejich nahrazování samonabíjecími puškami a útočnými puškami.\n\nOpakovací pušky tvořily vrchol konstrukce dlouhých neautomatických palných zbraní. Pohybová energie střely, na níž závisí smrtící účinek a průbojnost střely, byla dostatečně veliká a mnohdy značně převyšovala hodnotu potřebnou ke zničení nekrytého cíle (živé síly). Rovněž vynikající byla přesnost střelby. Maximální dostřel často přesahoval možnosti lidského zraku. Nabíjení probíhající prostřednictvím nábojových pásků nebo rámečků zajišťovalo poměrně vysokou palebnou rychlost. Pouze délka některých pušek by se mohla zdát zbytečně velká. Zbraň pěšáka z daného období musela totiž vyhovovat i pro bodákový boj včetně obrany proti jízdě a tak suvorovské heslo \"bodák je chlapík\" mělo stále významné místo v konstrukcích raných vzorů opakovaček.\n\nZákladní schéma mnoha pušek zavedených do výzbroje v různých zemích bylo téměř totožné, lišící se většinou jen v malých odchylkách. Opakovací pušky měly všeobecně jednoduchou konstrukci a odolnost vůči nepříznivým podmínkám, spolehlivou funkci mechanizmů a jejich dlouhou životnost, vysokou přesnost střelby, značný dostřel při velké zastavovací schopnosti střely a rovněž ve své době dostačující rychlost palby.\n\nZákladní částí opakovací pušky tvoří hlaveň s drážkovaným vývrtem. Na její zadní část navazuje pouzdro závěru a v něm uložený závěr. Pod pouzdrem závěru je umístěn zásobník nábojů, obvykle s kapacitou pěti nábojů a spoušťové ústrojí. Na horní části hlavně se nalézají mířidla. Všechny kovové součásti pušky jsou uloženy v pažbě. Pušky byly rovněž standardně vybaveny zpravidla odnímatelným bodákem.\n\nZávěr opakovací pušky je zpravidla odsuvný, využívající ke své funkci manuální činnost střelce. Prostřednictvím pohybu závěru dopředu a dozadu je dopraven náboj do nábojové komory a po výstřelu vyhozena prázdná nábojnice. Střelec ovládá závěr pomocí držadla. U naprosté většiny konstrukcí se uzamčení hlavně provádí pootočením závěru kolem podélné osy o přibližně 90°. Všechny puškové závěry jsou opatřeny křidélkovou pojistkou nebo jiným pojistným zařízením zabraňujícím nechtěnému výstřelu.\n\nUmístění držadla závěru a jeho tvar ovlivňuje podstatně pohodlné nabíjení zbraně. U systémů, kde je držadlo umístěno ve středové části závěru (ruská puška Mosin M 1891) je potřeba při každém nabíjení změnit polohu pušky - o něco ji sklopit a přemístit hlaviště pažby z ramene do podpaží. Teprve pak je držadlo pro střelce dosažitelné, může je otočit rukou obrácenou dlaní vzhůru a otevřít a zavřít závěr. Systémy, u kterých je držadlo umístěno v zadní části závěru (německá puška Mauser M 1898), umožňují nabití pušky, aniž by se hlaviště pažby vzdálilo od ramene. Zejména pokud držadlo není vodorovné, ale ohnuté dolů. Při střelbě z takovýchto pušek je nabíjení pohodlnější a rychlejší, zvyšuje se praktická rychlost střelby a není třeba stále znovu zamiřovat. Držadla umístěná v maximální blízkosti spouště zkracují rovněž o něco čas nezbytný k přemístění střelcovy ruky ze spouště na držadlo závěru a naopak. U počátečních vzorů opakovacích pušek podmínkám jejich taktického použití plně odpovídala držadla umístěná vpředu a vodorovně, u pozdějších typů se umisťují spíše do zadní části závěru. Tyto novější vzory vznikaly po zkušenostech z první světové války, kdy se z pušek většinou střílelo z polohy vleže (nebo vstoje ze zákopu).\n\nRychlost střelby je rovněž vyšší u konstrukcí závěrů s přímotažným pohybem, u kterých není třeba při nabíjení otáčet držadlem. K otevření a uzavření závěru tak stačí pouze popotáhnout držadlo dozadu a dopředu. Odemčení a uzamčení hlavně u těchto konstrukcí je dosaženo tím, že tělo závěru má o něco delší chod než závorník a tato část pohybu je využita na zapojení nebo vyřazení uzamykacího ústrojí. Tyto závěry měly i přes své nesporné výhody rovněž řadu nedostatků - například ztížené vytahování nábojnice, značná citlivost na znečištění, proto se rozšířily poměrně málo (například rakouská puška Mannlicher M 1895).\n\nKonstrukcí závěru se od ostatních vojenských opakovaček výrazně liší puška Winchester M 1894. Má rovněž odsuvný závěr, ale ovládaný neobvyklým způsobem. Závěr se pohybuje pomocí systému pák a ovládaný je výklopnou pákou spojenou s lučíkem umístěnou pod krkem pažby.\n\nVětšina opakovacích pušek má pevné středové zásobníky (nábojové schránky) plněné najednou několika náboji. Podle způsobu nabíjení se tyto pušky dělí na zbraně nabíjené pomocí nábojového rámečku nebo pomocí nábojového pásku. Rámečkové nabíjení bylo poprvé použito u rakouské pušky Mannlicher M 1886. Náboje byly vloženy do nábojové schránky společně s kovovým rámečkem, spojujícím pět nábojů a stlačovaly dolů podavač s pružinou. Po zasunutí do nábojové schránky se rámeček zvláštním výstupkem spojil s ozubem zachycovače v nábojové schránce. Po vystřílení všech nábojů uvolněný prázdný rámeček vypadl směrem dolů. V roce 1889 se objevuje další způsob rychlého nabíjení pomocí nábojového pásku (systém Mauser). Pásek spojující náboje po pěti kusech se do nábojové schránky nevkládal a sloužil pouze k jejímu rychlému naplnění. Při otevřeném závěru se pásek s náboji zasadil do výřezů v pouzdře závěru. Pak střelec tlakem na horní náboj vsunul najednou všechny náboje z pásku do nábojové schránky. Přitom byla stlačována pružina podavače nábojů, které byly zadrženy ve schránce zvláštními odpruženými záchyty. Vyprázdněný pásek byl vyhozen, závěr se zavřel a puška byla připravena ke střelbě. Nabíjení pomocí pásku vyžadovalo o něco více času, než nabíjení s rámečkem, ale použití pásků bylo výhodnější z hlediska úspory hmotnosti. Například německý rámeček vážil 17,5 g a pásek pouze 6,5 g. Každá stovka nábojů tedy při rámečkovém nabíjení měla hmotnost o 220 g větší než při nabíjení pomocí pásků. Vedle dříve používaných zásobníků s náboji uloženými v jedné vertikální řadě se brzy objevují rovněž zásobníky systému Mauser s dvouřadovým uložením nábojů. Na rozdíl od jednořadových zásobníků, kde při otevřeném závěru náboje zadržovala různá odpružená zařízení, u dvouřadých zásobníků tato zařízení nebyla. Náboje se vzájemně zaklínily a byly spolehlivě zadržovány i při otevřeném závěru.\n\nMířidla opakovacích pušek počítala i s možností střelby na značně velké vzdálenosti - až na 2000-2500 m. Na takovou vzdálenost v bojových podmínkách prakticky nelze prostým okem vidět jednotlivé živé cíle, použita mohla být při střelbě salvou na skupinové cíle. Z počátku převládala různá stavitelná rámečková hledí, která musela být při střebě vztyčována do vertikální polohy, což omezovalo výhled střelce. Později se začala rozšiřovat jednodušší stavitelná tzv. sektorová hledí.\n\nMušky jsou většinou upevněny na výstupku u ústí hlavně, používají se různé typy chránítek.\n\nPro výzbroj odstřelovačů se používají pušky vybavené optickými mířidly značně zvyšujícími přesnost střelby.\n\nPo zkušenostech z první světové války se ukázalo, že pěchotní pušky některých států jsou zbytečně dlouhé. S rozvojem kulometů zmizela prakticky potřeba střelby z pušek na velké vzdálenosti a dlouhá puška střílející výkonným nábojem přestala být optimální zbraní pěchoty. V řadě zemí po první světové válce došlo k zkrácení a vylehčení pušek a jejich modernizaci. Další cestou modernizace bylo použití nového typu náboje - lehčího a se sníženým výkonem, což by dovolovalo zvětšit zásobu nesené munice, rovněž zmenšit a odlehčit zbraň. Z ekonomických důvodů však v meziválečném období téměř nikde nebyly nové náboje přijaty do výzbroje a spíše se zkracovaly a vylehčovaly osvědčené pušky starých modelů. Po druhé světové válce končí rozvoj opakovacích pušek ve vojenské výzbroji a opakovačky uvolňují místo různým vzorům samonabíjecích a automatických zbraní.\n\n\n"}
{"id": "374264", "url": "https://cs.wikipedia.org/wiki?curid=374264", "title": "Nová Ves (okres Veľký Krtíš)", "text": "Nová Ves (okres Veľký Krtíš)\n\nNová Ves je obec v okrese Veľký Krtíš v Banskobystrickém kraji na jižním Slovensku. Žije zde  obyvatel.\n\nObec Nová Ves leží ve východní části Ipeľské kotliny v údolí potoka Krtíš. Rozkládá se na ploše 850 ha s nadmořskou výškou 160 m (střed obce) až 309 m. Je necelých deset kilometrů od maďarské hranice.\n\nÚzemí má charakter pahorkatiny s plochými hřbety, které jsou tvořeny třetihorními usazeninami. Lesní porost, je pouze ve východní části, tvoří porosty akátů a dubů.\n\nPrvní písemná zmínka je z roku 1473, ale záznam je z 14. století. Vesnice byla poddanskou vesnicí Modrokamenského panství. V letech 1544–1593 byla obsazena Turky a během bojů byla zničena. Její obnova spadá na začátek 18. století. Do roku 1848 byla rozdělena mezi panství Divinské a Modrokamenské.\n\nMezi hlavní činnosti pařilo zemědělství, vinařství (vinohrady byly vysázeny v roce 1740) a částečně práce v hornictví.\n\nV roce 1828 zde žilo v 53 kamenných domech 439 obyvatel.\n\n\nV roce 2007 obec zakoupila církevní pozemky a nabídla je zahraničním investorům. Od roku 2012 se rozběhla výroba nábytku v belgické firmě Furni Finish. Od roku 2012 v německé firmě Forschner se vyrábějí kabely pro auta a autobusy. V roce 2017 byla zahájena výroba interiérových dekoračních komponentů pro automobilový průmysl v turecké firmě MATA Automotive.\n"}
{"id": "374267", "url": "https://cs.wikipedia.org/wiki?curid=374267", "title": "Francis Fukuyama", "text": "Francis Fukuyama\n\nYoshihiro Francis Fukuyama (* 27. října 1952 Chicago) je americký spisovatel, politolog a filosof japonského původu. Proslavil se především dílem \"Konec dějin a poslední člověk\" (1992), které je považováno za protiklad díla též amerického spisovatele Samuela P. Huntingtona.\n\nZatímco Huntigton předpovídá neustálý spor základních civilizačních celků (např. západního, pravoslavného, islámského či buddhistického), Fukuyama tvrdí, že pádem tzv. Železné opony dějiny v podstatě skončily, neboť sice stále budou „probíhat události a vycházet noviny, které o nich budou psát“, ale demokratický a ekonomicky liberální světařád svou úspěšnou expanzí ukazuje, že je jediným možným a finálním stádiem sociokulturního vývoje lidstva a lidské vlády.\n\nTotalitní státy a diktatury jako např. Kuba, či Bělorusko jsou pouze anachronismem a je otázkou času, kdy i v nich zvítězí západní model fungování společnosti. Fukuyama srovnává své myšlenky s Marxovými tak, že Karl Marx považoval dějiny za spění ke komunismu, Fukuyama za jejich konec považuje právě dosažení liberální společnosti, volného trhu a západního životního stylu.\n\nVe svém následném díle \"Trust: Social Virtues and Creation of Prosperity\" (1995) však dochází k pozměnění původních východisek a uznává, že kulturu nelze beze zbytku oddělit od ekonomie. Fukuyama je také spojován s nástupem neokonzervatismu v USA v době vlády Ronalda Reagana. Během úřadování prezidenta George Bushe se od neokonzervatismu distancoval.\n\nBěhem své kariéry Fukuyama postupně působil na George Mason University a Johns Hopkins University, od roku 2010 pak na Stanford University.\n\n\n"}
{"id": "374271", "url": "https://cs.wikipedia.org/wiki?curid=374271", "title": "Tay Zonday", "text": "Tay Zonday\n\nAdam Nyerere Bahner (* 6. července 1982), známý především pod pseudonymem Tay Zonday, je americký klávesista, vítěz ocenění YouTube. Díky své písni Chocolate Rain, kterou nahrál na YouTube a která má přes 106 milionů návštěv, se stal v červenci 2007 populárním internetovým memem.\n\n"}
{"id": "374274", "url": "https://cs.wikipedia.org/wiki?curid=374274", "title": "Amél-Marduk", "text": "Amél-Marduk\n\nAmél-Marduk, nazývaný \"Evil-Merodak\" v Bibli, byl synem a nástupcem Nabukadnesara II., krále babylonského, a byl třetím králem z chaldejské (novobabylonské) dynastie.\n\nByl u moci pouhé dva roky (562–560 př. n. l.). Podle biblické 2. knihy královské byl vlídný k Joachinovi, králi Judského království, udělil mu milost a propustil ho ze zajetí, v kterém byl Joachin držen celých 37 let. (2. Král. 25:27). Údajně pro nedodržování politiky svého otce byl Amél-Marduk zavražděn svým švagrem Nergal-Šarezerem (Neriglissarem), který se poté ujal trůnu.\n"}
{"id": "374278", "url": "https://cs.wikipedia.org/wiki?curid=374278", "title": "Kostel svatého Mikuláše (Hanušovice)", "text": "Kostel svatého Mikuláše (Hanušovice)\n\nKostel svatého Mikuláše v Hanušovicích je barokní stavbou z 18. století se starším renesančním jádrem z 16. století. Kostel byl v roce 1958 zapsán na seznam kulturních památek.\n\nPopulace netopýra velkého je chráněna jako přírodní památka Hanušovice - kostel.\n\nKostel stál v Hanušovicích už roku 1350, předpokládá se, že dřevěný. Současný kostel byl postavený roku 1656, ještě v renesančním stylu a do dnešní podoby byl přestavěn roku 1738.\n\nV 19. století byla upravována sakristie, vybudována předsíň a schodiště na kruchtu v podvěží. Kostel byl renovován v roce 1909, kdy byly také instalovány nové varhany a hodiny. \n\nKostel se hřbitovem měl původně polohu uprostřed obce. Pozdější výstavba se soustředila k řece Moravě a nyní je kostel vzdálen asi 2 km od centra města. Areál kostela se hřbitovem je obehnán kamennou zdí. Vede k němu schodiště vyrovnávající svažitý terén. Po stranách stojí dvě chráněné památky\nK areálu kostela náleží též památkově chráněná fara, empírová architektura z 30. let 19. století se starším barokním jádrem z let 1719-1720. U ní stojí pomník padlých z 1. světové války, který vytvořil v roce 1924 ze světlé slezské žuly sochař Josef Obeth.\n\nKostel je orientovaná, podélná, jednolodní stavba na půdorysu kříže, střed tvoří čtverec s uťatými rohy. Ramena kříže tvoří kněžiště, boční kaple a loď. K severní straně kněžiště a boční kaple byla přistavěna sakristie s oratoří v patře, k jižní zdi lodi čtyřboká předsíň. V ose západního průčelí stojí 30m vysoká věž s barokní zvonicí. \n\nFasády jsou hladké, prolomené okny se segmentovým záklenkem, rámovanými profilovanou šambránou. Okna ve věži jsou štěrbinová, na východní straně (otevřené do půdního prostoru) se zachovalo okno lomené. Část nároží věže a podstřešní vlys jsou opatřené sgrafity. Západní a jižní vstupní portál je obdélný s kamenným ostěním, nahoře pravoúhle zalomeným s kapkami.\n\nKněžiště a východní rameno lodi jsou zaklenuty valeně s hranatými výsečemi, po severní straně je oratoř. Čtverec lodi s lunetami mezi diagonálními pasy. Boční kaple jsou zaklenuty příčně valenou klenbou. Pasy a hrany lunet jsou lemovány maltovými pruty. Klenba sedí na průběžné římse podepřené nízkými pilastry s římsovým kladím. Kruchta je zděná, podklenuta valeně s dotýkajícími se výsečemi. Kruchta má mezi dvěma pilíři tři oblouky a poprseň plasticky zdobenou imitací kuželek a vázami nad pilíři. \n\nZařízení je rokokové, umělecky a časově jednotné, renesanční je pouze zvon (z roku 1557), některé doplňky jsou pozdější. Hlavní oltář je dvoudílný, s tabernáklem a sloupovým retábulem (1771). Uprostřed oltáře je obraz sv. Mikuláše ze třetí čtvrtiny 19. století, kopie původního obrazu \"J. K. Handkeho\", u paty sloupů jsou monumentální figury sv. Ambrože a sv. Augustina. Severní kaple je mariánská, s oltářem vytvořeným současně s hlavním, původní je obraz Panny Marie. Jižní kaple je zasvěcena sv. Janu Nepomuckému, s oltářními obrazy světcovy glorifikace a sv. Floriána (konec 18. století). K původnímu vybavení patří také zdobená kazatelna a dřevěná křtitelnice. V lodi je zavěšen klasicistní korunový lustr z první čtvrtiny 19. století. \n\nGÁBA Zdeněk, JOKL, Václav: Hanušovice v proměnách času, 1.vyd., Štíty : nakl. Pavel Ševčík – VEDUTA, 2010. ISBN 978-80-86438-34-4\n"}
{"id": "374281", "url": "https://cs.wikipedia.org/wiki?curid=374281", "title": "Jang Wej (gymnasta)", "text": "Jang Wej (gymnasta)\n\nJang Wej (ZZ: 杨威, pinyin: Yáng Wēi, * 8. únor 1980, Xiantao) je gymnasta z Číny. Získal tři zlaté olympijské medaile včetně víceboje jednotlivců a stal se dvakrát absolutním mistrem světa.\n\nNa olympijských hrách v Sydney v roce 2000 získal Jang Wej stříbrnou medaili v individuálním víceboji a vyhrál zlato v soutěži družstev.\n\nV roce 2003 vyhrál na mistrovství světa ve sportovní gymnastice v Anaheimu opět zlatou medaili v soutěži družstev a stříbro v individuálním víceboji.\n\nNa olympijských hrách v Aténách v roce 2004 skončil vítězný tým z mistrovství světa pouze pátý poté, co mnoho jeho členů upadlo. Čínský tým si to vynahradil na olympijských hrách v Pekingu v roce 2008 ziskem zlata, když na další místa odsunul Japonsko a Spojené státy.\n\nJang se vrátil do formy na mistrovství světa ve sportovní gymnastice v roce 2006 v Aarhusu, kde získal zlato v soutěži družstev, v individuálním víceboji a na bradlech. Zlato vyhrál rovněž v roce 2006 na Asijských hrách, a to v soutěži družstev, individuálním víceboji, na kruzích a bradlech.\n\nNa mistrovství světa ve sportovní gymnastice v roce 2007 ve Stuttgartu úspěšně obhájil tituly v soutěži družstev a v individuálním víceboji a na čínském mistrovství v roce 2007 a 2008 vyhrál individuální víceboj a soutěž na kruzích.\n\nNa olympijských hrách v Pekingu v roce 2008 vyhrál Jang Wej zlato v individuálním víceboji a ve finále družstev. Zároveň získal stříbro ve finále soutěže na kruzích a skončil čtvrtý ve finále soutěže kůň našíř.\n\nJang Wej je znám impozantní obtížností v šesti disciplínách.\n\nJang Wej má dlouhodobý vztah s bývalou gymnastkou Jang Jün, která je čínskou dvojnásobnou bronzovou olympijskou medailistkou (v soutěži družstev a na hrazdě) a nyní je reportérkou CCTV. V červnu 2006 pozval Jang Wej Jang Jün na tiskovou konferenci, což se ukázalo jaký pouhý trik, aby ji překvapil žádostí o ruku. 6. listopadu 2008 se vzali.\n"}
{"id": "374284", "url": "https://cs.wikipedia.org/wiki?curid=374284", "title": "Simple Features", "text": "Simple Features\n\nSimple Features je OpenGIS standard, který specifikuje uložení geografických dat v digitální podobě (body, linie, polygony a další). Simple Features je založen na 2D geometrii s možností lineární interpolace mezi lomovými body.\n\nPrvek je považován za jednoduchý, pokud nedochází k překřížení prvku sebou samým.\nSpecifikace OpenGIS Simple Features definuje různé prostorové operátory a funkce. Lze tak odvozovat z existujících prvků další prvky, např. obalovou zónu liniového prvku.\n\nWell-known text (WKT) je textový značkovací jazyk určený pro popis vektorové geometrie geografických objektů, prostorových referenčních systémů, popřípadě transformačních parametrů mezi jednotlivými souřadnicovými systémy.\n\nBinární forma well-known binary (WKB) je používána pro převod a uložení informací v databázovém systému jako je např. PostGIS. Formát je kontrolován konsorciem Open Geospatial Consortium (OGC) a popsán ve specifikacích \"Simple Feature Access\" a \"Coordinate Transformation Service\".\n\nGeometrické objekty, které lze pomocí WKT popsat jsou:\n\n\nMultigeometrické typy dovolují použít v jednom objektu více geometrických typů stejné dimenze. Pro uložení geometrie různých dimenzí slouží kolekce geometrie.\n\nSouřadnice mohou být 2D (x, y), 3D (x, y, z), 4D (x, y, z, m), kde m je hodnota lineárního referenčního systému nebo 2D s hodnotou m (x, y, m). Klíčové slovo EMPTY definuje tzv. \"prázdnou\" geometrii. Prvek, který neobsahuje žádné lomové body (souřadnice).\n\nZápis ve formě WKT je často používán v OGC specifikacích, PostGIS například obsahuje funkce pro konverzi geometrie z/do formy WKT.\n\nPříklad geometrie zapsané ve formě WKT:\ncodice_1\n\nProstorový referenční systém obsahuje ve zápisu WKT informace o geodetickém datu, geoidu, souřadnicovém systému a kartografickém zobrazení. \n\nWKT je používán řadou GIS aplikací a knihoven, např. ESRI používá WKT ve formátu Shapefile (soubor *.prj).\n\nPříklad definice systému S-JTSK ve formě WKT:\ncodice_2\n\nFormát WKT může popisovat metodu transformace a transformační parametry pro konverzi mezi dvěma prostorovými souřadnicovými systémy.\n\nNapř.\ncodice_3\n\ncodice_4\n\n\n\n"}
{"id": "374287", "url": "https://cs.wikipedia.org/wiki?curid=374287", "title": "Eva Greenová", "text": "Eva Greenová\n\nEva Greenová (rodným jménem Eva Gaëlle Green, * 5. července 1980 v Paříži, Francie) je francouzská herečka, známá rolemi z Bertolucciho snímku \"Snílci\" a filmové bondovky \"Casino Royale\", kde Jamese Bonda ztvárnil Daniel Craig.\n\nPochází z rodiny zubaře Waltera Greena, švédského původu, a francouzské herečky alžírského původu Marlene Jobertové. Má sestru, dvojvaječné dvojče Joy.\n\nNarodila se v Paříži, o dvě minuty dříve než její dvouvaječné dvojče, sestra Joy (Johanne). Díky svému otci je pravnučkou francouzského hudebního skladatele Paula Le Flema. Její matka byla narozena v Alžírsku a je židovka. Green byla vychována bez náboženské víry a řekla: \"Cítím se jako občan světa. Život a film nemá hranic.\" Vyrostla v pařížském sedmnáctém okrsku, kde navštěvovala Americkou školu v Paříži. Svou rodinu popsala jako \"buržoazní\" a řekla, že její sestra je od ní velmi odlišná. Green měla původně tmavě blonďaté vlasy, než si je v patnácti letech obarvila na černo. Francouzsko-švédská herečka Marika Green je její teta a zpěvačka Elsa Lunghini je její sestřenice.\n\nVe Francii navštěvovala a absolvovala Americkou univerzitu v Paříži, anglicky mluvící instituci a také trávila čas mezi Ramsgate, Londýnem a Irskem. Ve škole byla tichá a klidná a v sedmi letech při návštěvě Louvru se u ní projevil zájem o egyptologii. Ve čtrnácti letech se rozhodla stát herečkou poté, co viděla Isabelle Adjani ve filmu \"Příběh Adély H.\". Její matka se zpočátku obávala, že herecká kariéra by byla trochu moc pro její citlivou dceru, ale později začala podporovat ambice mladé Evy.\n\nPovažuje se za zdrženlivou od společnosti: \"Když mě lidé poprvé potkají, shledávají, že jsem k nim chladná. Udržuji si od ostatních určitý odstup a to je důvod, proč mě tak přitahuje herectví. Umožňuje mi nosit masku.\" Eva podporuje UNICEF. Je ateistka. Při natáčení filmu \"Království nebeské\" se seznámila a posléze i chodila s novozélandským hercem Martonem Csokasem. Pár se ale v roce 2009 rozešel.\n\nProjevila zájem navrátit se k divadlu. Řekla, že nemá žádné plány pracovat v Hollywoodu, protože: \"Problém s Hollywoodem je ten, že studia jsou velmi silná, mají o hodně větší moc než režiséři. Mojí ambicí teď je prostě najít dobrý scénář.\" Dodala, že by se tam mohla dostat do škatulky osudových žen.\n\nV roce 2007 byla časopisem Empire zvolena jako šestá nejpřitažlivější filmová hvězda všech dob. Magazín Empire také umístil její postavu Vesper Lynd (z filmu Casino Royale) jako devátou nejpřitažlivější ženskou hrdinku v historii filmu. V roce 2011 ji magazín Los Angeles Times umístil na osmnáctém místě v seznamu 50 nejkrásnějších žen ve filmu.\n\n"}
{"id": "374289", "url": "https://cs.wikipedia.org/wiki?curid=374289", "title": "Atakpamé", "text": "Atakpamé\n\nAtakpamé bylo založeno lidmi kmene Joruba a je pátým největším městem Toga podle počtu obyvatel (84979 v roce 2006). Město leží v oblasti Plateaux v Togo. Je průmyslovým centrem a leží na hlavní severojižní dálnici, 161 km severně od hlavního města Lomé. Je také obchodním centrem regionu v oblasti výroby a oděvnictví.\n\nMěsto je obsluhováno nádražím na hlavní severní trati Tožské železnice.\n\nMěsto bylo administrativním centrem Německého Togolandu.\n\nV roce 1914 během první světové války byla britsko-francouzská kampaň v Togo zaměřena na zajetí nebo zničení významné německé radiové stanice v Kamině v blízkosti Atakpamé. Spojenci se obávali, že by byli němečtí nájezdníci pomocí stanice schopni udržovat kontakt s Berlínem. Krátká akce začala 6. srpna 1914 a 24. srpna byli Němci donuceni stanici zničit předtím, než se 26. srpna vzdali Spojencům.\n"}
{"id": "374295", "url": "https://cs.wikipedia.org/wiki?curid=374295", "title": "Raškov", "text": "Raškov\n\nRaškov (německy \"Nikles\") je část obce Bohdíkov v okrese Šumperk.\n\nPrvní zmínka o obci pochází z roku 1351. Do roku 1918 byla většina obyvatel německé národnosti, po vysídlení původního německého obyvatelstva se národnostní složení změnilo. V roce 1960 byla obec připojena k Bohdíkovu.\n\nÚdaje pocházejí z Vlastivědy šumperského okresu:\n\nV katastru obce jsou evidovány tyto kulturní památky:\n\n\n"}
{"id": "374296", "url": "https://cs.wikipedia.org/wiki?curid=374296", "title": "Teresina", "text": "Teresina\n\nTeresina je hlavní a největší město brazilského státu Piauí a jediné vnitrozemské hlavní město v Severovýchodním regionu země. Centrum města leží mezi řekami Parnaíba a Poti, a proto se městu někdy říká „Mezopotámie Severovýchodu“.\n\nV severní části města se stékají dvě řeky a pokračují směrem k Atlantiku. Na soutoku je přírodní park s vyhlídkovou plošinou, která umožňuje výhled na soutok z krátké vzdálenosti. Směrem z města přes řeku Parnaíba leží menší město Timon a ještě dál hranice státu Maranhão. V městě Teresina žije přes 752 000 obyvatel na ploše 1680 km. Metropolitní area má asi 996 000 obyvatel. Okolo ležícímu regionu se říká \"Chapada do Corisco\". Město se původně jmenovalo \"Vila Nova do Poti\", po řece Poti, a později bylo na počest císařovny Terezy Kristýny, ženy Pedra II. Brazilského, přejmenováno na Teresina. Město je hlavním městem státu od roku 1852, kdy bylo založeno guvernérem provincie José Saraivou, který přemístil administrativní sídlo provincie Piauí z města Oeiras. Teresina byla prvním plánovaným městem Brazílie (dříve než dobře známé plánované hlavní město Brasília, založené roku 1960, a dříve než Belo Horizonte, hlavní město státu Minas Gerais, založené v roce 1897); jeho vzhled prý připomíná šachovnici. Je rozděleno do čtvrtí, z nichž nejoblíbenější je Mocambinho. Je známo jako „Zelené město“ kvůli nespočtu mangovníků, které lemují ulice. K místním řemeslům patří keramika. Památník připomíná legendárního \"Cabeça de Cuia\", osobnost místního folklóru. Protože leží v blízkosti rovníku, vysoké teploty v Teresině během roku se pohybují mezi 26 a 40 stupni Celsia, z čehož nejnižší teploty bývají v prvních 5 měsících roku. Nejteplejším obdobím roku je říjen až prosinec. Vlhkost vzduchu je vysoká po celý rok, s nejnižší v průměru okolo 40 % a nejvyšší okolo 90 %, přičemž nejvyšší hodnoty (80 – 90 %) jsou zaznamenávány od března do června. Město je součástí vysoce osídleného komplexu známého jako Regiao Integrada de Desenvolvimento de Grande Teresina (Region integrovaného rozvoje Velké Teresiny).\n\nTeresina má poloaridní nebo stepní podnebí. Tyto výrazy popisují klimatické regiony, které dosahují nízkých ročních úhrnů srážek (250–500 mm).\n\nTeresina má caatingu, vegetační typ a ekoregion charakteristický pro severovýchodní Brazílii. Název „caatinga“ pochází z jazyka Tupi a znamená „bílý les“ nebo „bílá vegetace“ (kaa = les, vegetace, tínga = bílý). Caatinga je suchá země s keři a trněný les, která je tvořena převážně malými, trnatými stromky, které shazují každoročně listí. Základní vrstvu tvoří kaktusy, rostliny s úzkými kmeny ve tvaru trněného kartáče a suchu přizpůsobené trávy. Mnoho jednoletek roste, kvete a umírá během krátké deštné sezóny.\n\nHDP města bylo 5 245 724 000 BRL (2005).\n\nPříjem na obyvatele města byl 6 650 BRL (2005).\n\nOficiálním národním jazykem je portugalština a tím je také prvním jazykem učeným ve školách. Ale součástí výuky na středních školách jsou i angličtina a španělština.\n\n\nTeresina/Senador Petrônio Portella Airport. Letiště Teresina bylo otevřeno 30. září 1967 a od 3. února 1975 ho obsluhuje Infraero. Letiště Teresina se nachází čtyři kilometry od centra, zhruba deset minut jízdy autem. Leží 67 m n. m. a průměrná teplota je 30,9 °C.\n\nTeresina Metro je systém metra v Teresině. Je provozováno CTMP (Companhia Metropolitana de Transportes Públicos) a bylo otevřeno v roce 1990.\n\nVe městě sídlí dva fotbalové kluby, River Atlético Clube a Esporte Clube Flamengo. Oba týmy hrají na obou stadionech, Estádio Governador Alberto Tavares Silva a Estádio Lindolfo Monteiro.\n\nV Teresině se v roce 1973 narodil sprinter Cláudio Roberto Souza.\n"}
{"id": "374299", "url": "https://cs.wikipedia.org/wiki?curid=374299", "title": "The Best of Ricky Martin", "text": "The Best of Ricky Martin\n\nThe Best of Ricky Martin je druhé kompilační album zpěváka Rickyho Martina. Album vyšlo u Sony BMG Music dne 30. října 2001. Celosvětově se tohoto alba prodalo přes 1 000 000 kopií.\n\n\n"}
{"id": "374302", "url": "https://cs.wikipedia.org/wiki?curid=374302", "title": "Priorita početních operací", "text": "Priorita početních operací\n\nPriorita početních operací vyjadřuje v algebře pořadí, v jakém se provádějí početní operace v případě, že před i za číslem nebo výrazem následuje binární operace (např. 2 × 3 + 5).\n\nToto pořadí je následující:\nProto 3 + 5 = 28 nebo 3 × 5 = 75\n------ 9 + 0 + 9 + 0 + 9 x 0 + 9 = 27\nnejdřív se vynásobí 9x0=0 a vznikne 9 + 0 + 9 + 0 + 0 + 9 = 27\n\nV případě, že je třeba tato pravidla obejít, se používají pro upřednostnění závorky ( ). Příklad: 2 * (3 + 4) = 14.Při potřebě více dvojic závorek, které by se mohly navzájem plést, se pak dále používají hranaté závorky [ ] a složené závorky { }.\n"}
{"id": "374304", "url": "https://cs.wikipedia.org/wiki?curid=374304", "title": "Kostel svatého Jana Křtitele (Raškov)", "text": "Kostel svatého Jana Křtitele (Raškov)\n\nKostel svatého Jana Křtitele v Raškově je barokní stavbou z 18. století, výrazně dotvářenou v klasicismu. Kostel byl v roce 1958 zapsán na seznam kulturních památek.\n\nFarní kostelík stál v Raškově již ve 14. století. Na jeho místě vybudovali místní evangelíci ve druhé polovině 16. století dřevěnou modlitebnu. Fara zřejmě zanikla za třicetileté války. Současný kostel se začal stavět v r. 1711 na popud a za finančního přispění Josefa Jana Adama z Lichtenštejna. Stavba probíhala až do r. 1733, ale již v r. 1725 byl slavnostně vysvěcen. Ve třetí čtvrtině 18. století byla vybudována zvonice a zřejmě i předsíň, v roce 1802 sakristie.\n\nV roce 1784 byla při novém kostele obnovena i fara.\n\nKostel stojí v areálu hřbitova, který je obehnán ohradní zdí se dvěma kruhovými kaplemi v západních nárožích. Kaple na levé straně je spojena s márnicí. Před areálem stojí na pravé straně kamenný kříž s tělem Ježíše Krista.\n\nKostel je orientovanou podélnou jednolodní sálovou stavbou na půdorysu tvořícím uvnitř ovál, na vnějšku obdélník s konkávně vykrojenými nárožími, jimiž je naznačeno trojboké kněžiště s masivními opěráky. Čtyřboká sakristie s oratoří je umístěna na severní straně kněžiště. Z jižní strany lodi je přizděna malá předsíň se sedlovou střechou. Na západní straně lodi je představěna věž se zvonicí, v jejímž průčelí je druhotně osazen kamenný znak knížete Josefa Jana Adama z Lichtejnštejna. Hlavní vstup do kostela je chráněn předsíní s trojúhelníkovým štítem, který má do omítky vyrytý chrismon ve tvaru JHS. V jižním rohu věže a lodi je přístavek se schodištěm na kruchtu a věž. \n\nSál lodi je zaklenut valeně s výsečemi mezi pasy, které jsou naznačeny v omítce plastickými pruty. Mezi nimi probíhají reliéfní akantové rozviliny. Ve vrcholu klenby je čtyřlistý zrcadlový rám. V západní části sálu je hudební kruchta se vzácnými varhanami z r. 1875 z dílny Franze Kolba z Pekařova. Zařízení obsahuje bohatě zdobenou kamennou křtitelnici kalichového tvaru ze 3. čtvrt. 18. stol. \n\n\n"}
{"id": "374306", "url": "https://cs.wikipedia.org/wiki?curid=374306", "title": "Marie Portugalská (1527)", "text": "Marie Portugalská (1527)\n\nMarie Portugalská (15. října 1527, Coímbra – 12. července 1545, Valladolid) byla dcerou portugalského krále Jana III., neteří císařů a králů Karla I./V. a Ferdinanda I. a první manželkou pozdějšího španělského krále Filipa II.\n\nNarodila se z manželství krále Jana s kastilskou infantkou Kateřinou. Kateřina vyrostla u své matky kastilské královny Jany I., vězněné za zdmi Tordesillasu, a v necelých osmnácti letech se provdala za třiadvacetiletého portugalského krále Jana III. O rok později se provdala Janova sestra Isabela za Kateřinina bratra Karla V.\nMarie měla sedm sourozenců, ale kromě bratra Jana všichni zemřeli v dětském věku.\n\n15. listopadu 1543 se provdala za svého o rok staršího bratrance (1. stupně) Filipa. Zemřela v sedmnácti letech, v roce 1545 čtyři dny po porodu syna a následníka Karla.\n"}
{"id": "374310", "url": "https://cs.wikipedia.org/wiki?curid=374310", "title": "La Historia (album, Ricky Martin)", "text": "La Historia (album, Ricky Martin)\n\nLa Historia je sedmé studiové album zpěváka Rickyho Martina a také jeho první kompilace, která vyšla u Sony BMG Music v roce 2001.\n"}
{"id": "374315", "url": "https://cs.wikipedia.org/wiki?curid=374315", "title": "Národní strana práce", "text": "Národní strana práce\n\nJméno Národní strana práce náleží několika subjektům:\n\n"}
{"id": "374316", "url": "https://cs.wikipedia.org/wiki?curid=374316", "title": "Kostel svatého Petra a Pavla (Bohdíkov)", "text": "Kostel svatého Petra a Pavla (Bohdíkov)\n\nKostel svatého Petra a Pavla v Bohdíkově je barokní stavbou z 18. století. Kostel s ohradní zdí byl v roce 1964 zapsán na seznam kulturních památek.\n\nV Bohdíkově stál původně dřevěný kostelík s farou, který však vyhořel v roce 1678. Nový kostel dal postavit v roce 1725 kníže Josef Jan Adam z Lichtenštejna. Pozemek, na kterém kostel stojí, byl močálovitý, proto musel být zpevněn dřevěnými piloty a to tak vysoko, jak je od země k oknům. Věž musela být postavena za apsidu, nikoliv ke vchodu kostela, kde bylo propadnutí země největší. Kostel býval obklopen hřbitovem, který byl zrušen v roce 1892. Od roku 1958 patří kostel společně se zdí, která ohrazovala původní hřbitov, mezi kulturní památky ČR. V letech 1996–2001 prošel kostel celkovou rekonstrukcí.\n\nKostel je samostatně stojící jednolodní stavba s podélnou osou ve směru jihovýchod–severozápad. Loď obdélného půdorysu přechází v apsidu, ke které byla přistavěna hranolová věž s cibulovou střechou. Nad vstupem do kostela je osazen kamenný polychromovaný znak Josefa Adama Jana z Lichtenštejna s ústředním reliéfem Řádu zlatého rouna. Průčelí je ozdobeno pískovcovou sochou Madony v horní části rizalitu a po stranách nikami se sochami sv. Petra a Pavla.\n\nNa tabernáklu hlavního oltáře je umístěna poloplastika Madony s dítětem. V závěru kněžiště je zavěšen monumentální obraz duchovních patronů kostela, zn. Josef Ringlhun 1853. Od téhož autora je obraz sv. Josefa na bočním oltáři v lodi. \n\nNejhodnotnější součástí vnitřního vybavení kostela jsou obrazy barokního uničovského malíře Jakuba Zinka. Čtrnáct obrazů křížové cesty tvoří hlavní výzdobu celého interiéru. Od roku 2006 jsou postupně restaurovány.\n\n"}
{"id": "374317", "url": "https://cs.wikipedia.org/wiki?curid=374317", "title": "Věra Stuchelová", "text": "Věra Stuchelová\n\nVěra Stuchelová (* 26. května 1973, Prachatice) je česká výtvarnice a fotografka. Pracuje v médiu fotografie, instalace, grafiky a malby. Ve své tvorbě se zabývá genderovými tématy, v některých cyklech autoportrétem. Je členkou fotografické skupiny \"JO\".\n\nVystudovala Akademii výtvarných umění v Praze. Od roku 2003 pracuje jako odborná asistentka výuky digitální fotografie v Ústavu umění a designu na Západočeské univerzitě v Plzni. V současné době (2008) žije v Českých Budějovicích. Věra Stuchelová je známá svými fotografickými cykly. Například v cyklu \"Dopisy\" se snaží vyjádřit emoce, náladu, pocit, jaký člověk má, když v ruce drží kousek minulosti. V cyklu \"Soukromý prostor\" zdůrazňuje intimitu tohoto světa, který je podle ní zranitelný a křehký. Jedná se o autoportrét, rozšířený i o portréty věcí, vztahů a prostředí. V cyklu \"Intimita\" subjektivně vypovídá sama o sobě, hledá vlastní hodnoty, prožitky a postoje k realitě. V souboru \"Sen\" se opět zabývá vlastní identitou, digitální fotografie přetváří a manipuluje a technikou sítotisku přenáší na plátno.\n\nCyklus \"Mateřská dovolená\" (2008) má dvě části. Ta první se skládá z černobílých autoportrétů, kdy je tvář autorky skryta za běžnými věcmi používanými při mytí nádobí, vaření, uklízení a podobně. Druhá část je barevná a tvoří je autoportréty s její dcerou. Je v ní intimnost, hravost, láska i vzájemnost, ale i síla, protože \"mateřství v sobě obsahuje obrovskou sílu, náboj emocí a entuziasmu ale i nutnost překonávání šedi a rutiny každodennosti.\"\n\nCyklus \"Hyperreality\" pracuje s neukončeností a fragmentací prostoru, příběhu a času. Autorka zobrazuje obyčejná, záměrně banálních místa, zátiší ve svém domě hyperrealistickým způsobem (HDR fotografie). Toto fotografické podání umožňuje vnoření a fascinaci prostorem jeho detaily a umocňuje kontrast banality a každodennosti s tímto neobvyklým způsobem zobrazení. Vyzdvihává materiálnost takovým způsobem, že se stává až nemateriální. Matérie je povýšena na ideu přítomnosti. Fragmentovanost pohledů na určité vytržené výseky skutečnosti skládá dohromady mozaiku příběhu míst důvěrně známých, ale nově viděných. K této sérii autorka říká:\n\nAutorka se dlouhodobě zajímá o použitý oděv jako námět uměleckého díla. (\"Šatník\" – performance \"Vezmi si něco mého\", vystaveno na výstavě \"Za zrcadlem\", Galerie AVU 2001 a \"Privátní umění\", výstava Privart 2000). V současném projektu Blízkost – vzdálenost, používám staré obnošené šaty, punčochy, spodní prádlo a dětské oblečení. Pracuji s použitými oděvy, protože jsou silně spojeny s lidskou přítomností a nepřítomností – absencí. Lidé „zmizí“, ale oděv zůstává jako samostatný subjekt. Tato práce vychází i z potěšení třídit, vzpomínat a dotýkat se těchto svědků osobní minulosti. Důležité je nejen co je na fotografiích vidět, ale i to co vidět není. Tyto věci zpřítomňují lidi, kteří je nosili. Toto staré oblečení je i archivem rodinné minulosti. V rodinách se často dědí použité oblečení z generace na generaci, zvláště pak dětské oblečení. Samostatný oděv se stává surreálným samostatným subjektem, metaforou nepřítomnosti člověka, který svlékl šaty. Oděv nabývá nových neutilitárních kvalit. Je symbolem, fragmentem, formou.\n\n\n\n\nZastoupení ve sbírkách:\n\n\n\n"}
{"id": "374318", "url": "https://cs.wikipedia.org/wiki?curid=374318", "title": "Bo Derek", "text": "Bo Derek\n\nBo Derek (* 20. listopadu 1956 v Long Beach, Kalifornie, USA), přechýleně \"Bo Dereková\", vlastním jménem Mary Cathleen Collins, je americká herečka a modelka, bývalá manželka režiséra Johna Dereka. Jedná se o jeden z hollywoodských sex-symbolů 80. let 20. století.\n\nJejím prvním filmem se stal snímek \"Orca\" z roku 1977. Za snímek \"\"10\"\" byla nominována na Zlatý Glóbus.\nZahrála si v řadě různých filmů, v žádném z nich se nijak výrazněji neprosadila.\n\n"}
{"id": "374319", "url": "https://cs.wikipedia.org/wiki?curid=374319", "title": "Bolero", "text": "Bolero\n\nBolero může být:\n\n\n"}
{"id": "374322", "url": "https://cs.wikipedia.org/wiki?curid=374322", "title": "France (1911)", "text": "France (1911)\n\nFrance byla francouzská bitevní loď třídy Courbet. Tato třída představovala první generaci francouzských dreadnoughtů. \n\nLoď se účastnila první světové války, ve které se, podobně jako její tři sesterské lodě, podílela na blokádě Otrantského průlivu. Po skončení války byla \"France\" v rámci intervence sil Dohody v ruské občanské válce odeslána do Černého moře, kde u Sevastopolu operovala proti bolševikům. U posádky \"France\", sesterské \"Jean Bart\" a dalších lodí francouzské eskadry však 19. dubna 1919 vypukla vzpoura a posádky obou bitevních lodí vyvěsily rudé vlajky. \"France\" musela být odeslána pryč z oblasti. \n\nDne 28. června \"France\" společně s bitevní lodí Bretagne rozstřílely jako cvičný cíl bývalý rakousko-uherský dreadnought SMS Prinz Eugen. Dne 26. srpna 1922 \"France\" v zátoce Quibernon u pobřeží Bretaně ztroskotala na skaliskách. Náhradou za ztracené plavidlo bylo na Washingtonské konferenci Francii povoleno postavit jednu ze dvou bitevních lodí třídy Dunkerque (druhá byla postavena náhradou za odzbrojený \"Jean Bart\").\n\n\n\n"}
{"id": "374325", "url": "https://cs.wikipedia.org/wiki?curid=374325", "title": "Kostel svatého Vavřince (Ruda nad Moravou)", "text": "Kostel svatého Vavřince (Ruda nad Moravou)\n\nKostel svatého Vavřince v Rudě nad Moravou z konce 18. století je architektonickou dominantou obce. Je farním kostelem farnosti Ruda nad Moravou.\n\nJiž na počátku 14. století byl ve vesnici kostel a fara. Ta zanikla po třicetileté válce a byla znovu obnovena až v roce 1676.\n\nPrvní písemné zmínky o farnosti v Rudě nad Moravou jsou z roku 1351. V této době zde stál gotický kostel s farou a hřbitovem. Panství Ruda bylo od roku 1622 v majetku rodu Lichtenštejnů. V roce 1784 kníže Alois Josef Lichtenštejn nechal na místě původního uprostřed hřbitova postavit nový kostel. V roce 1786 k němu byla na západní straně přistavěna čtyřhranná dřevěná věž. Střecha kostela i věže byla pokryta dřevěným šindelem. Kostel byl zasvěcen sv. Vavřinci, slavnost posvěcení se konala v roce 1806. O této události svědčí dochovaný latinský nápis na kameni na zdi u presbytáře.\n\nLoď nového kostela byla 35 metrů dlouhá, 8 a půl metru široká, 9 a půl metru vysoká. Oltář a svatostánek byl dřevěný, povrchově upraven jako imitace mramoru. Oltářní obraz sv. Vavřince je vysoký 2,20 metru, pochází z dílny vídeňského malíře Ignáce Dullingera. V kostele se zachovala kamenná křtitelnice s dřevěným příklopem zdobeným dřevořezbou Ježíšova křtu. Součástí kostela byla i dřevěná kazatelna, dvě zpovědnice a 34 dubových lavic. V roce 1823 byla pořízena křížová cesta.\n\nNa starém hřbitově kolem kostela se pochovávalo až do r. 1831. V tomto roce byl založen nový hřbitov na severním okraji obce.\n\nVe druhé polovině 19. století prošel kostel řadou stavebních úprav. V roce 1852 byla ke kostelu přistavěna chodba se zastřešeným schodištěm. V roce 1880 byla postavena nová sakristie a ve staré sakristii byla zřízena kaple. V roce 1886 byla postavena nová zděná věž s bání. Na věž byly pořízeny hodiny a 5 zvonů. Dva největší zvony byly v roce 1917 zrekvírovány pro válečné účely. Do dnešní doby se dochovaly dva nejmenší zvony. Varhany byly pořízeny v roce 1887 u firmy Brauner z Uničova.\n\nO zvelebení kostela se zasloužil farář ThDr. František Tomáštík v letech 1918 – 1938. Kromě menších venkovních oprav (spodní zdivo, báň) zásadní úpravou prošel interiér kostela v roce 1925. Výmalba stropu byla svěřena akademickému malíři Eduardu Majovi, vitrážová okna věnovali místní farníci, byla pořízena nová křížová cesta a opraven hlavní oltář. Na věž byly zavěšeny tři nové zvony odlité firmou Richard Herold z Chomutova. (V roce 1942 byly všechny zabaveny pro válečné účely). Kompletní oprava fasády a okolí kostela proběhla v roce 1936.\n\nV letech 1956-1957 provedla krnovská firma přestavbu varhan, z původních zůstala zachována varhanní skříň a cínové píšťaly. V roce 1959 byly pořízeny dva menší zvony, přemístěné sem z jiných farností. V sedmdesátých letech 20. století byly zahájeny úpravy interiéru kostela v duchu II. Vatikánského koncilu. Byl zrušen hlavní i boční oltáře, odstraněna kazatelna, upraven presbytář, sakristie, položena nová podlaha a vyměněny zchátralé lavice. Podle návrhu Ing. architekta Josefa Bartáka byl zhotoven a usazen nový obětní stůl. Současně bylo nutno opravit i věž a střechu kostela. Práce byly dokončeny v roce 1983.\n\nNa přelomu 20.a 21. století bylo opraveno schodiště, zřízena zpovědní místnost v přístavku staré sakristie a z nové sakristie vznikla zimní kaple. Byl kompletně přestavěn areál fary, který je využíván i jako kulturní, společenské a sportovní centrum obce.\n\nV roce 2007 byly v den svěcení naistalovány ve věži dva nové zvony. Větší zvon sv. Vavřinec o hmotnosti 220 kg a menší sv. Václav o hmotnosti 50kg. Současně byl zprovozněn starší zvon z roku 1921 ulitý zvonařem Hillerem v Brně. Kostel dostal novou fasádu v roce 2010.\n\nKostel je architektonickou dominantou obce. Postaven je na vyvýšeném místě, z jižní strany je svah zpevněn opěrnou kamennou zdí, která dříve ohraničovala hřbitov. Vstup do areálu je z této strany kamenným schodištěm, u kterého stojí památkově chráněné barokní sousoší sv. Josefa z roku 1729. Nechal je postavit místní sládek z vděčnosti za záchranu rodiny při morové epidemii. Na soklu je vytesán reliéf s tématikou Útěku do Egypta. Vedle ústřední postavy Josefa stály po stranách dvě sošky andílků, které však byly po roce 1990 odcizeny. Blíže ke kostelu je umístěn kříž z bílého mramoru z roku 1889.\n\nSamotný kostel je orientovanou jednolodní obdélnou stavbou s půlkruhovým závěrem. Střecha lodi je sedlová, nad presbytářem zvalbená. Po obvodu je stavba členěna výraznými pilíři, mezi nimiž jsou prolomena obdélná okna se zaobleným záklenkem. Na západní straně přistavěna hranolová věž s bání. Římsa věže je na všech čtyřech stranách prolomena zaoblenými nadstavbami, ve kterých jsou umístěny ciferníky hodin. Vstup do hlavní lodi je přes krytou chodbu se schodištěm přistavěnou před původní dveře ve věži. U severní strany kostela jsou přistavěny obdélné sakristie. Střecha nízké sakristie dosahuje pod okno v presbytáři. Navazující sakristie má stejnou výšku jako hlavní loď a spodní linie její střechy vytváří jednotnou linku s římsou kostela. Z druhé strany je malý nízký přístavek s pultovou střechou.\n\nHlavní loď s valenou lunetovou klenbou je spojena s presbytářem v jednotný prostor. Dělicím prvkem je podlaha, která je v hlavní lodi z keramických dlaždic tmavě cihlové barvy, zvýšený presbytář je vydlážděn bílým mramorem. Centrem presbytáře je mohutný obětní stůl zhotovený z bílého cementu, písku a dlažebních kostek. Vstupní část lodi je předělena galerií spočívající na zděných sloupech, na které je umístěna kruchta zakončená ozdobným kovovým zábradlím. Ve středu severní strany lodi je vstup do zimní kaple.\n\nInteriér má jednoduché omítky s výraznou římsou, okna jsou zdobena vitrážemi. Hlavní oltář nese malbu patrona kostela sv. Vavřince od Ignáce Dullingera v masivním hladkém dřevěném rámu. Po stranách jsou pozlacení andělé a dřevěné sochy Božského srdce Páně a Neposkvrněného srdce Panny Marie. Na bočních zdech lodi jsou proti sobě umístěny v souvislých pruzích obrazy zastavení Křížové cesty. Lavice jsou jednoduché dřevěné desky na betonových nosnících.\n\n200 let kostela v Rudě nad Moravou, brož., vyd. Farnost Ruda nad Moravou, r. 2007\n\n"}
{"id": "374326", "url": "https://cs.wikipedia.org/wiki?curid=374326", "title": "Martin Sheen", "text": "Martin Sheen\n\nMartin Sheen, rodným jménem Ramón Gerardo Antonio Estévez (* 3. srpna 1940 Dayton ) je americký herec.\n\nPochází z přistěhovalecké rodiny, otec byl španělský dělník, jeho matka pocházela z Irska. Od mládí toužil stát se hercem. V divadle začal vystupovat na Broadwayi již koncem 50. let 20. století. Od roku 1956 vystupuje v různých amerických televizních seriálech, v Hollywoodu se prosadil až v roce 1967 ve snímku \"Incident\".\n\nProslul, mimo jiné, také jako představitel prezidenta USA v americkém televizním seriálu \"Západní křídlo\", vedoucího prezidentské kanceláře si pak zahrál i ve snímku \"Americký prezident\".\n\nVšechny čtyři jeho děti – Emilio Estevez, Ramon Estevez, Charlie Sheen a Renée Estevezová – jsou také herci.\n\nDabuje také počítačové hry. Jeho hlas se objevuje například v počítačové hře \"Mass Effect 2 a Mass Effect 3\", kde dabuje postavu Illusive Mana, vůdce lidské xenofobní teroristické organizace Cerberus.\n\n\n"}
{"id": "374329", "url": "https://cs.wikipedia.org/wiki?curid=374329", "title": "Zamora", "text": "Zamora\n\nZamora je španělské město na řece Duero, na půli cesty z Madridu k Atlantiku, asi 45 km od portugalských hranic. Je sídlem provincie Zamora, jedné z devíti provincií autonomního společenství Kastilie a León. Město má množství románských památek. V roce 2007 zde žilo 66 138 obyvatel.\n\n\n"}
{"id": "374330", "url": "https://cs.wikipedia.org/wiki?curid=374330", "title": "Resen", "text": "Resen\n\nResen ( ) je městečko na jihozápadě Severní Makedonie, centrum opštiny Resen. Leží v nadmořské výšce 880 m a je nejbližším městem u Prespanského jezera (na jehož pobřeží leží pouze malé vesnice). Žije zde přibližně 9000 obyvatel. Společně s nedalekým městem Bitola je výchozím bodem do pohoří Baba-planina. Resen nemá železnici, veřejnou dopravu zajišťují autobusy, zejména linka Ochrid – Bitola – Prilep.\n\nOblast dnešního města, která tvoří rovinu mezi pohořími Galičica (na západ) a Baba (na východ) bylo osídleno již od prehistorie. První písemná zmínka o současném městě pochází z 15. století. \n\nBěhem 19. století bylo místní obyvatelstvo etnicky smíšené. V Resenu žili Slované, Cincaři, Turci, Albánci a Řekové. V roce 1903 se zde během Ilindenského povstání vedly těžké boje. \n\nJeden z místních představitelů se zapojil v roce 1908 do Mladoturecké revoluce (Ahmed Nijazi Beg). V roce 1912 připadlo město po První balkánské válce Srbsku, později Jugoslávii a od roku 1991 je součástí Makedonie, resp. Severní Makedonie. \n\n"}
{"id": "374337", "url": "https://cs.wikipedia.org/wiki?curid=374337", "title": "Kostel Nanebevzetí Panny Marie (Jakubovice)", "text": "Kostel Nanebevzetí Panny Marie (Jakubovice)\n\nKostel Nanebevzetí Panny Marie v Jakubovicích je raně barokní stavbou z konce 17. století. Areál kostela byl v roce 1964 zapsán na seznam kulturních památek.\n\nPrvní písemné zmínky o Jakubovicích jsou z roku 1335. Původní dřevěný kostel s farou je zmiňován v roce 1350. Byl zasvěcen svaté Kateřině. Byl ve velmi špatném stavu a proto kníže Lichtenštejn rozhodl o výstavbě nového kostela v barokním stylu. Projektem byl pověřen italský architekt Domenico Martinelli, který pro rod Lichtenštejnů realizoval celou řadu staveb. V roce 1697 se konalo slavnostní vysvěcení a kostel byl zasvěcen Nanebevzetí Panny Marie. Kostel byl upravován v roce 1822. V roce 1930 byla provedena elektrifikace. Kompletní rekonstrukce kostela proběhla v letech 1976 – 1980. \n\nV roce 1995 byla vyměněna kostelní okna, v r. 1999 fasáda a střecha věže kostela. V r. 2000 byly zprovozněny věžní hodiny a opraven zděný vstup na hřbitov. Další rekonstrukce (fasáda kostela, ohradní zeď) byly v letech 2008 až 2009 hrazeny z dotací fondu Rozvoje venkova Ministerstva kultury České republiky. \n\nKostel Nanebevzetí Panny Marie je farním kostelem římskokatolické farnosti Jakubovice, Děkanátu Zábřeh, Arcidiecéze Olomoucká.\n\nKostel je obklopen zděnou hřbitovní zdí, která je krytá břidlicí a až do roku 1933 ohraničovala farní hřbitov s márnicí. Na západní straně je zeď prolomena branou, ke které vede empírové schodiště z roku 1833. V bezprostřední blízkosti stojí kamenný kříž a pomník obětem 1. světové války. \n\nKostel je postaven na půdorysu kříže, který tvoří hlavní loď se dvěma protilehlými kaplemi. K východní straně je přimknuta hranolová věž s hodinami. Ve věži jsou zavěšeny tři zvony. Původní zvony byly zrekvírovány za 2. světové války a postupně nahrazeny novými. Poslední, z dílny rodiny Dytrychů Brodku u Přerova, byl vysvěcen a zavěšen v roce 1978. Na zděné kruchtě jsou umístěny varhany se 6 rejstříky.\n\nHlavní oltář s obrazem Nanebevzetí Panny Marie byl nově vyzdoben v roce 1796. Po stranách byly umístěny dřevěné sochy sv. Cyrila a Metoděje. V roce 1851 byl renovován a současně byly zhotoveny dva nové boční oltáře, které však byly v r. 1979 odstraněny a zůstaly jen sochy na podstavcích. Ve výklenku u bočních dveří se nachází Lurdská Matka Boží. \n\n"}
{"id": "374338", "url": "https://cs.wikipedia.org/wiki?curid=374338", "title": "Byzantská říše v době Komnenovců", "text": "Byzantská říše v době Komnenovců\n\nV době vlády Komnenovců v letech 1081 až 1185 dosáhla Byzantská říše posledního velkého rozmachu. A to jak na poli politickém, tak i kulturním a hospodářském.\n\nKomnénovská éra započala v době velkých potíží a nestability Byzantského impéria. Po období ohromujících úspěchů a expanze za Makedonské dynastie (854–1054), nastala doba stagnace a úpadku říše. Ta vyvrcholila v hospodářskou a politickou krizi, navíc Byzanc ztratila přes polovinu svých území.\n\nProblémy říše způsobila rostoucí moc šlechty, která oslabila vojenskou strukturu říše a poddolovala úspěšný systém themat. Tento úpadek začal po smrti mocného císaře Basileia II. roku 1025. Po něm se na byzantském trůně vystřídalo mnoho slabých panovníků, kteří rozmrhali obrovské poklady nashromážděné Basileiem za dvorní slavnosti a císařský ceremoniál a poté šetřili na armádě, ta však byla nyní potřeba víc než kdy jindy k obraně východních provincií.\n\nArmáda se nyní nacházela na pokraji úplného rozkladu, byla nedostatečně vyzbrojená a vedená špatnými generály. Navíc byla smíšená s různými žoldnéři všech možných národností. Mnoho vojákům se nikdy nedostalo řádného výcviku.\n\nTato negativní tendence byla v době, kdy se na scéně objevili noví nepřátelé, přímo zhoubná. Na západě se objevili Normané a na východě Seldžučtí Turci. Normané, původně žoldnéři ze severu začali útočit kolem roku 1040 na byzantské pevnosti. Proti nim byl císařem vyslán Georgios Manikes s velkou armádou. Ten proti Normanům vedl rázné a úspěšné tažení (1042). Avšak záhy byl odvolán císařem zpět do Konstantinopole. Rozhněvaný Manikes se prohlásil sám císařem a porazil na Jadranském pobřeží císařskou armádu. Nicméně zemřel na následky vážného zranění. Normané do roku 1071 vypudili Byzantince z Itálie. Bylo to po dlouhých 500 letech co byla Itálie zbavena byzantské kontroly.\n\nPřes závažnost této ztráty došlo k největší katastrofě v Malé Asii. Shodou okolností ve stejném roce jako byla ztracena Itálie. Seldžučtí Turci, i když bojovali s fátimovským Egyptem, prováděli loupeživé nájezdy na území byzantské Arménie a východní Anatolie. Císař Romanos IV. Diogenes se rozhodl této hrozbě čelit a pokusil se zreorganizovat armádu. Po částečném zotavení byzantské armády vytáhl na východ proti Turkům. Došlo k bitvě u Mantnzikertu roku 1071 a císař překvapivě utrpěl porážku. Přestože sultán Alp Arslan byl k císaři velmi shovívavý došlo v následujících letech ke ztrátě celé Malé Asie.\n\nPo svém propuštění zjistil Romanus, že jeho nepřátelé se proti němu spikli a zbavili jej trůnu. Po dvou porážkách se Roman vzdal a zemřel, když byl umučen. Nový vládce Michael VII. Dukas odmítl mírovou smlouvu mezi sultánem a Romanem. A právě v reakci na to, začali Turci pronikat hlouběji do malé Asie, již ne jako nájezdníci, ale jako dobyvatelé. Turci se nesetkali se žádným odporem. Navíc v celé říši panoval chaos a císařství se utápělo v domácích válkách. Malá Asie byla ztracena. Od roku 1080 ztratila říše asi 78 000 km².\n\nS nástupem Komnenovců začal nový a poslední vzestup Byzantské říše. Toto období se někdy nazývá Komnénovská renesance. Prvním vládcem s tohoto rodu byl Alexios I. Komnenos (Jehož život a vláda byly popsány ve slavné knize jeho dcery Anny Komneny). Alexios I. vládl dlouhých 37 let a jeho vláda byla z velké části zaplněna válkami proti nepřátelům říše. V době jeho nástupu na trůn byla říše uvržena v chaosu a občanských válkách.\n\nIhned po nástupu vlády byl Alexios I. nucen čelit invazi Normanů v čele Roberta Guiscarda a jeho syna Bohemunda z Tarentu, kteří oblehli Larissu. Alexios vedl osobně své síly proti Normanům, avšak byl poražen v bitvě u Dyrrhachia byl poražen. Alexios sám byl zraněn, avšak hrozba Normanů byla zažehnána roku 1085 po smrti Roberta.\n\nNicméně nejhorší problémy měly teprve přijít. Říše neměla téměř žádné finanční prostředky, daňový systém a ekonomika byly v troskách, inflace se vymkla kontrole a mince byla těžce znehodnocená. Dokonce existovalo šest různých nomismat. Ve své zoufalé situaci byl císař nucen financovat tažení proti Normanům se zdrojů Pravoslavné církve, především díky darům (či půjčce) od Konstantinopolského patriarchy.\n\nJako by říše neměla již tak dost problémů, vypuklo povstání Bogomilů v Bulharsku. Bogomolové se spojili s kočovnými Pečeněgy, kteří roku 1087 překročili přes zamrzlý Dunaj a vpadli na území říše, nakonec se i přes zarputilou obranu Byzantinců probojovali ke Konstantinopoli a spolu s emírem ze Smyrny obléhají Konstantinopol. Císař však získal na svou stranu Kumány a s jejich pomocí uštědřil 29. dubna 1091 Pečeněgům drtivou porážku v krvavé bitvě u Levunia, nedaleko ústí řeky Maricy.\n\nPo vítězství nad nepřáteli říše, se císař mohl konečně začít věnovat obnově státu. Alexios musel řešit hlavně ekonomickou situaci říše a opět vybudovat novou armádu. Staré thematové zřízení se postupně začalo rozpadat a místo toho thema nahradily menší územní jednotky – Pronie, v čele s proniárem, což byl de facto dědičný vlastní půdy. Tím začala v Byzanci feudalizace dle západního typu.\n\n"}
{"id": "374342", "url": "https://cs.wikipedia.org/wiki?curid=374342", "title": "Ladislav Špaček", "text": "Ladislav Špaček\n\nLadislav Špaček (* 17. srpna 1949 Ostrava) je český spisovatel, televizní novinář a moderátor, pedagog, popularizátor společenské etikety, bývalý tiskový mluvčí prezidenta Václava Havla, otec režiséra Radima Špačka.\n\nVystudoval Pedagogickou fakultu v Ostravě a Filozofickou fakultu Univerzity Karlovy v Praze. Později na pražské univerzitě též vyučoval, a to historický vývoj české gramatiky. V letech 1988–1989 byl členem Komunistické strany Československa. Zdůvodňoval to zpětně v listu Mladá fronta DNES jako nutnost, aby si udržel místo učitele češtiny na Univerzitě Karlově. V roce 2013 se vyznal z podpory pravicových stran, a to TOP 09 a ODS. Před druhým kolem prezidentských voleb v roce 2018 zkritizoval průběh televizního duelu mezi Jiřím Drahošem a Milošem Zemanem. Negativně se také vyjádřil o principu přímé volby hlavy státu.\n\nPoté působil jako novinář ve zpravodajství Československé televize (1990–1992) a jako mluvčí prezidenta republiky Václava Havla (1992–2003), kdy na tomto postu vystřídal Michaela Žantovského. Je znám i pro svou propagaci společenské etikety, o níž napsal i několik knih.\n\nPořádá přednášky o společenské etiketě, komunikaci s médii apod. Spolu s dalším bývalým členem redakce zpravodajství Československé televize Petrem Studenovským a dalšími dvěma kolegy založil agenturu \"FreeCom Group\". Ve spolupráci s touto společností připravil například televizní pořad \"Etiketa\".\n\nLadislav Špaček je ženatý s manželkou Evou (bývalá zástupkyně ředitele v základní škole Brána jazyků), s níž má dvě děti, syna Radima (působí jako filmový režisér) a dceru Dariu (pracuje jako filmová produkční).\n\nLadislav Špaček je autorem těchto knižních děl:\n\n"}
{"id": "374343", "url": "https://cs.wikipedia.org/wiki?curid=374343", "title": "Kostel Nanebevzetí Panny Marie (Štíty)", "text": "Kostel Nanebevzetí Panny Marie (Štíty)\n\nKostel Nanebevzetí Panny Marie ve Štítech je barokní stavbou z 18. století s bohatě členěným interiérem. Kostel byl v roce 1964 zapsán na seznam kulturních památek.\n\nVe Štítech stál kostel již před rokem 1350. Farnost se dostala ve druhé polovině 16. století do správy nekatolíků. Teprve r. 1633 přišel do Štítů opět katolický kněz. Ještě roku 1672 nebylo známo zasvěcení kostela - byl zřízen nový oltář a zasvěcen Panně Marii Nanebevzaté. Kostel r. 1744 vyhořel, když bylo celé město vypáleno pruským vojskem. Roku 1755 byl znovu od základu vystavěn pod patronací knížete Václava z Lichtenštejna. Pod kostelem byly zřízeny dvě krypty, kde se pochovávalo až do r. 1770. Jsou tam pochováni většinou kněží, kteří ve Štítech zemřeli, z laiků zejména baronka Marie Konstantina de Samelin z Uher. Kolem kostela stával i hřbitov, který byl zrušen v roce 1836. Tři zvony ulil olomoucký zvonař Valerius Oblätter v letech 1762 až 1766. Sochy v kapli sv. Anny vytvořil řezbář Ignác Tomášek z Jedlí. Roku 1793 byla postavena nová fara.\n\nRoku 1889 postihl město největší požár v jeho historii. Oheň zničil náměstí, faru, školu za kostelem, radnici a celý kostel. Vnitřní vybavení i střecha shořely, zvony a hodiny se roztavily. Z prostředků získaných sbírkami farníků byla roku 1891 zničená budova i s věží provizorně pokryta na dalších 21 let. Definitivní podobu získává kostel roku 1912. Pomocí sbírek věřících a za finančního přispění knížete Jana z Lichtenštejna je kostel opraven a postavena i nová kopulovitá věž.\n\nBěhem 1. světové války přišel kostel o tři zvony, v letech 1923 a 1933 však byly vysvěceny a zavěšeny zvony nové. V dalších letech byly průběžně prováděny vnější opravy budovy i úpravy a modernizace interiéru. Významnou událostí bylo roku 1976 zavěšení dvou nových zvonů z dílny L. Dytrychové z Brodku u Přerova. V letech 1995 - 1997 prošel chrám nejvýznamnější a zatím nejnákladnější opravou, v rámci programu Regenerace městských památkových rezervací byla provedena celková rekonstrukce vnějšího vzhledu. \n\nFarní kostel Nanebevzetí Panny Marie je situován v horní části náměstí na vyvýšenině, kde tvoří zdaleka viditelnou dominantu města. Vedle se nachází jednopatrová budova fary z konce 18. století. Po levé straně schodiště vedoucího k hlavnímu vstupu do kostela stojí kamenný jetelový kříž s korpusem Ježíše Krista. Památkově chráněný kříž pochází z roku 1859 a jeho hranolový podstavec zdobí reliéf se zobrazením nanebevzetí Panny Marie. Na severní straně v blízkosti kostela stojí sloup se sousoším Kalvárie z roku 1808. Pískovcový kříž s korpusem Krista je osazen na hranolovém podstavci s volutovými křídly, která jsou ukončena profilovou římsou se sochami Bolestné Marie a sv. Jana Evangelisty. Na přední straně podstavce je reliéf sv. Máří Magdaleny. \n\nCelé náměstí a jeho blízké okolí je od roku 1994 vyhlášenou městskou památkovou zónou.\n\nKostel je jednolodní stavba s půlkruhovým závěrem kněžiště, které je směrováno na západ. Fasádu člení pilastry s římsovými hlavicemi a z bočních stran čtveřice vyzděných opěrných pilířů. Mezi nimi jsou prolomena půlkruhově zaklenutá okna. Hlavní průčelí přechází nad římsou ve volutový štítový nástavec, ze kterého vyrůstá kvadratická věž zakončená cibulí, lucernou a makovicí. Věž ve zvonicovém patře má ze všech stran prolomena vysoká obdélná okna se segmentovými záklenky, nad nimiž jsou instalovány ciferníky hodin. Ve střední ose průčelí je hlavní vchod, ke kterému vede kamenné schodiště. Nad vchodem se nachází velké segmentově zaklenuté okno s profilovanou šambránou. Na jižní straně je mezi presbytářem a lodí přistavěna sakristie s pěti obdélnými okny zdobenými barokní mříží z ornamentálně tvarované tyčoviny. V jihovýchodní části je zvenčí zasazen do zdi kamenný náhrobek s datací r. 1835. Kostel je zastřešen sedlovou střechou s půlkruhovým závěrem. \n\nBohatě členěný interiér je zaklenut pruskými klenbami. Na jižní straně kněžiště je sakristie zaklenutá valenou klenbou s výsečemi a nad ní je plochostropá oratoř Pod kostelem jsou vyzděny krypty se zaklenutými prostorami. Na výzdobě interiéru se podíleli i místní umělci - Ignác Tomášek z Jedlí (plastiky) a na přelomu 19. a 20. století akademický malíř Jan Umlauf (obrazy). Dvoumanuálové varhany s mechanickou trakturou postavila v poslední dekádě 19. století firma Rieger z Krnova. \n\n"}
{"id": "374345", "url": "https://cs.wikipedia.org/wiki?curid=374345", "title": "Jean Bart (1911)", "text": "Jean Bart (1911)\n\nJean Bart byla francouzská bitevní loď třídy Courbet pojmenovaná po slavném korzárovi Jeanu Bartovi. Tato třída představovala první generaci francouzských dreadnoughtů. \n\nLoď se účastnila první světové války ve které se, podobně jako její tři sesterské lodě, podílela na blokádě Otrantského průlivu. 21. prosince 1914 byla nedaleko ostrova Sazan těžce poškozena torpédy z rakousko-uherské ponorky U-12. Po skončení války byla \"Jean Bart\" v rámci intervence sil Dohody v Ruské občanské válce odeslána do Černého moře, kde u Sevastopolu operovala proti Bolševikům. Jak u posádky \"Jean Bart\", tak sesterské \"France\" a části ostatních lodí francouzské eskadry však vypukla vzpoura a posádky obou bitevních lodí vyvěsily rudé vlajky. Loď pak musela být odeslána pryč z oblasti. \n\nV meziválečné době byl \"Jean Bart\" několikrát modernizován. První modernizace proběhla v letech 1923–1925, byla zvýšena elevace děl, modernizovány kotle a systém řízení palby. Loď dostala další čtyři 75mm kanóny a její přední komíny byly spojeny. Druhá modernizace proběhla v letech 1929–1931. Modernizován byl pohonný systém (především nová turbínová ústrojí) a děla lehčí ráže nahradilo sedm nových 75mm kanónů. V roce 1936 však byl \"Jean Bart\" přejmenován na \"Ocean\" a změněn na školní loď. O dva roky byl odzbrojen a takové podobě přečkal celou druhou světovou válku, po jejímž skončení byl sešrotován.\n\nNáhradou za odzbrojený \"Jean Bart\" a ztroskotanou \"France\" bylo na Washingtonské konferenci Francii povoleno postavit dvojici bitevních lodí třídy Dunkerque.\n\n\n"}
{"id": "374352", "url": "https://cs.wikipedia.org/wiki?curid=374352", "title": "Kostel svatého Linharta (Horní Studénky)", "text": "Kostel svatého Linharta (Horní Studénky)\n\nKostel svatého Linharta v Horních Studénkách je renesanční stavba z 16. století. Poutní areál kostela obklopeného zděnými ambity byl v roce 1958 zapsán na seznam kulturních památek.\n\nKostel, původně mariánský, v 16. stol. českobratrský, později zasvěcený sv. Leonardovi (Linhartovi), byl zřejmě postaven brzy po založení obce, neboť už v roce 1481 zde na žádost pana Dálčického z Dálčic povolil biskup Jan z Varadína samostatnou duchovní správu. Podle sběrací listiny z r. 1651 byl původní kostel již zchátralý, a proto byla vyhlášena sbírka na stavbu nového kostela. Stavba byla dokončena v r. 1666, i když první mše se zde sloužila již v roce 1655. Na věž byl zavěšen ze starého kostela zvon s letopočtem 1568, který však byl během 1. světové války zrekvírován. Kostel se stal významným poutním místem a pro ochranu poutníků před nepřízní počasí byl v r. 1734 kolem kostela zbudován ambit. Fara v dnešní podobě stojí od r. 1788.\n\nV roce 1977 byla na kostele položena nová střecha a opraveny věžní hodiny z roku 1898. V roce 1980 byla zahájena oprava ambitů kolem kostela. V devadesátých letech 20. století byla provedena oprava fasády kostela i ambitů a do věže byly pořízeny dva nové zvony. \n\nAreál kostela se hřbitovem stojí uprostřed obce Horní Studénky. Kostel obklopuje ambit zbudovaný na půdorysu protáhlého osmiúhelníku. Směrem ke kostelu je otevřen sledem půlkruhových arkád nesených hranolovými pilíři. Před vstupní branou v ohradní zdi stojí klasicistní kříž z r. 1814 s plastickým korpusem Krista a s figurou Panny Marie a andílky na podstavci.\n\nOrientovaná jednolodní stavba obdélného půdorysu s odsazeným, trojboce ukončeným kněžištěm, k jehož jižní straně přiléhá čtyřboká sakristie. Kněžiště a boční zdi lodi jsou podepřeny jednou odstupněnými pilíři. V západní části je přistavěna hranolová věž, kterou se vchází do kostela prostřednictvím vchodu s pískovcovým ostěním. Zastřešení věže je cibulové s lucernou a makovicí. K severní zdi věže je přistavěno schodiště s pultovou stříškou a vchodem s pískovcovým portálem. Kněžiště i loď jsou zaklenuty valenou klenbou se štukovými žebry a hodnotnou štukovou výzdobou stropu. V západní části lodi je na třech arkádách postavena zděná kruchta s varhanami, které byly pořízeny počátkem 19. století. Stavitelem byl Jan Kuttler z Vidnavy, v roce 1940 byly opraveny firmou Jan Tuček z Kutné Hory. \n\nZařízení obsahuje volně umístěnou rustikální, 90 cm vysokou, dřevořezbu sv. Linharta asi ze 17. století. \n\n\n\n"}
{"id": "374353", "url": "https://cs.wikipedia.org/wiki?curid=374353", "title": "Kundtova trubice", "text": "Kundtova trubice\n\nKundtova trubice je jednoduchý přístroj k měření rychlosti zvuku ve vzduchu a jiných plynech. Popsal ji August Kundt v roce 1866. \n\nKundtova trubice je skleněná trubice, dlouhá přibližně 1 metr, upevněná vodorovně v rámu. Z obou stran jsou do ní vsunuty písty, které se ale nedotýkají stěn. Jeden z pístů je upevněn posuvně, druhý je na tyči, která je připevněna přesně v polovině k podstavci. Vnitřek trubice je vysypán lehkou drtí (prášek z plavuní nebo drcený korek). \n\nMěření se provádí tak, že volný konec tyče pevně uchyceného pístu se tře látkou namočenou v lihu nebo octu. Tyč se rozkmitá tónem, který uvnitř trubice vytvoří stojaté vlny. Posunem druhého pístu je možno nastavit co nejlépe rezonanční délku. Lehký prášek se seřadí podle stojatých vln a tím je zviditelní. Délku vlny λ je možné změřit a z kmitočtu \"f\" se vypočte rychlost šíření zvuku (formula_1).\n\n"}
{"id": "374362", "url": "https://cs.wikipedia.org/wiki?curid=374362", "title": "Fritz von Scholz", "text": "Fritz von Scholz\n\nFriedrich Max Karl von Scholz lépe známý jako Fritz von Scholz (9. prosince 1896 Plzeň – 28. července 1944) byl rakousko-uherský veterán první světové války a pozdější důstojník Waffen-SS v hodnosti SS-Gruppenführer \"und Generalleutnant der Waffen-SS\" (\"Generálporučík\") za druhé světové války. Mimo jiné byl držitelem mnoha vojenských vyznamenání, včetně rytířského kříže železného kříže s dubovými ratolestmi a meči.\n\nFritz von Scholz se narodil 9. prosince roku 1896 v tehdejším rakousko-uherském městě Plzeň jako syn důstojníka rakousko-uherské císařské armády, pozdějšího generálmajora rakouského armádního dělostřelectva Ferdinanda von Scholze a jeho ženy Caroline rozené Höpfengärtner.\n\nPo absolvování škol v Maďarsku, v Čechách a v Rakousku, zakončil své vzdělání maturitou v červenci roku 1914. O měsíc později vstoupil do rakousko-uherské armády a byl zařazen zařazen jako Kadet k 22. pluku polního dělostřelectva (\"Feld-Kanonen-Regiment Nr. 22\"), kde sloužil až do počátku května roku 1915. Poté byl převelen ke 3. pluku polních houfnic (\"Feld-Haubitze-Regiment Nr. 3\") se kterým sloužil na východní frontě a následně byl povýšen do hodnosti Leutnant (Poručík). \n\nNásledoval spojařský výcvik během roku 1916 a von Scholz byl převelen ke \"Feld-Kanonen-Regiment Nr. 40\", kde působil jako jeho spojařský důstojník po celý následující rok. Jeho dalším postem se mu stal 125. pluk polního dělostřelectva (\"Feld-Artillerie-Regiment Nr. 125\"), kde vystřídal mnoho funkcí jako je například: velitel dělostřelecké baterie, velitel průzkumu nebo pobočník velitele pluku. \n\nK počátku listopadu roku 1917 byl povýšen do hodnosti Oberleutnant (Nadporučík) a se svým plukem se přežil válku a zůstal u něj až do 30. dubna roku 1919, kdy byl zařazen do zálohy.\n\n\n\n"}
{"id": "374364", "url": "https://cs.wikipedia.org/wiki?curid=374364", "title": "Seznam planetárních mlhovin", "text": "Seznam planetárních mlhovin\n\nToto je seznam planetárních mlhovin severní a jižní oblohy.\n"}
{"id": "374384", "url": "https://cs.wikipedia.org/wiki?curid=374384", "title": "Hartmannův generátor", "text": "Hartmannův generátor\n\nHartmannův generátor je výkonný zdroj ultrazvuku, využívající energie stlačeného vzduchu nebo jiného plynu. Z mnoha různých zdrojů ultrazvuku před nástupem elektroniky dosáhl jako jeden z mála většího rozšíření\n\nVzduch o přetlaku alespoň 0,9 baru unikající z vhodně tvarované hubice může dosáhnout rychlosti zvuku. Na rozhraní tohoto proudu vznikají prudké turbulence. Ty je možné přidáním vhodné hrany a rezonátoru využít a zesílit. \n\nHartmannův generátor je složen z dýzy, která fouká stlačený vzduch nadzvukovou rychlostí přímo do protilehlé rezonanční dutiny.\n\nHartmann dokázal touto čistě mechanickou cestou generovat kmitočty až 132 kHz za použití vzduchu nebo až 500 kHz při použití vodíku.\n\nPro malé výkony se ale už před 2. světovou válkou začalo používat principů elektrostrikce a především piezoelektrického jevu.\n\n"}
{"id": "374385", "url": "https://cs.wikipedia.org/wiki?curid=374385", "title": "Mireille Darcová", "text": "Mireille Darcová\n\nMireille Darcová, nepřechýleně Mireille Darc, rodným jménem Mireille Aigroz (15. května 1938, Toulon, Var – 28. srpna 2017, Paříž, Francie) byla francouzská divadelní a filmová herečka a režisérka, v letech 1969–1984 životní partnerka herce Alaina Delona. Od roku 2002 byla vdaná za architekta Pascala Despreze.\n\nPo absolutoriu konzervatoře v rodném Toulonu začínala koncem 50. let 20. století v Paříži nejprve jako modelka a manekýnka. Zároveň s tím stihla dále studovat herectví a tanec. Díky zpěváku Gilbertu Becaudovi, jenž také pocházel z Toulonu, získala své první divadelní angažmá.\n\nU filmu začínala v různých epizodních rolích. Počátkem 60. let 20. století výrazně změnila svůj osobní image, neboť ze sebe udělala plavovlásku, což pro ni poté byla charakteristická barva vlasů.\n\nPrvní hlavní roli dostala v roce 1965 ve snímku \"Galia\" režiséra Georgese Lautnera, což ji definitivně zařadilo mezi hvězdy francouzského filmu. Nejprve se etablovala jako výborná komediální herečka, později i jako herečka dramatických a psychologických postav.\n\nČeským filmovým divákům je patrně nejvíce známa z komedií \"Velký blondýn s černou botou\" (1972) a \"Návrat velkého blondýna\" (1974), kde hrála po boku Pierra Richarda, nebo z filmového dramatu \"Není kouře bez ohně\" z roku 1973.\n\nV roce 2006 se stala nositelkou Řádu čestné legie a v roce 2009 získala francouzský Řád za zásluhy. Kromě herectví, filmové režie a modelingu a tance byla také zpěvačka, scenáristka, spisovatelka a fotografka.\n\n"}
{"id": "374387", "url": "https://cs.wikipedia.org/wiki?curid=374387", "title": "Třída Courbet", "text": "Třída Courbet\n\nTřída Courbet byla třída francouzských bitevních lodí, které tvořily vůbec první generaci francouzských dreadnoughtů. Celou třídu tvořily čtyři jednotky – \"Courbet\", \"Jean Bart\", \"Paris\" a \"France\".\n\nLodě svou kvalitou netvořily žádnou světovou špičku, kvalita jejich konstrukce a pancéřování byla spíše podprůměrná. Kotle mohly topit pouze uhlím a hlavní děla navíc měla malou elevaci a dostřel pouhých 12 500 metrů, což bylo napravováno v pozdějších modernizacích.\n\nHlavní výzbroj lodí tvořilo šest dvoudělových věží s kanóny ráže 305 mm. Dvě byly na přídi, dvě na zádi a poslední dvě na bocích trupu po stranách nástavby. Sekundární výzbroj tvořilo 22 kusů 138,6mm kanónů v kasematách a lehkou výzbroj čtyři 47mm kanóny. Lodě také měly čtyři pevné podhladinové 457mm torpédomety. Pohonný systém tvořila čtyři turbínová soustrojí a 24 kotlů.\n\nVšechna čtyři plavidla za první světové války sloužila ve Středomoří a podílela se zde na blokádě Otrantského průlivu. Po skončení války byly \"France\" a \"Jean Bart\" v rámci intervence sil Dohody v Ruské občanské válce odeslány do Černého moře, kde u Sevastopolu operovaly proti Bolševikům. Posádky obou lodí 19. dubna 1919 provedly vzpouru a vyvěsili rudé vlajky, k čemuž se přidalo několik dalších plavidel francouzské eskadry. Nakonec musely odplout z oblasti. Dne 26. srpna 1922 \"France\" v zátoce Quibernon u pobřeží Bretaně ztroskotala na skaliskách. Ostatní tři lodě byly v meziválečné době několikrát modernizovány. Změnila se u nich například lehká výzbroj, byl modernizován pohon (u \"Courbet\" a \"Jean Bart\" dva přední komíny nahradil jeden), systém řízení palby a také byla zvětšena elevace a tím pádem i dostřel hlavních děl.\n\nZa druhé světové války lodě této třídy nečekalo žádné významné nasazení. \"Courbet\" a \"Paris\" se po porážce Francie podařilo uniknout do Velké Británie, kde byly posléze násilně obsazeny Brity. \"Courbet\" byla po týdnu předána Svobodným Francouzům a sloužila jako ubytovací loď až do doby, než byla při invazi do Normandie potopena jako součást vlnolamu na pláži Sword. \"Paris\" sloužila celou válku jako ubytovací plavidlo a ve stejné roli fungovala až do sešrotování i po svém poválečném předání zpět do Francie. \"Jean Bart\" byl v polovině 30. let odzbrojen a přeměněn na školní loď, válku přečkal a byl po ní sešrotován.\n\n\n\n\n"}
{"id": "374388", "url": "https://cs.wikipedia.org/wiki?curid=374388", "title": "Fender Telecaster", "text": "Fender Telecaster\n\nFender Telecaster, známý také jako \"Tele\", je typická dvousnímačová elektrická kytara vyráběná Fenderem. Její jednoduchý design a revoluční zvuk nastavily nový trend výroby elektrických kytar a populární hudby. Pro celostátní distribuci byl představen jako \"Broadcaster\" na podzim roku 1950. Byla to první kytara svého druhu prodávaná v takovém měřítku.\n\nFender Telecaster vyvinul Leo Fender ve Fullertonu, Kalifornii ve čtyřicátých letech. Před jeho příchodem vyrábělo v letech 1932—1949 elektrické kytary několik nezávislých řemeslníků a společností, ale žádný z těchto nástrojů neměl takový úspěch. Jedním z prvních hudebníků, který použil Telecaster, třeba k nahrání \"Guitar Boogie\", byl v roce 1947 Arthur \"Guitar Boogie\" Smith.\n\nFender měl elektronickou opravnu s názvem Fender's Radio Service, kde nejdřív opravoval, a poté navrhoval, zesilovače a elektromagnetické snímače pro hudebníky — především pro hráče na elektrické a poloakustické kytary, elektrické havajské (lap steel) kytary a mandolíny.\n\nPrvní model se objevil roku 1950 a jmenoval se \"Esquire\". Pod tímto jménem bylo vyrobeno okolo padesáti kytar, ale většina z nich musela být ještě během záruky vyměněna. Modely Esquire totiž ještě neměly krky vyztužené ocelovou tyčí, kterou lze také upravovat prohnutí krku, a řada z nich musela být vyměněna právě kvůli ohnutému krku. Později v roce 1950 byla výroba jednosnímačového modelu Esquire ukončena a následující dvousnímačový model byl přejmenován na Broadcaster. Tyto kytary již měly krk vyztužený ocelovou tyčí. Společnost Gretsch, jež také vyráběla elektrické kytary (a dnes ji Fender vlastní), si však stěžovala, že kytara Broadcaster porušuje ochrannou známku její stejnojmenné řady bicích (které se jmenují 'Broadkaster'), a proto Fender jako nováček v tomto oboru, raději změnil jméno kytary na Telecaster.\n\nV roce 1951 Fender také představil svoji Precision Bass jako basový protějšek Telecasteru. Později byl model Precision Bass upraven tak, aby se více podobal Stratocasteru. První generaci Precision Bass se někdy říká 'Telecaster Bass', ale pod tímto názvem můžeme nalézt množství jiných modelů baskytar.\n\nJednoduchý design vedl Leo Fendera k masové výrobě a zjednodušil opravu poškozených kytar. Kytary se nezhotovovaly jednotlivě, ale součástky se vyráběly rychle a levně a ve větším množství a byly sestavovány v kytaru na lince. Fender nepoužíval tradiční slepovaný krk. Jeho krk byl k tělu kytary přišroubovaný. To nejenže usnadnilo výrobu, ale krk byl pro potřeby opravy či výměny jednoduše odnímatelný. Navíc klasický krk Telecasteru byl z jednoho kusu javorového dřeva a pražce byly vtlačeny přímo do hmatníku — v té době velmi neobvyklé řešení (mnohem běžnější byly do té doby hmatníky ebenové nebo z palisandru přilepené na mahagonovém krku). Díky odnímatelnému plastovému krytu byla elektronika snadno přístupná pro opravy či výměnu, což byla oproti předchozím modelům kytar také nesporná výhoda.\n\nV klasickém tvaru, je tato kytara sestavena velice jednoduše, s krkem a hmatníkem z jednoho kusu javoru, přišroubovaným k jasanovému nebo olšovému zepředu i zezadu rovnému tělu s ostrými hranami. Hardware obsahuje dva single coil snímače ovládané třípolohovým přepínačem, ovládání hlasitosti a tónovou clonou. Pickguard (kryt) je přišroubován pomocí pěti (později osmi) šroubků přímo do těla. Kobylku tvořily tři posuvné kameny se dvěma strunami na každém z nich. Velký chromovaný, tzv. popelníkový, kryt kobylky pro její lepší ukotvení (dříve se také věřilo, že takovýto kryt nad snímačem značně zlepší účinnost snímače, proto jej můžeme nalézt například u již zmiňované Precision Bass) však bývá k vidění jen zřídka. Většině hráčů totiž překážel při hraní, a proto jej často z Telecasterů sundávali a používali raději jako popelník, odtud pojmenování 'popelníkový kryt' - anglicky 'ashtray cover'.\n\nTypické moderní Telecastery (jako \"American Series\") se od klasických liší v některých úpravách. Hmatník má dvaadvacet pražců namísto jednadvaceti. Původní kobylku tvořenou třemi posuvnými kameny nahradila novější verze se šesti kameny, jež dovoluje samostatné nastavení ladění pro jednotlivé struny. Dlouhé šrouby, jež připevňují kobylku k tělu, poskytují při nastavování ladění více možností. Klasická krytka přes kobylku byla nahrazena prostou kovovou deskou pod kobylkou (což pomáhá jak usazení kobylky, tak zvyšuje pohodlí při hraní, zvláště kytaristům, kteří rádi tlumí struny dlaní. Jiné je i zapojení snímačů: třípolohový přepínač přepíná v první pozici na snímač u krku, v druhé pozici na snímač u krku společně se snímačem u kobylky a ve třetí pozici na snímač u kobylky. Dva potenciometry pro hlasitost a tónovou clonu zůstávají stejné.\n\nModely jako American Deluxe a Plus Series Telecasters mají často pro pohodlnější hraní tělo tvarované jako Stratocaster.\n\nDíky této stavbě má telecaster nezaměnitelný zvuk, který se často používá v \"nezkreslené\" hudbě jako je country, blues, rock'n'roll, jazz, boogie aj. a bývá popisován jako \"drnčení valících se kamenů\" nebo jako \"kapky narážející o plech\", některým připomíná jeho zvuk banjo (samozřejmě vnímání zvuků je velice individuální), pro jeho krásně čistý a ryzí tón. I po zkreslení můžete dostat typicky telecasterový zvuk, který se hodí na velikou škálu žánrů (Např. Izzy Stradlin, kytarista Guns N' Roses - hard rock)\n\n\n"}
{"id": "374391", "url": "https://cs.wikipedia.org/wiki?curid=374391", "title": "Balog nad Ipľom", "text": "Balog nad Ipľom\n\nBalog nad Ipľom je obec na Slovensku v okrese Veľký Krtíš. První písemná zmínka o obci pochází z roku 1232. Žije zde  obyvatel.\n\nV obci je římskokatolický kostel sv. Mikuláše z roku 1100 a kaplička Nejsvětější Trojice z roku 1842.\n\n"}
{"id": "374392", "url": "https://cs.wikipedia.org/wiki?curid=374392", "title": "Červený Kláštor", "text": "Červený Kláštor\n\nČervený Kláštor je obec na Slovensku v okrese Kežmarok. Nedaleko obce protéká řeka Dunajec, jež tvoří slovensko-polskou hranici. Od roku 2006 spojuje Červený Kláštor a polskou obec Sromowce Niżne pěší most. Název obce je odvozen od stejnojmenného kláštera, jenž nyní slouží jako turistická atrakce.\n\nK 31. 12. 2004 zde žilo 222 obyvatel.\n\n\nDélka trasy po řece Dunajec činí 9 km, přestože vzdušnou čarou je to mnohem méně. Řeka omývající mimo jiné úpatí skal zvaných Tri Koruny má totiž mnoho zákrutů (Prielom Dunajca). Cesta trvá něco přes hodinu – záleží na výšce vodní hladiny. Voraři cestou vyprávějí o zdejší minulosti a o různých pověrách, jež v okolí panovaly.\n\nMuzeum Červený kláštor – folklór oblasti Zamaguří, historická lékárna \n\n\n"}
{"id": "374393", "url": "https://cs.wikipedia.org/wiki?curid=374393", "title": "Michael Walzer", "text": "Michael Walzer\n\nMichael Walzer (* 3. března 1935, New York) je americký politický filosof, teoretik společnosti, vlivný publicista a kritický intelektuál. Zabýval se hlavně teorií lidských práv a spravedlnosti v globalizovaném světě, teorií spravedlivé války a možnostmi vojenské intervence, etikou a hodnotovým pluralismem. Bývá považován za komunitaristu, i když se k tomu sám nehlásí. Je emeritním profesorem a členem Institute for advanced study v Princetonu.\n\nWalzer se narodil v rodině emigrantů z východní Evropy, bakalářský titul z historie získal (s vyznamenáním) na Brandeis university roku 1956, v následujícím roce studoval jako stipendista Fulbrightovy nadace v Cambridge a roku 1961 získal doktorát politických věd na Harvardově univerzitě. V letech 1962-1966 přednášel na Princeton University a v letech 1966-1980 na Harvardově univerzitě. Od roku 1980 je emeritním členem \"School of social science\", \"Institute for advanced study\", Princeton, redaktorem časopisu \"Dissent\" a spoluvydavatelem \"Philosophy and Public Affairs\", \"Political Theory\" a \"The New Republic\". Vydal 27 knih a napsal přes 300 článků do mnoha časopisů v USA i ve světě. Značná část jeho knih vyšla i v různých překladech. V květnu 1998 obdržel Lucasovu cenu Evangelické teologické fakulty v Tübingen a v dubnu 2008 byl vyznamenán „Spinozovou čočkou“, prestižní holandskou cenou za etiku.\n\nWalzer se zabýval především etickými otázkami moderní politiky, společenské teorie, spravedlnosti a lidských práv, a to s důrazem na společenskou stránku člověka. Politická teorie nesmí podlehnout abstraktní obecnosti módních proudů, nýbrž musí respektovat myšlenkové i společenské tradice dané společnosti. Walzer je přísný kritik americké politiky, ale zároveň odpůrce paušálního odsuzování politické moci a politiků vůbec. Chápe mimořádné postavení Spojených států v současném světě především jako zavazující: Amerika může, a je tudíž také povinna bránit těm nejhorším porušováním lidských práv ve světě, v krajním případě i vojenskými prostředky. Nicméně i v takovém případě musí na své vojáky klást přísná měřítka, aby mohla své zásahy legitimovat. \n\nZa legitimní pokládá Walzer například americkou intervenci ve druhé světové válce, v Afghánistánu nebo (s výhradami) v Bosně, naopak druhou intervenci v Iráku nikoli. Podle Walzera není těch nejhorších zločinů proti lidskosti dnes možná víc než jich bylo v minulosti, podstatný rozdíl je však v tom, že se těžko dají utajit. Tím víc je třeba, aby se i hájení lidských práv opíralo o jasnou a přesvědčivou teorii. \n\nWalzerova teorie spravedlnosti vychází z představy, že moderní člověk žije v několika různých oblastech, jimž odpovídají i „sféry spravedlnosti“. Představa mechanické spravedlnosti jako rovnosti je neudržitelná a nežádoucí, společnost by však měla dbát na to, aby z vynikajícího postavení v jedné z oblastí (např. politické moci, bohatství, veřejné prestiže apod.) neplynulo privilegované postavení ve všech ostatních.\n\n\n"}
{"id": "374394", "url": "https://cs.wikipedia.org/wiki?curid=374394", "title": "Červený Kláštor (rozcestník)", "text": "Červený Kláštor (rozcestník)\n\nMístní název Červený kláštor může znamenat:\n\n"}
{"id": "374395", "url": "https://cs.wikipedia.org/wiki?curid=374395", "title": "Walzer", "text": "Walzer\n\nWalzer (něm. valčík) může znamenat:\n"}
{"id": "374396", "url": "https://cs.wikipedia.org/wiki?curid=374396", "title": "Červený kláštor (klášter)", "text": "Červený kláštor (klášter)\n\nČervený kláštor je kartuziánský klášter, jenž se nachází v malebném vyústění potoka Lipník do prielomu (průlomu) Dunajce v Pieninském národním parku v obci Červený Kláštor v okrese Kežmarok na Slovensku.\n\nČervený kláštor, oficiálně Lechnický kláštor, začali kartuziánští mniši budovat pravděpodobně po roce 1320 u obce Lechnica jako druhý na Spiši (po Kláštorisku). Své pojmenování dostal podle červených cihel, cihelných žeber na klenbách a podle malby okolo oken. Jeho historie je úzce spjatá s působením příslušníků dvou řeholí – kartuziánů (v letech 1320 – 1567) a kamaldulů či kamaldulských (v letech 1711 – 1782). Obě společenství patřila k nejpřísnějším poustevnickým řeholím. Mniši – poustevníci žili v klauzuře, tj. v uzavřené části kláštera (z latinského \"clausus\" – uzavřený). Obývali samostatné domky – cely, u nichž byly zahrádky. Domek představeného se od nich nelišil, pouze tím, že stál v ose kostela za jeho presbytářem. Pro příslušníky obou společenství platila zásada mlčenlivosti. Vyznávali heslo blahoslaveného řádového patrona Pavla Giustiniani: \"Žít sám s Bohe a pro Boha.\" Nosili bílý hábit a ve stravování dbali na přísnou střídmost.\n\nZaložení kláštera potvrdila roku 1319 Spišská kapitula a roku 1320 dal svůj souhlas ke stavbě i uherský král Karel I. Robert.\n\nHlavními stavbami jsou gotický jednolodní halový kostel sv. Antonína Poustevníka s hranolovou věží v průčelí, jehož stavba byla započata po roce 1360, s bočními kaplemi, klášterní budovy konventu s křížovou chodbou byly přistavěny po roce 1400 k severní straně kostela, doplnily je hospodářské budovy. Tyto stavby obklopovalo opevnění opatřené cimbuřím. Další prostor kláštera uvnitř ohradní zdi zabíraly samostatné domky pro mnichy.\nVe 30. letech 15. století klášter dvakrát dobyli husité: roku 1431 polští pod vedením Dobeslava Puchaly a roku 1433 moravští, které vedli Jan Pardus z Hrádku a Bedřich ze Strážnice. Bratříci, které vedl Petr Aksamit z Košova, se kolem roku 1454 usadili v nedaleké vsi Haligovce. Roku 1462 se situace stabilizovala; byl obnovan refektář, kapitulní síň zaklenuta síťovou klenbou a vyzdobena nástěnnými malbami, jež se zčásti dochovaly. Během jagellonské doby se klášter stal významným centrem tehdejší vědy, hlavně medicíny, astronomie a astrologie. Vzácné pergamenové listiny a spisy jsou v současnosti uloženy v Jagellonské knihovně v Krakově a v Národní knihovně v Budapešti.\n\nPokojný život trval až do nástupu reformace v Uhrách, po bitvě u Moháče. Další obléhání kláštera a smrt převora roku 1567 přiměly mnichy k definitivnímu opuštění kláštera. Předtím již roku 1563 odešel také významný alchymista Martin Kacberborovič. Objekt přešel do rukou světských majitelů, mj. transylvánské rodiny Štěpána Thökölyho (1623-1670) a jeho manželky Kateřiny Thurzové. Byly obnoveny vinice.\n\nPočátkem 18. století se klášter dostal opět do církevního vlastnictví. Jeho majitelem se stal nitranský biskup Ladislav Matiašovský, který jej po své smrti v roce 1705 odkázal v závěti poustevnickému řádu kamaldulů či kamaldulských, který je pojmenován podle svého mateřského kláštera Camaldoli u Arezza v Itálii. Jejich příchodem roku 1711 začala nová etapa rozmachu kláštera, která se navenek projevovala zejména stavebními úpravami v duchu tehdejšího slohu – baroka.\n\nKamaldulové si postavili svoje domky na místech starších pousteven na jižní a východní straně od kostela. Podle původních kartuziánských předpisů mělo v každém klášteře žít čtrnáct mnichů a šestnáct bratrů-laiků. V Červeném klášteře bylo deset pousteven. Kromě toho se mniši soustředili na přestavbu hospodářských budov. V roce 1747 opravili i kostel, nejmonumentálnější stavbu celého klášterního komplexu. Jeho exteriér zůstal zachován v gotickém slohu, interiér doznal barokní úpravy. Stěny i gotické klenby byly ozdobeny ornamentálními malbami, v nichž převažovaly rostlinné motivy. Dále byl vztyčen dřevěný barokní oltář s postavou sv. Antonína Poustevníka mezi svatými králi Zikmundem a Leopoldem. Kostel byl vybaven i novými lavicemi s barokními malbami, jež zachycují každodenní život zdejších mnichů v obdobích práce, odpočinku a modliteb. Kostel byl rozdělen do tří sekcí: východní byla určena pro patery, střední pro bratry řeholníky a západní pro laiky - každá skupina měla vlastní vchod.\nVýznamnou osobností komunity byl v letech 1756 - 1775 správce lékárny, bratr Cyprián. Lékárnu proslavil po celých Uhrách nejen svými léky a alchymistickými recepty, ale i výrobou zdrcadel, svíček, a dokonce létajícího stroje ve formě kluzáku. Na něm podle legendy vzlétl nad Tatry z blízkého vrchu Tři koruny. Traduje se několik verzí legendy o \"létajícím Cypriánovi\". Jedna z nich byla zfilmována.\n\nDo rozvoje kláštera nepříznivě zasáhlo nařízení císaře Josefa II. z roku 1782, jímž byly zrušeny některé řády, mezi nimi i kamaldulové. Řeholníci museli opustit klášter, jenž začal následně pustnout. Až v roce 1820 daroval František I. lechnický klášter i s jeho majetky řeckokatolickému biskupství v Prešově. Klášter však i přesto pro nedostatek finančních prostředků na jeho obnovu nadále chátral. \nV roce 1907 postihl klášter ničivý požár. Další správu roku 1920 převzal slovenský Turistický klub, který zde zřídil svou ubytovnu. Stavbám neprospěly ani události 2. světové války, takže po roce 1945 stavby hrozily zřícením. V letech 1956 - 1967 proběhly záchranné práce včetně archeologického průzkumu. Přestože se značně vlekly, podařilo se na ně navázat také rekonstrukcí interiérů s malbami. Roku 2010 byly nově otevřeny kompletní muzejní expozice s prohlídkovým okruhem, a v někdejších hospodářských budovách restaurace a ubytovna. Klášter byl prohlášen Národní kulturní památkou Slovenska.\n\nBohatou historii kláštera můžeme podle jeho bývalých vlastníků rozdělit na čtyři období: \n\nZdejší muzeum bylo zpřístupněno v roce 1993 po celkové rekonstrukci objektu. Přibližuje historii kláštera a život příslušníků řádů, jimž klášter v minulosti patřil. Jsou zde umístěny vzácné umělecko-historické památky z celé spišské oblasti.\n\nAreál Červeného kláštera byl pro svůj význam pro slovenské dějiny prohlášen za Národní kulturní památku Slovenské republiky.\n\n\n"}
{"id": "374397", "url": "https://cs.wikipedia.org/wiki?curid=374397", "title": "Nové Losiny", "text": "Nové Losiny\n\nNové Losiny () jsou částí obce Jindřichov v okrese Šumperk.\n\nObec byla založena v roce 1561. Krátce na to byla založena osada Labe, tehdy zvaná Hohenelbe (později až do roku 1949 pod názvem Elba). Do roku 1918 byla čistě německá. V roce 1976 byla obec připojena k Jindřichovu.\n\nÚdaje pocházejí z Vlastivědy šumperského okresu (včetně osad Labe a Josefová):\n\nV katastru obce jsou evidovány tyto kulturní památky:\n\n\n"}
{"id": "374398", "url": "https://cs.wikipedia.org/wiki?curid=374398", "title": "Kostel svatého Isidora (Nové Losiny)", "text": "Kostel svatého Isidora (Nové Losiny)\n\nKostel svatého Isidora, zemědělce z Madridu v Nových Losinách je barokní stavbou ze začátku 18. století, později upravovanou. Převážně klasicistní jednolodní stavba vytváří výraznou dominantu v horské krajině. Kostel, zasvěcený svatému Isidorovi z Madridu, byl v roce 1964 zapsán na seznam kulturních památek.\n\nV dolní části obce byla na vyvýšeném místě vybudována malá zděná kaple se zvonicí v roce 1711 až 1714, která byla filiálním kostelem pod děkanstvím Kolštejn.. V roce 1722 byla kaple vysvěcena ke cti svatého Isidora, patrona rolníků a dobré úrody. V roce 1731 byl do kaple zavěšen zvon sv. Emanuel, ulitý olomouckým mistrem Olafem Obergem. V roce 1777 byla kaple z kapacitních důvodů rozšířena dřevěnou přístavbou.\n\nV roce 1784 byla kaple povýšena na farní kostel a vznikla samostatná farnost Nové Losiny. Kostel byl znovu přestavěn. Byla zrušena dřevěná přístavba a místo ní vyzděna nová hlavní loď, bez věže a kratší, než je současná délka lodi. Do konečné podoby byl kostel přestavěn v letech 1819 až 1821. Hlavní loď byla prodloužena a před ni byla vystavěna vysoká věž. V roce 1873 byla opravena střecha. \n\nV září 1924 byly vysvěceny nové kostelní zvony, které byly pořízeny z darů místních obyvatel jako náhrada za původní, zrekvírované v době 1. světové války. V roce 1928 byl renovován interiér kostela a osazena nová okna. Po 2. světové válce byla většina obyvatel obce odsunuta a kostel chátral. Od konce šedesátých let byl kostel několikrát vymalován, upraven interiér, položena nová podlaha. V roce 2014 byl při rekonstrukci věže nalezen v báni dopis, který tam v roce 1873 zanechali místní občané. Kromě stručné historie kostela obsahoval i několik stříbrných a zlatých mincí. \n\nJednolodní kostel stojí na vyvýšeném místě a vytváří výraznou dominantu v horské krajině. Obdélníková loď je uzavřena půlkruhovým kněžištěm, ke kterému byla přistavěna čtyřhranná přízemní sakristie. Druhá sakristie s valbovou střechou přiléhá k severovýchodnímu rozhraní lodi a kněžiště. Na západní straně kostela stojí hranolová věž s cibulovou střechou, lucernou a makovicí s vetknutým křížem. K severní zdi věže je připevněn dřevěný misijní kříž z roku 1899.\n\nSoučástí areálu kostela je památkově chráněné sousoší Kalvárie z první poloviny 19. století. \n\nKostel je vybaven cenným vnitřním zařízením zlidovělého charakteru. Hlavní a boční oltář a kazatelnu zhotovil stolařský mistr Hans Mück roku 1832. Oltářní obraz sv. Isidora a volně zavěšený původně oltářní obraz Narození Krista jsou signovány Josefem Rotterem. V západní části lodi je dřevěná hudební kruchta. V lodi klasicistní korunový lustr z první čtvrtiny 19. století, tvořený závěsy a girlandami čoček z čirého skla.\n\n"}
{"id": "374404", "url": "https://cs.wikipedia.org/wiki?curid=374404", "title": "Kostel svatého Jiří (Bludov)", "text": "Kostel svatého Jiří (Bludov)\n\nKostel svatého Jiří v Bludově je v dnešní podobě výsledkem historické přestavby staršího středověkého kostela. Na kostel navazuje hrobka Žerotínů. Součástí areálu jsou památkově chráněné barokní sochy Nejsvětější Trojice a sv. Jana Nepomuckého a kamenný kříž .\n\nPůvodní bludovský kostel zasvěcený svatému Jiří mučedníku byl dřevěný a postaven byl patrně před rokem 1350. Zanikl v průběhu 15. století a na jeho místě byl vystavěn menší kamenný kostel bez věže. \n\nKostel má středověké jádro (obvodní zdi západní části lodi), k němu byla koncem 16. století přistavěna věž s nízkými okénky střílnového typu. Celý kostel byl barokně upraven v letech 1764-68 (kněžiště, sakristie s oratoří), byly vytvořeny boční dřevěné balkony přístupné schodišti přistavěnými podél věže. Věž byla zvýšena na 19 m a získala barokní podobu. V r. 1832 byl zrušen hřbitov kolem kostela. V r. 1837 byl kostel pro havarijní stav uzavřen a následovala radikální přestavba. V letech 1837–1838 byl kostel zvětšen do dnešní podoby prodloužením lodi o tři klenební pole na východ, původní sakristie byla změněna na kapli a na protější straně přistavěna boční kaple s oratoří v patře. Loď kostela byla zaklenuta křížovými klenbami. Nová sakristie byla postavena nad hrobkou pánů ze Žerotína umístěnou ve svahu a přístupnou samostatným vstupem. Kostel byl slavnostně vysvěcen v r. 1838 V roce 1841 byla provedena vestavba klasicistního kůru a přistavěna vstupní předsíň. V r. 1887 byl nově osazen hlavní oltář. V sedmdesátých letech 20. století byla provedena úprava interiéru. Byly odstraněny oba boční oltáře, hlavní oltář byl upraven a byla odstraněna mřížka oddělující presbytář od hlavní lodi. Na začátku 80. let 20. století bylo provedeno statické zajištění kostela - celý kostel byl ve výši nadokenních parapetů stažen ocelovými lany, čímž bylo zabráněno dalšímu rozevírání klenby uprostřed stropu. V letech 1987-1988 byla provedena generální oprava maleb. V roce 1992 byl vysvěcen nový obětní stůl. Roku 1996 byla mědí oplechována střecha a položen nový chodník. \n\nOrientovaná podélná jednolodní sálová stavba na východě půlkruhově uzavřená. V prodloužení stavební osy přiléhá sakristie, pod ní hrobka přístupná z úrovně terénu pod svahem. Na bocích sálu čtyřboké kaple s oratořemi v patře, v ose západního průčelí předstupuje hranolová věž. Vstup do kostela podvěžím, chráněn sloupovým portikem. V západní části lodi hluboká hudební kruchta na toskánských sloupech.\n\nHlavní oltář s obrazem sv. Jiří-drakobijce zahrnuje sošky evangelistů, velké sochy sv. Cyrila a Metoděje a sochu Krista. Pro výmalbu stropu byla použita technika tzv. průmyslové výmalby, na Moravě ojedinělá. Strop nese tři hlavní kresby: Spasitel, sv. Rodina a sv. Cecilie. Dvě malovaná okna byla pořízena koncem 19. století, další dvě s obrazy zemských patronů Václava a Ludmily až v r. 1946. Historicky nejstarší součástí inventáře kostela je kamenná křtitelnice tvaru kalicha s lichtenštejnským aliančním znakem. Varhany byly pořízeny v r. 1929. Nejstarší zvon ve věži pochází z r. 1599 a ulil jej Jan Wolf v Olomouci. V r. 1999 byly pořízeny další dva nové zvony, které ulila firma Manoušek Zbraslav.\n\nRoku 1802 Žerotínové natrvalo přesídlili z Velkých Losin do Bludova a v letech 1837-8 nechali postavit pod sakristií kostela sv. Jiří novou rodinnou hrobku. Jedná se o jednoduchou stavbu se čtyřmi zamřížovanými obloukovými okny a prostým empírovým vchodem. Na jižní stěně hrobky je druhotně osazen žerotínský erb. V hrobce jsou uloženy ostatky nejvýznamnějšího představitele rodu, Karla Staršího ze Žerotína (1564-1636) a dalších příslušníků rodu, poslední z r. 1985.\nVolně v areálu kostela stojící barokní sousoší místní provenience. Pískovcová skulptura je tvořena podstavcem, na kterém je osazen ionský sloup se sousoším Nejsvětější Trojice. Datováno r. 1859. Památkově chráněno od r. 1958.\n\nKvalitní polorustikální sochařská práce s barokními reminiscencemi. Doklad vyspělého kamenosochařství na severozápadní Moravě v období klasicismu. Bohatě zdobený vysoký podstavec s reliéfem pražského mostu a mučedníka. Socha světce stojí na soklu, který je ozdoben reliéfem jazyka. Datováno r. 1818. Památkově chráněno od r. 1958.\n\nStojí na jižní straně kostela. Původně se zřejmě jednalo o hlavní kříž na hřbitově, který byl zrušen v r. 1832. Opraven byl v r. 1884.\n\n"}
{"id": "374406", "url": "https://cs.wikipedia.org/wiki?curid=374406", "title": "Kostel Nanebevzetí Panny Marie (Rapotín)", "text": "Kostel Nanebevzetí Panny Marie (Rapotín)\n\nKostel Nanebevzetí Panny Marie v Rapotíně je novogotickou stavbou z roku 1874, stojící na místě zbouraného pozdně gotického kostela sv. Jakuba Většího z počátku 16. století. Kostel byl v roce 2006 zapsán na seznam kulturních památek spolu s dalšími drobnými sakrálními památkami v okolí.\n\nKdy byla v Rapotíně založena fara a byl postaven kostel, není známo. Na listině z roku 1351 není uveden v seznamu farností šumperského děkanství. První zmínka pochází z roku 1454 a vztahuje se k nástupu nového kněze na zdejší faru. V té době tu již stál nepochybně kostel, patrně dřevěný, postavený před rokem 1400.\n\nKamenný chrám sv. Jakuba Většího nechal postavit Petr ze Žerotína počátkem 16.století. V literatuře se zpravidla uvádí, že kostel vznikl v roce 1524. Tento letopočet se nacházel na kamenném ostění hlavního vstupu do kostela. Do věže byly zavěšeny dva zvony, podle datace zřejmě pocházely z původního kostela. Na jednom byl uveden letopočet 1496, druhý byl ještě starší.\n\nKostel měl rozměr 25,5m x 9,5m, obvodové zdi vyztužovalo deset mohutných opěráků. Vysoká střecha pokrytá šindelem spočívala přímo na trámovém roštu položeném na obvodní zdi bez korunní římsy. Na střeše byla posazena osmiboká věž s jehlanovým zakončením a malý sanktusník.\n\nRapotínský kostel byl velmi podobný dnes již neexistujícímu kostelu sv. Máří Magdalény v sousední obci Petrovice (dnešní Petrov nad Desnou). Obě stavby, pocházející ze stejného období, byly ode sebe vzdáleny asi dvě stě metrů, odděleny řekou Desnou. Podobnost a blízkost kostelů daly podnět ke vzniku pověsti o dvou vznešených sestrách, dvojčatech, které rozdělila láska ke stejnému muži. Aby se nemusely vidět ani při bohoslužbě, nechaly si postavit každá svůj kostel. Teprve při dokončení zjistily, že jsou stavby téměř totožné. Petrovský kostel vyhořel roku 1904, zbytky zdí byly zbourány v roce 1911.\n\nKolem obou chrámů byly hřbitovy, v Petrově byl obehnán kamennou zdí. Hřbitov v Rapotíně byl zrušen v souvislosti s výstavbou nového kostela.\n\nPočátkem 19. století rapotínský kostel sv. Jakuba Většího již nepostačoval z kapacitních důvodů potřebám dynamicky se rozvíjející farnosti. V roce 1867 byla zahájena demolice kostela. Plán na nový pseudogotický kostel Nanebevzetí Panny Marie vytvořil inženýr Eduard rytíř z Ettmayeru. Stavbu realizoval šumperský stavitel Josef Bayer. Kostel byl navržen jako trojlodní bazilika s kapacitou až 2000 lidí. Jeho kněžiště směřuje na sever, což bylo dáno velikostí stavebního místa. Slavnostní otevření se konalo 26. června 1874.\n\nDva nové zvony odlil Johann Hilzer z Vídeňského Nového Města. Původní zvony z 15. století se nezachovaly. Varhany postavila firma Franz Rieger a synové z Krnova. Nástroj byl zhotoven pro světovou výstavu ve Vídni r. 1873, ale následujícího roku byly instalovány v Rapotíně. V roce 1883 byly na věži instalovány hodiny.\n\nV době 1. světové války byly pro válečné účely zrekvírovány dva zvony. Ve dvacátých letech byly nahrazeny novými, které však byly zabaveny a roztaveny v roce 1942. Nové zvony byly na věž zavěšeny až v roce 1975 – zvon Nejsvětějšího srdce Páně o hmotnosti 300 kg a Panny Marie, který váží 490 kg. Odlity byly ve zvonařské dílně rodiny Dytrychovy v Brodku u Přerova.\n\nV roce 1929 byla osazena okna s vitrážemi, které zhotovila umělecká dílna Říha z Brna. V roce 1930 byly opraveny varhany, které dostaly nové registry a zároveň byly přestavěny na elektrický pohon.\n\nKostel v roce 1997 poničila povodeň, opraven byl v roce 2000.\n\nKostel je samostatně stojící trojlodní stavbou bazilikálního typu s arkádovým otevřeným prostorem u vstupu a s polygonálně ukončeným presbytářem. Loď obepínají dvakrát odstupňované a presbytář třikrát odstupňované opěráky. Na východní straně kněžiště je přízemní sakristie, na protější, západní straně čtyřboká věž vysoká 50 m. Střecha lodi je sedlová, nad presbytářem zvalbená, krytá živičnou krytinou, která nahradila původní břidlici. Věž je zakončena vysokým jehlanem s makovicí a křížem, po stranách má čtyři vikýře. Fasády jsou hladké, s kameninovou omítkou a pískovcovými detaily. Okna s vitrážemi jsou zakončena lomenými oblouky s kružbami ve tvaru zjednodušeného trojlistu.\n\nV areálu kostela se nacházejí drobné památkově chráněné objekty:\nV parčíku na východní straně kostela je umístěn zčásti opracovaný lomový kámen s černou mramorovou deskou s nápisem připomínajícím sedm nevinných obětí čarodějnických procesů z Rapotína, které byly popraveny v letech 1682-1686.\n\nInteriér s plochým trámových stropem je nesen pískovcovými sloupy a lomenými oblouky na příporách, hlavice sloupů zdobí rostlinný dekor. V presbytáři je křížová klenba. V lodi jsou podél zdi dřevěné empory s kazetovým zábradlím, nad vstupem do hlavní lodi stojí na kruchtě varhany. Jednotně řešený novogotický mobiliář s hlavním a dvěma bočními oltáři, kazatelnou, lavicemi a dvěma zpovědnicemi. Na hlavním oltáři je obraz Nanebevzetí Panny Marie, kopie podle slavné Tizianovy malby. Po stranách stojí sochy sv. Petra a sv. Pavla. Obrazy na hlavním a bočních oltářích maloval Josef Buday z Vídně. Obrazy křížové cesty vytvořil v roce 1874 F. A. Seidl z Vídně.\n\nZajímavou památkou je raně barokní, 120 cm vysoká, křtitelnice z roku 1681 vyrobená z místní horniny krupníku. Původně se nacházela v petrovském kostele sv. Máří Magdalény a po jeho požáru v r. 1904 byla přemístěna na zahradu rapotínské fary, kde mnoho let sloužila jako květináč. Po roce 1990 byla umístěna v interiéru kostela.\n\n\n"}
{"id": "374416", "url": "https://cs.wikipedia.org/wiki?curid=374416", "title": "August Kundt", "text": "August Kundt\n\nAugust Kundt (18. listopadu 1839 Schwerin – 21. května 1894 Israelsdorf) byl německý fyzik. Zabýval se výzkumem zvuku (vynalezl kundtovu trubici), optiky (originální výzkum disperze světla na různých materiálech) i elektromagnetismem a magnetooptikou.\n\nKundt vystudoval v letech 1859-1864 univerzitu v Lipsku a promoval u Heinricha Magnuse prací o depolarizaci světla. V letech 1866-1868 se zabýval výzkumem zvuku. V roce 1866 vynalezl Kundtovu trubici, která umožňuje poměrně přesně měřit rychlost zvuku v plynech. Habilitoval v roce 1867 a v roce 1868 získal místo profesora v Zurichu. Zde učil Wilhelma Röntgena, s nímž pak dlouhodobě spolupracoval. Poté působil krátce ve Würzburgu. Od roku 1872 pomáhal zakládat univerzitu ve Štrasburku, především pak její institut fyziky.\n\nV roce 1888 nastoupil jako ředitel fyzikálního institutu univerzity v Berlíně, kde se stal nástupcem legendárního Hermanna von Helmholtze.\n\nMěsíční kráter Kundt v Mare Nubium je pojmenován na jeho počest.\n"}
{"id": "374422", "url": "https://cs.wikipedia.org/wiki?curid=374422", "title": "Giovanni Battista Triumfetti", "text": "Giovanni Battista Triumfetti\n\nGiovanni Battista Triumfetti, také Giovanni Battista Trionfetti (1656 Bologna - 1708 Řím) byl italský lékař a botanik.\n\nGiovanni Battista Triumfetti byl profesorem botaniky a od roku 1682 ředitelem Orto Botanico di Roma. Byl kritikem práce Malpighiho.\n\nCharles Plumier po něm pojmenoval rostlinný rod \"Triumfetta\" z čeledi Tiliaceae. Carl Linné později toto označení převzal. Dále jeho jméno nesou druhy \"Centaurea triumfetti\" All. a \"Anthemis triumfetti\" (L.).\n\n"}
{"id": "374428", "url": "https://cs.wikipedia.org/wiki?curid=374428", "title": "Zbýšov (okres Vyškov)", "text": "Zbýšov (okres Vyškov)\n\nObec Zbýšov (: \"Spischow\", dříve také \"Zbejšov\") se nachází v okrese Vyškov v Jihomoravském kraji. Žije zde obyvatel.\n\nPrvní písemná zmínka o obci pochází z roku 1211, kdy manželka Lva z Klobouk, zakladatele zábrdovického kláštera, Žofie darovala Zbýšov témuž klášteru.\n\nV obci k počátku roku 2016 žilo celkem 625  obyvatel. Z nich bylo 295  mužů a 330 žen. Průměrný věk obyvatel obce dosahoval 37,4% let. Dle sčítání lidu, domů a bytů v roce 2011 žilo v obci 564  lidí. Nejvíce z nich bylo (20,6%) obyvatel ve věku od 30 do 39  let. Děti do 14 let věku tvořily 17,7% obyvatel a senioři nad 70 let úhrnem 5,5%. Z celkem 464  občanů obce starších 15 let mělo vzdělání 37,7% střední vč. vyučení (bez maturity). Počet vysokoškoláků dosahoval 13,1% a bez vzdělání bylo naopak 1,3% obyvatel. Z cenzu dále vyplývá, že ve městě žilo 286 ekonomicky aktivních občanů. Celkem 92,3% z nich se řadilo mezi zaměstnané, z nichž 75,2% patřilo mezi zaměstnance, 2,8% k zaměstnavatelům a zbytek pracoval na vlastní účet. Oproti tomu celých 45% občanů nebylo ekonomicky aktivní (to jsou například nepracující důchodci či žáci, studenti nebo učni) a zbytek svou ekonomickou aktivitu uvést nechtěl. Úhrnem 294 obyvatel obce (což je 52,1%), se hlásilo k české národnosti. Dále 106 obyvatel bylo Moravanů a 7 Slováků. Celých 260 obyvatel obce však svou národnost neuvedlo.\n\nVývoj počtu obyvatel za celou obec i za jeho jednotlivé části uvádí tabulka níže, ve které se zobrazuje i příslušnost jednotlivých částí k obci či následné odtržení.\n\nTradiční hody – Panna Marie Sedmibolestná, masopust, obecní ples, babské hody, pyžamová párty, Splavování Litavy.\n\nFotbalový klub TJ Sokol Zbýšov. Mužstvo hraje ve skupině vyškovského okresu. Tenis, volejbal, floorball – vše rekreačně.\n\n\n\n"}
{"id": "374433", "url": "https://cs.wikipedia.org/wiki?curid=374433", "title": "Vážka pestrá", "text": "Vážka pestrá\n\nVážka pestrá (\"Rhyothemis variegata\") je druh vážky z čeledi vážkovití, vyskytující se v Asii. Je zajímavá svými neobvykle pestře zbarvenými křídly.\n\nVyskytuje se v Indii, Srí Lance, Číně, Myanmaru, Thajsku, Vietnamu a na Tchaj-wanu.\n\nVážka pestrá je středně velká vážka podobající se motýlu. Křídla má pestře zbarvená se žlutými a hnědými průhlednými skvrnami. Nymfy jsou krátké a zavalité, na těle jsou hnědě vzorkované.\n\nJe slabý letec a může být snadno zaměněná s motýlem. Nevzdaluje se daleko od vody a často usedá na vegetaci. Dospělé vážky létají po celý rok. Vyskytují se v okolí bažin, rybníků nebo rýžovišť.\n\nPoddruhy druhu podle\n"}
{"id": "374436", "url": "https://cs.wikipedia.org/wiki?curid=374436", "title": "Alas", "text": "Alas\n\nAlas je americká symphonic metalová skupina z Tampy.\n\n\n"}
{"id": "374439", "url": "https://cs.wikipedia.org/wiki?curid=374439", "title": "Janov (Litvínov)", "text": "Janov (Litvínov)\n\nJanov () je místní část severočeského města Litvínov v okrese Most v Ústeckém kraji. Nachází se v podhůří Krušných hor v nadmořské výšce 286 metrů, asi 3,5 km západně od centra města Litvínova. Janovem protéká Janovský potok a potok Loupnice, který jej dělí od další místní části Hamr. Z Janova vede silnice III. třídy 2543 přes Křížatky k hraničnímu přechodu Mníšek. Janovem rovněž prochází silnice III. třídy č. 0133 z Litvínova do Horního Jiřetína (Podkrušnohorská ulice), která jej rozděluje na starší původní zástavbu nacházející se jižně od silnice a novější, panelové sídliště vystavěné v 70. letech 20. století severně nad silnicí. Od 90. let na sídlišti rostla koncentrace Romů, což vedlo ke zhoršení veřejného pořádku a na podzim 2008 k velkým demonstracím extremistů a tvrdým střetům s policií, které získaly Janovu celonárodní proslulost.\n\nPrvní písemná zmínka o Janovu pochází z roku 1354, kdy jej držel Jan Kerunk z Lomu, který patřil mezi rýzmburské vazaly. Rýzmburkové prodali roku 1398 své panství včetně Janova míšeňském markraběti a brzy nato jej drželi Gablenzové. Kolem roku 1425 byl Janov s poplužnním dvorem nějaký čas v majetku města Mostu, v roce 1450 však již byl majetkem saského vévody, který ho dal v léno Hansi z Rechenbergu. Roku 1459 ale díky Chebskému míru připadl Janov zpět českému království. Od roku 1505 byli majiteli Horního Litvínova páni z Jahnů, k jejichž panství patřil i Janov. V roce 1589 prodala Anna z Jahnů celé panství včetně Janova Vilému z Lobkovic. V roce 1590 je majitelem Janova zmiňován Adolf z Hartiče. Roku 1595 získalo pozemky v horní části Janova v Hamerském údolí město Most.\n\nDruhá, jižní část Janova je pevně svázána s existencí tvrze, která vystřídala mnoho majitelů. Hartičové z Hartiče byli protestanté a proto jim byl majetek po bělohorské porážce zkonfiskován a v roce 1623 jej získal španělský šlechtic a komisař pohraničních cel Jacob Bruno. Vdova po něm Ludmila se provdala za Martina hraběte Michnu z Vacínova. V roce 1678 nechal tehdejší pán, Vilém Václav František Michna z Vacínova, stavět na novém místě zámek, který měl být obklopen velkou oborou. Tento areál ale nebyl zcela dokončen, zřejmě kvůli úmrtí majitele, zámecká budova je ale zachována dodnes. Roku 1726 prodala Anna Barbora Michnová provdaná Kolovratová-Krakovská svoji část Janova městu Most, které se tak stalo až do roku 1848 majitelem celé vesnice. Po roce 1850 se Janov stal samostatnou obcí, ke níž byly připojeny osady Křížatky a Lounice.\n\nV roce 1821 byla na místě bývalé obory zřízena první malá uhelná šachta. V obci se také rozšířilo pěstitelství ovocných stromů. Město Most zřídilo v zámku správu svého polesí a provozovalo v Janově městské zahradnictví. V roce 1879 byl dokonce zřízen spolek pro pěstitele z Janova a Hamru.\n\nRoku 1871 byla zprovozněna Duchcovsko-podmokelská dráha (zrušena ve druhé polovině 20. století) a v Janově byla zřízena zastávka. Na konci 19. století zde byla postavena továrna na výrobu hraček, mohovití majitelé z okolí si zde začali stavět soukromé vily. V roce 1901 začala jezdit do Janova tramvaj z Litvínova (zrušena roku 1955). V letech 1911-1914 byla v údolí nad Janovem vybudována Vodní nádrž Janov.\n\nV roce 1963 byl se Janov stal osadou a byl i s Křížatkami a Lounicemi připojen k Hamru. V roce 1986 se Hamr i s osadami stal součástí města Litvínova. V Janově se nachází velká pekárna založená v 50. letech 20. století a sídlí zde Ústav sociální péče Litvínov - Janov.\n\nDopravní spojení Janova s okolními obcemi zajišťuje Dopravní podnik měst Mostu a Litvínova autobusovými linkami (č. 13, 14, 15, 21 a 60).\n\nV 70. letech proběhla asanace části Janova a na jejím místě bylo na přelomu 70. a 80. let vystavěno sídliště pro obyvatele vesnic zničených těžbou uhlí. Na sídlišti od počátku tvořili část obyvatel Romové; konflikty ale vznikaly v menší míře než v současnosti. Život v Janově zhoršila změna zákonů a hygienických norem umožňující nájemníkům, aby bez souhlasu majitele mohli do bytu přihlásit jakékoliv množství dalších lidí.\n\nV 90. letech Litvínov sídlištní domy zprivatizoval. Firmy, které je koupily, do nich začaly stěhovat romské nájemníky ze severních Čech, Prahy aj., ať problémové, nebo od nichž potřebovali uvolnit lukrativní nemovitosti; neromští obyvatelé naopak odcházeli. Rychle se vytvořilo „ghetto“ charakterizované nepořádkem v ulicích, hlukem, rušením nočního klidu. V roce 2001 tzv. „nepřizpůsobiví nájemníci“ vybydleli panelák zvaný Blok F3.\n\n18. října a 17. listopadu 2008 se na litvínovském náměstí Míru v souvislosti s touto situací konaly dvě, podle hodnocení médií, velké demonstrace nacionalistů a občanů Litvínova organizované Dělnickou stranou. Po skončení akce konané dne 17. listopadu 2008 se vydala část účastníků na pochod od náměstí směrem k sídlišti Janov. Pochod byl zastaven policií před vstupem na sídliště u kruhového objezdu a následně došlo k zásahu složek policie proti účastníkům pochodu. Odpůrci zásahu tvrdili, že policie a úřady by měly v první řadě řešit situaci v Janově a demonstracemi na ni pouze hlasitě upozorňují.\n\n• Bratři Eugen Jettel a Wladimir Jettel, krajinomalíři druhé poloviny 19. století a začátku 20. století\n\n\n\n"}
{"id": "374441", "url": "https://cs.wikipedia.org/wiki?curid=374441", "title": "Liberty Hyde Bailey", "text": "Liberty Hyde Bailey\n\nLiberty Hyde Bailey (15. března 1858 South Haven (Michigan) – 15. prosince 1954 Ithaca) byl americký botanik.\n\nBailey studoval a vyučoval na Michigan Agricultural College (nyní Michigan State University) a později na Cornell University, kde byl vedoucím oddělení agrárních věd. Byl spoluzakladatelem American Society for Horticultural Science.\n\nJe po něm pojmenován rostlinný rod \"Baileya\" z čeledi Asteraceae a \"Liberbaileya\" z čeledi Arecaceae.\n\nJeho jméno nese také časopis \"Baileya\".\n"}
{"id": "374443", "url": "https://cs.wikipedia.org/wiki?curid=374443", "title": "Absolute Purity", "text": "Absolute Purity\n\nAbsolute Purity je první LP americké symphonic progressive metalové skupiny Alas, vydané v roce 2001.\n\n\n"}
{"id": "374450", "url": "https://cs.wikipedia.org/wiki?curid=374450", "title": "Mango", "text": "Mango\n\nMango je tropické ovoce, plod mangovníku. Mango patří do rodu \"Mangifera\", který zahrnuje 69 botanických druhů a přes 1000 odrůd tohoto ovoce. Není znám jeho přesný původ, ale má se za to, že mango pochází z jižní a jihovýchodní Asie. V Indii, Barmě, na Srí Lance, v Pákistánu a Bangladéši byly nalezeny fosilie staré 25 až 30 milionů let. Jeho název pochází z malajálamského \"māṅṅa\", které si později portugalští obchodníci upravili na \"manga\". Je výtečným zdrojem vitaminů A, C, beta karotenu, draslíku a vlákniny. Obsahuje málo tuku a sodíku. Plody jsou různé barvy, velikosti i tvaru. Největší plody mohou vážit až 2 kg. \n\n\nTabulka udává dlouhodobě průměrný obsah živin, prvků, vitamínů a dalších nutričních parametrů zjištěných v plodech manga.\n\n"}
{"id": "374452", "url": "https://cs.wikipedia.org/wiki?curid=374452", "title": "Metoda stamping out", "text": "Metoda stamping out\n\nMetoda stamping out je odborné označení pro likvidaci nebezpečné vysoce nakažlivé infekční nemoci utracením všech vnímavých zvířat v ohnisku, jejich okamžitým odstraněním a následnou desinfekcí postižené lokality. Název pochází z anglického slovesa „to stamp out“ (zadupat, zašlapat, udusat, utlumit). Jedná se o nejefektivnější metodu boje s vysoce nakažlivými nákazami zvířat. Poprvé se začala metoda používat v roce 1892 ve Velké Británii při tlumení slintavky a kulhavky. V současnosti se používá metoda stamping out k likvidaci celé řady nebezpečných nákaz jako je např. klasický mor prasat, ptačí chřipka, vezikulární choroba prasat apod.\n"}
{"id": "374454", "url": "https://cs.wikipedia.org/wiki?curid=374454", "title": "Plisé", "text": "Plisé\n\nPlisé (z franc.: \"plissé\" – přeložený) je plošná textilie nebo jiný plošný útvar s uměle vytvořenými záhyby.\n\nVytváří se ze soustavy dvou osnov a jednoho útku na tkacích strojích s přídavným zařízením pro přerušované přivádění a vyrovnávání napětí obou osnov.\n\nZákladní osnova je napnutá, zatímco druhá, \"záhybová\" osnova se jen lehce přibrzďuje. Po protkání několika útků oběma osnovami se útek nechá křížit jen záhybovou osnovou, základní osnova zůstane v dolním prošlupu a po celé šířce tkaniny se vytvoří záhyb - plisé.\n\nEfekt plisování se nechá zesílit použitím krepových přízí nebo přízí s rozdílnou elasticitou. \nVýrobky se tkají ve všech základních vazbách jako košiloviny nebo šatovky.\n\n\nPoužití: modní dámské oděvy\n\n\nPlisování je úprava sestávající z (případného) napouštění textilie umělou pryskyřicí a jinými chemikáliemi, ze skládání přehybů (\"vrapování\") a z lisování. Lisování metráže se provádí s prohřátou textilií na \"plisovacích strojích\", zatímco drobné výrobky (oděvní doplňky apod.) se plisují ručně.\n\nTrvalé plisé se zaručuje jen u textilií z termoplastických chemických materiálů (v praxi hlavně z polyesteru). U textilií z přírodních vláken se záhyby praním narušují. \n\nPro plisování vlněných tkanin se používá technologie \"Siroset\" (vyvinutá v polovině minulého století v Austrálii). Údajně trvalé plisé se zde dosáhne napouštěním textilie koncentráty etanolaminsulfitu s obsahem 25 % kyseliny sírové.\nPoužití plisovaných výrobků: Oděvní účely (sukně, manžety), okenní závěsy aj.\n\nZákladem plisé užitého ke stínění je skládaná látka, která je ošetřena povrchovou úpravou proti přilnutí prachu a podobných nečistot. Plisé umí zastínit i atypické tvary oken, např. kruhové, půlkruhové, šikmé i trojúhelníkové tvary. Instaluje se tam, kde nelze použít jiné typy stínění například u zimních zahrad. U tohoto typu stínění lze kombinovat dva typy látek tzv. noc a den. K dispozici je široká nabídka dekorů a barevnosti látek. Plisé lze ovládat několika způsoby a to pomocí řetízku, šňůry, madla, táhla nebo i motoricky. Je to jedno z mnoha stínění, které lze čistit pomocí vodní lázně. \n\n"}
{"id": "374462", "url": "https://cs.wikipedia.org/wiki?curid=374462", "title": "Augusta Vilemína Marie Hesensko-Darmstadtská", "text": "Augusta Vilemína Marie Hesensko-Darmstadtská\n\nAugusta Vilemína Marie Hesensko-Darmstadtská (14. dubna 1765, Darmstadt – 30. března 1796, Rohrbach) byla hesensko-damstadtská princezna a provdaná falcko-zweibrückenská vévodkyně.\n\nAugusta se narodila v Darmstadtu princezně Luise Leiningenské a jejímu manželovi, hesensko-darmstadtskému princi Jiřímu Vilémovi. Měla sedm starších sourozenců: Ludvíka (1749–1823), Bedřišku Karolínu (1752–1782), Karla Jiřího (1754–1830), Šarlotu Vilemínu (1755–1785), Karla (1757–1795), Bedřicha (1759–1808) a Luisu (1761–1829).\n\n30. září 1785 se v Darmstadtu provdala za falckraběte a pozdějšího bavorského kurfiřta a krále Maxmiliána. Zemřela na tuberkulózu.\n\n\n"}
{"id": "374465", "url": "https://cs.wikipedia.org/wiki?curid=374465", "title": "Čchien-ťiang", "text": "Čchien-ťiang\n\nČchien-ťiang může být:\n\n"}
{"id": "374471", "url": "https://cs.wikipedia.org/wiki?curid=374471", "title": "Casimir Arvet-Touvet", "text": "Casimir Arvet-Touvet\n\nJean Maurice Casimir Arvet-Touvet (1841 Gières – 1913) byl francouzský botanik.\n\nByl synem vinaře a studoval v malém semináři Rondeau v Grenoblu. Studia práv opustil aby se, po smrti otce, postaral o rodinnou farmu. Ve volném čase se věnoval botanice a získal rozsáhlé vědomosti o flóře provincie Dauphiné. Ty prezentoval roku 1871 v díle \"Essai sur les plantes du Dauphiné\".\n\nOd roku 1880 se věnoval zkoumání rodu \"Hieracium\" a patřil k největším znalcům těchto rostlin. Spolupracoval s Gauthierem (1841-1911).\n\nPopsal mnoho druhů rodu \"Hieracium\" a jeden druh rodu \"Fabaceae\": \"Oxytropis amethystea\".\n"}
{"id": "374477", "url": "https://cs.wikipedia.org/wiki?curid=374477", "title": "Celso Golmayo y Zúpide", "text": "Celso Golmayo y Zúpide\n\nCelso Golmayo y Zúpide (24. dubna 1820, Logroño, Španělsko – 1. dubna 1898, Havana, Kuba) byl španělsko-kubánský šachový mistr.\n\nCelso Golmayo y Zúpide byl v letech 1862-1897 všeobecně uznáván jako mistr Kuby v šachu, když roku 1862 porazil v zápase Félixe Sicreho. byl jedním ze 13 účastníků šachového turnaje v Paříži roku 1867, kde skončil na osmém místě (turnaj vyhrál Ignaz Kolisch).\n\nV zápasech se známými šachisty příliš úspěšný nebyl. Zvítězil sice roku 1864 nad Paulem Morphym 3:2, ale šlo o simultánku naslepo při které mu Morphy dokonce poskytl výhodu koně, jinak ale prohrál s Gustavem Neumannem 0:3 roku 1867 v Paříži, s Wilhelmem Steinitzem 1:8 (=2) roku 1883 a 0:5 roku 1888, s Georgem Henrym Mackenziem 3:6 a 0:5 (=1) roku 1887 a 4:7 (=1) roku 1888, s Josephem Henrym Blackburnem 4:6 roku 1891 a s Emanuelem Laskerem 0:2 (=1) roku 1893 (vše v Havaně).\n\nCelso Golmayo y Zúpide byl otcem dalších dvou známých šachistů: Celsa Golmaya y de la Torriente a Manuela Golmaya y de la Torriente.\n"}
{"id": "374486", "url": "https://cs.wikipedia.org/wiki?curid=374486", "title": "Lukáčovce", "text": "Lukáčovce\n\nLukáčovce jsou obec na Slovensku v okresu Nitra. Nachází se zde klášter z patnáctého století a kostel sv. Jana Nepomuckého z 18. století. První písemná zmínka pochází z roku 1264 nebo 1309.\n"}
{"id": "374488", "url": "https://cs.wikipedia.org/wiki?curid=374488", "title": "Jean-Marie Bachelot de La Pylaie", "text": "Jean-Marie Bachelot de La Pylaie\n\nAuguste Jean Marie, baron Bachelot de La Pylaie (25. května 1786 Fougères – 12. října 1856 Marseille) byl francouzský botanik, cestovatel a archeolog.\n\nStudoval v Lavalu, a poté v Paříži, v Muséum national d'histoire naturelle, kde byl žákem Cuviera (1769–1832) a Ducrotaye de Blainville (1777–1850).\n\nPodnikal dlouhé cesty po Francii, ale také do Afriky a Ameriky a dvakrát na ostrovy Saint Pierre a Miquelon.\n\nRoku 1816 se nalodil na fregatu \"Cybèle\" a prozkoumal zátoku Saint-George během tříměsíční inspekční cesty na Newfoundland a Saint Pierre a Miquelon. Mezi lety 1816 až 1819 sestavil první botanickou sbírku ze Saint Pierru a Miquelonu.\n\nJe také autorem několika archeologických studií z oblasti Bretaně.\n"}
{"id": "374489", "url": "https://cs.wikipedia.org/wiki?curid=374489", "title": "Kornet (hudební nástroj)", "text": "Kornet (hudební nástroj)\n\nKornet je žesťový nástroj, který je vzhledem podobný kapesní trubce. Používá se zřídka, zejména v jazzu. Např. slavný jazzman Louis Armstrong hrál z počátku své kariéry právě na kornet, který má hlubší nátrubek než má trubka, ale užší stopku nátrubku. Kornet má podobný rozsah jako klasická trubka, je ale tónově ostřejší a mj. někdy právě na něm cvičí začínající trumpetisté, než přejdou na trubku. Pravděpodobně nejvýznamnějším výhradním hráčem na kornet pak byl nejspíše dixielandový kapelník a skladatel Joe King Oliver.\n\nKe snižování tonů se užívají, podobně jako u trubky tzv. Périnetovy ventily, tedy (obvykle tři) stlačované písty, které napojují na trubku různě dlouhé odbočky, čímž prodlouží délku trubky a sníží tak její resonanční kmitočet o jeden tón (první odbočka), o půltón (druhá odbočka) a 1 a půl tónu (třetí odbočka).\n\n"}
{"id": "374493", "url": "https://cs.wikipedia.org/wiki?curid=374493", "title": "Seznam seznamů měst", "text": "Seznam seznamů měst\n\nSeznamy měst tvoří přehledný soupis měst podle různých kategorií. Nejčastěji se vyskytují seznamy měst podle určitých regionů nebo podle počtu obyvatel; mezi méně časté lze zařadit například seznamy podle rozlohy, hustoty zalidnění, nadmořské výšky, národnostního zastoupení apod.\n\nZákladní problém seznamů měst podle datových kritérií (počet obyvatel, rozloha aj.) je ucelení a sjednocení data-času, ke kterému se dané informace shromažďují a také vymezení správné rozlohy města. Špatné a nestejné vymezení rozlohy města patří mezi nejčastější prohřešky u vytváření seznamů měst, proto se můžeme setkat například se seznamy měst podle počtu obyvatel, kde se jednotlivá data liší. Za správné vymezení oblasti se počítá takové území, které katastrálně a administrativně náleží danému městu, ostatní aglomerace, jež navyšují počet obyvatel, by se započítávat neměly (ne u všech měst totiž jednoznačně vyplývá, co lze zařadit do aglomerace vybraných měst).\n\nProblém sjednocení času, ke kterému se data shromažďují, také představuje velkou nevýhodu pro srovnání. U většiny měst méně vyspělých zemí nejsou novější data dostupná a pracuje se s daty několik let starými. Při vytváření žebříčků se pak do poznámek uvádí datum, ke kterému se data vztahují. U měst, jejichž informace jsou staré právě několik let, tak dochází v případě rozvinutých zemí k velkému zkreslení. Porodnost a pozitivní migrace je v takových případech někdy extrémně vysoká a její výsledná skutečná hodnota se může od zastaralého statistického údaje lišit natolik, že pořadí takového města by mohlo být i o několik míst v pořadí rozdílné.\n\nV zásadě platí, že seznamy měst podle datových kritérií jsou nejvhodnější pro většinu evropských měst a dalších měst ve vyspělých zemích, kde je dlouhá tradice působení statistických úřadů. U rozvojových zemí slouží podobné seznamy jen k orientačnímu přehledu.\n\n\n"}
{"id": "374495", "url": "https://cs.wikipedia.org/wiki?curid=374495", "title": "Libochovka", "text": "Libochovka\n\nLibochovka může být\n\n"}
{"id": "374509", "url": "https://cs.wikipedia.org/wiki?curid=374509", "title": "Nostocales", "text": "Nostocales\n\nNostocales je řád sinic s nevětvenou nebo nepravě větvenou vláknitou stélkou, obvykle se speciálními buňkami, tzv. heterocyty, které slouží k biologické fixaci vzdušného dusíku. Také tvoří akinety a kolem vláken se často nachází sliz.\n\nSystematika sinic je nevyjasněná, ale jednoduše se dá tento řád rozdělit na několik základních čeledí:\n\n\n"}
{"id": "374513", "url": "https://cs.wikipedia.org/wiki?curid=374513", "title": "Černé září", "text": "Černé září\n\nVýraz Černé září může znamenat:\n\n"}
{"id": "374514", "url": "https://cs.wikipedia.org/wiki?curid=374514", "title": "Opálka", "text": "Opálka\n\nOpálka je osada náležící k městu Strážov v okrese Klatovy, v Plzeňském kraji. Od Strážova je Opálka vzdálena zhruba 1 km zsz. směrem; leží v Šumavském podhůří (podcelek Strážovská vrchovina, okrsek Hodousická vrchovina); vsí protéká potok Jelenka v povodí řeky Úhlavy. V roce 2011 zde trvale žilo 84 obyvatel.\n\nPrvní písemná zmínka o vesnici pochází z roku 1392. Své jméno získala Opálka již v dávných dobách, kdy byla půda potřebná k jejímu založení získávána vypalováním původních lesních porostů.\n\nHistorie osady je pevně spjata s existencí tvrze, která leží na jejím okraji u silnice směrem na Janovice nad Úhlavou. V minulosti byly v osadě v provozu dva mlýny – tzv. Panský mlýn a mlýn v Oboře.\n\nV současnosti je na Opálce aktivní sbor dobrovolných hasičů. V místě je zahradnictví a hostinec. Každoročně se zde koná šachový turnaj Opálecký šach a turnaj v dámě Opálecká dáma.\n\n\nV areálu tvrze se nachází řada budov, mezi jinými také bývalý pivovar a lihovar. Prvním majitelem tvrze byl na konci 14. století Bušek ze Strážova, který se později přejmenoval a podle svého nového sídla si začal říkat Bušek z Opálky. Opálecká tvrz následně častokrát měnila své majitele. Roku 1948 byla tvrz znárodněna rodině Strouhalů, které byla v devadesátých letech 20. století opět navrácena.\n\nKaplička zasvěcená svaté Anně je součástí areálu tvrze. Každoročně je zde pořádána svatoanenská pouť a mše a to vždy první neděli po svátku sv. Anny.\n\n"}
{"id": "374537", "url": "https://cs.wikipedia.org/wiki?curid=374537", "title": "Družina (skauting)", "text": "Družina (skauting)\n\nDružina je základ skautské výchovy. Tvoří jí skupina 3 až 10 chlapců nebo dívek stejného nebo podobného věku. Družina usnadňuje výchovu mládeže, lépe se organizují hry, práce a veškerý program. Ten má na starosti rádce družiny. Každá družina má svůj název, pokřik a jiné symboly, které ji reprezentují.\n\nDružina se jednou týdně schází v rámci družinové schůzky, která obvykle probíhá ve skautské klubovně, nebo jejím okolí. Na schůzkách skauti hrají hry, plní stezky, věnují se rukodělným aktivitám či sportu apod. O víkendech družiny (často s celým oddílem) chodí na výpravy.\n"}
{"id": "374538", "url": "https://cs.wikipedia.org/wiki?curid=374538", "title": "Družina", "text": "Družina\n\nDružina může být:\n\n\n\n"}
{"id": "374543", "url": "https://cs.wikipedia.org/wiki?curid=374543", "title": "Tura", "text": "Tura\n\nTura může znamenat:\n\n"}
{"id": "374547", "url": "https://cs.wikipedia.org/wiki?curid=374547", "title": "Jan III. Portugalský", "text": "Jan III. Portugalský\n\nJan III. Portugalský (portugalsky: \"João III\", 6. června 1502, Lisabon – 11. června 1557, Lisabon), vládnoucí král portugalský.\n\nPrinc Jan, nejstarší syn krále Manuela I. a jeho druhé manželky Marie Aragonské, se narodil 6. června 1502.\n\nMladému princi byl zaslíben trůn v roce 1503. Byl vzdělaný, učili jej v té době například astrologové Tomás de Torres a Diogo de Ortiz, biskup z Viseu, Luís Teixeira, vyučený v Itálii. V roce 1514 byl uveden do vlastního domu a o pár let později pomáhal svému otci při administrativních povinnostech.\n\nJako šestnáctiletý byl vybrán, aby se oženil se svou první sestřenicí Kateřinou Habsburskou, nejmladší dcerou Filipa I. a královny Jany I. Kastilské, což posílilo vztahy k Rakousku. Zároveň mělo Portugalsko dobré vztahy k Svaté říši římské a Španělsku díky sňatku Janovy sestry Isabely s císařem Karlem V.\n\nObdobí jeho vlády vystihují přídomky jako (\"o Piedoso\") a (\"o Colonizador\"). Pokračoval v kolonizačním úsilí svého otce, za jeho vlády Portugalci osídlili Brazílii (São Vicente 1523, Salvador da Bahia 1545), získali nové kolonie v Ázii (Goa a další) a došlo k prvním obchodním kontaktům Evropanů s dynastiemi Ming v Číně (obchodní báze v Macau od roku 1553) a Muromači v Japonsku (Nagasaki, 1542). V Africe založili řadu osad prakticky po celém pobřeží, v severní Africe však z ekonomických důvodů a pod rostoucím tlakem Osmanské říše některé pevnosti opustili (Safim, 1541), jiné (Ceutu a Tanger) posílili. Dohody se Španělskem zajistily dlouhodobý mír na iberském poloostrově a smlouva ze Zaragozy (1529) vyjasnila koloniální nároky obou zemí. Díky tomu například získali Španělé Filipíny, Portuglaci Moluky a indonézské ostrovy a v Africe mohli založit pevnosti Mombasa, Lorenco Marques a Mosambik.\n\nPortugalská koloniální říše dosáhla za Jana III. největšího světového rozsahu, v jejich službách prozkoumávali nová území významní mořeplavci (např. Vasco da Gama). Rozvoj asijských kolonií (např. ovládnutí Moluk) zajistil praktický monopol Portuglaců na obchod s kořením, především hřebíčkem a muškátovými oříšky. Navzdory bohatství plynoucímu především z Indie však náklady na dvorský život a především administraci rozsáhlé říše vedly k značnému vnějšímu dluhu království.\n\nVztahům s papežským státem pomohlo zavedení inkvizice do Portugalska a některých jeho zámořských držav i to, že se portugalské království zapojilo do protireformačního hnutí. Portuglaci také podporovali vysílání katolických misionářů do svých kolonií (například František Xaverský). Díky tomu měl král vcelku volnou ruku při jmenování katolických hodnostářů, jeho bratři Jindřich a Alfons byli jmenováni kardinály.\n\nJan III. definitivně přemístil portugalskou univerzitu z Lisabonu do Coimbry a nadal ji dostatečnými prostředky pro rozvoj včetně vybudování humanistické artistické fakulty a vysílání desítek studentů a pedagogů na stipendia především na francouzských univerzitách. K významným vzdělancům jeho doby patřil matematik Pedro Nunes a lékař Garcia de Orta. Jezuité se v Portugalsku směli usidlovat od roku 1540 a zajišťovali síť vzdělávacích zařízení pro různé vrstvy obyvatelstva, kromě toho byli významnými prostředníky v koloniích při navazování kontaktů s domrodými obyvateli.\n\nZ manželství Jana a Kateřiny vzešlo devět dětí, z nichž jen dvě se dožily dospělého věku, avšak nástupníkem na trůnu se stal až jeho vnuk.\n\nJanz rodu Avizů byl patnáctým králem portugalským. Pochován je jako jeho otec a matka v Jeronýmském klášteře v Lisabonu.\n"}
{"id": "374556", "url": "https://cs.wikipedia.org/wiki?curid=374556", "title": "Černé září v Jordánsku", "text": "Černé září v Jordánsku\n\nČerné září (arabsky: أيلول الأسود) je v arabské historii označení pro září 1970, kdy došlo ke konfliktu mezi jordánským panovníkem králem Husajnem a palestinskými militantními organizacemi, které neustále oslabovaly královu autoritu, ozbrojeně vystupovaly proti jordánským bezpečnostním složkám a pokusily se o zabití krále a vyvolání revoluce. Násilnosti Černého září vedly ke smrti 5 až 10 tisíc lidí. Ozbrojený konflikt skončil v červenci 1971 vyhnáním Organizace pro osvobození Palestiny (OOP) a tisíců palestinských militantů do Libanonu.\n\nPočátkem roku 1970 se izraelsko-palestinský konflikt přesunul na území Jordánska. Jordánský král Husajn začal mít obavy z rostoucí moci a vlivu OOP a faktické absence jordánské autority v palestinských uprchlických táborech. Militantní organizace pak vytvořily za pomoci palestinských Arabů stát ve státě. Tento fakt podpořil pragmatická jednání a tajné schůzky mezi Izraelem a Jordánskem. V únoru téhož roku propukly nepokoje v hlavním městě Ammánu a byl spáchán neúspěšný atentát na krále. Králi Husajnovi došla trpělivost, když Lidová fronta pro osvobození Palestiny (LFOP) nechala na jednom z jordánských letišť vyhodit do povětří tři unesená letadla. 16. září 1970 tak vyhlásil v zemi stanné právo. Jordánská armáda zaútočila proti palestinskému velitelství a jordánské tanky ostřelovaly základny militantů. Během této odvety zahynulo na dva tisíce teroristů z OOP a několik tisíc palestinských civilistů. Situace se vyhrotila, když do Jordánska vtrhla syrská armáda, pod záminkou ochrany uprchlíků. Vzápětí se však stáhla, když nad jejich tanky začala nízko přelétávat izraelská bojová letadla.\n\nSituace měla být uklidněna na setkání hlav arabských států v Káhiře. V důsledku komplikovaných jednání však jeden z účastníků, egyptský prezident Gamal Násir, dostal infarkt a zemřel. Konflikt v Jordánsku již velikostí připomínal občanskou válku. Nakonec byl předseda OOP Jásir Arafat donucen podepsat dokument o zrušení palestinských guerill v Jordánsku a složení zbraní militantních organizací. LFOP a Demokratická fronta pro osvobození Palestiny (DFOP) však tuto dohodu odmítly a společně s Fatahem vyzvaly prostřednictvím Rádia Bagdád ke svržení krále Husajna. Na to jordánská armáda obsadila poslední centra palestinských militantů. Většina jich pak prchla do Libanonu, zbylí se vzdali jordánské nebo izraelské armádě. Počet obětí tohoto konfliktu se odhaduje na 5–10 tisíc.\n\nPo této události došlo k radikalizaci frakcí OOP na straně palestinských Arabů a na straně Izraele došlo k zavedení cílené likvidace teroristů a významných osobností. V důsledku těchto událostí také vznikla teroristická organizace Černé září, která měla na svědomí masakr izraelských olympioniků na olympiádě v Mnichově, v roce 1972.\n\n"}
{"id": "374566", "url": "https://cs.wikipedia.org/wiki?curid=374566", "title": "Eroze (rozcestník)", "text": "Eroze (rozcestník)\n\nSlovo eroze má více významů:\n\n\n"}
{"id": "374571", "url": "https://cs.wikipedia.org/wiki?curid=374571", "title": "Ernst Falkbeer", "text": "Ernst Falkbeer\n\nErnst Karl Falkbeer (27. června 1819, Brno – 14. prosince 1885, Vídeň) byl rakouský šachový mistr a novinář 19. století.\n\nFalkbeer se narodil v Brně, ale přestěhoval se do Vídně, kde studoval práva. Ta však nedokončil a stal se novinářem. Během revoluce v roce 1848 musel Falkbeer uprchnout z Vídně do Německa, kde hrál šachy s německými mistry Adolfem Anderssenem a Jeanem Dufresnem v Lipsku, Berlíně, Drážďanech a v Brémách.\nDo Vídně se Falkbeer mohl vrátit v roce 1853. Roku 1855 zde založil první rakouský šachový časopis \"Wiener Schachzeitung\", kde otiskl jako první tzv. \"Nesmrtelnou partii\" pod tímto názvem. Časopis však vycházel pouze několik měsíců, protože Falkbeer odjel do Londýna. Zde vyhrál turnaj v \"McDonnell Chess Club\", když ve finále porazil Thomase Wilsona Barnese. Dál zde sehrál dva zápasy s Henrym Edwardem Birdem: roku 1856 prohrál 1:2 a na přelomu let 1856-1857 zvítězil 5:4 (=4). V Londýně také vedl od dubna 1857 do listopadu 1859 šachovou rubriku v \"The Sunday Times\".\nRoku 1858 se Falkbeer zúčastnil vyřazovacího turnaje při druhém šachovém kongresu Britské šachové asociace v Birminghamu, kde skončil druhý. Vyřadil mimo jiné ve druhém kole Pierra Charlese Fourniera de Saint-Amanta 2:1 a prohrál až ve finále s Johannem Jacobem Löwenthalem 2:3 (=4).\n\nPozději se Falkbeer vrátil zpět do Vídně a zde v letech 1877 až 1885 řídli šachovou rubriku v \"Neue Illustrirte Zeitung\".\n\nV oblasti šachové teorie je Falkbeer autorem protiútočného systému \"1. e4 e5 2. f4 d5 3. exd5 e4\" při odmítnutém královském gambitu, který se podle něj nazývá Falkbeerův protigambit. Černý pěšec e4 brání bílému v přirozeném vývinu figur a díky tomu získá černý náskok, takže má v centru jasnou převahu. Bývaly proto doby, kdy Falkbeerův protigambit považovali někteří téměř za vyvrácení královského gambitu.\n\nMemoriální pohár Ernsta Falkbeera: https://web.archive.org/web/20160303220208/http://www.jmss.chess.cz/view_artefact.php?type=jmss_article&id=1366\n"}
{"id": "374572", "url": "https://cs.wikipedia.org/wiki?curid=374572", "title": "Alexander Smakula", "text": "Alexander Smakula\n\nAlexander Smakula ( , ) (9. září 1900 Dobrovody, Rusko, dnešní Ukrajina – 17. května 1983 Auburn, Massachusetts, USA) byl ukrajinský fyzik známý především jako objevitel antireflexního pokrytí optických čoček.\n\nNarodil se ve vesnici Dobrovody v Ternopilské oblasti v rolnické rodině. Po ukončení studia na gymnáziu v Ternopilu se zapsal na universitu v Göttingenu již vystudoval roku 1927. Poté pracoval jako asistent profesora Pohla. Po krátkém pobytu na univerzitě v Oděse se vrátil do Německa kde zastával místo vedoucího optické laboratoře v Heidelbergu. Od roku 1934 pracoval ve firmě Carl Zeiss v Jeně. V té době, v roce 1935, vynalezl a patentoval princip antireflexního pokrytí čoček, jenž se poté ukázal jako významné vylepšení mnoha optických zařízení.\n\nPo skončení 2. světové války odešel do USA kde nejdříve pracoval ve Virginii na výzkumu materiálů pro infračervené technologie. Roku 1951 přijal nabídku profesorského místa na MIT kde se zabýval zejména výzkumem krystalů. Zemřel 17. května 1983 v Auburnu.\n\n\n"}
{"id": "374574", "url": "https://cs.wikipedia.org/wiki?curid=374574", "title": "Stigonematales", "text": "Stigonematales\n\nStigonematales je řád sinic, ke kterému se řadí rody s vláknitými stélkami s pravým větvením. Obvykle tvoří i heterocyty a množí se pomocí hormogonií, tedy úlomky vláken. Vlákna jsou slizovitá (obalená ztlustlými pochvami v několika vrstvách) a obvykle dohněda.\n\nŘadí se k nim například rod \"Mastigocladus\", \"Hapalosiphon\" a samozřejmě \"Stigonema\".\n"}
{"id": "374599", "url": "https://cs.wikipedia.org/wiki?curid=374599", "title": "Sluha Jeho Veličenstva", "text": "Sluha Jeho Veličenstva\n\nSluha Jeho Veličenstva je ruský film Olega Rjaskova z roku 2007. Film se odehrává roku 1709, kdy v právě probíhající válce mezi Švédskem a Ruskem byli dva francouzští duelanti vyhoštěni ze země: jeden k carskému vojsku a druhý ke švédskému. Ve filmu je zpracována Bitva u Poltavy.\n"}
{"id": "374600", "url": "https://cs.wikipedia.org/wiki?curid=374600", "title": "Umělé světlo", "text": "Umělé světlo\n\nUmělé světlo ve fotografii je osvětlení, které vykazuje stálou hodnotu teploty chromatičnosti. Mezi zdroje umělého osvětlení patří například fotografický blesk, halogenová nebo obyčejná žárovka nebo různé zářivky. Pro určení teploty světelného zdroje se používá kelvinometr a měří se v kelvinech.\n\nJedny z prvních fotografií s umělým osvětlením v podzemí pořídil na skleněné desky americký fotograf George Bretz asi v roce 1884 v uhelném dolu Kohinoor v městečku Shenandoah v Pensylvánii.\n"}
{"id": "374601", "url": "https://cs.wikipedia.org/wiki?curid=374601", "title": "Hubert Gessner", "text": "Hubert Gessner\n\nHubert Gessner (20. říjen 1871 Valašské Klobouky – únor 1943 Vídeň) byl rakouský architekt působící i na českém území.\n\nV letech 1885-1889 vystudoval německou průmyslovou školu v Brně a poté v letech 1894-1898 vídeňskou akademii výtvarných umění u profesora Otto Wagnera. Po absolutoriu mezi lety 1898 a 1899 pracoval ve Wagnerově ateliéru. Mezi lety 1907 a 1912 spolupracoval především se svým bratrem Franzem Gessnerem. Po skončení první světové války se stal vedoucím architektem pro bytovou výstavbu ve Vídni. V této době vznikly podle jeho návrhu Karl-Seitz-Hof a Reumannhof. Po anšlusu Rakouska v roce 1938 dostal zákaz činnosti a zemřel během druhé světové války.\n\nByl pohřben 5. února 1943 na vídeňském hřbitově Neustifter Friedhof.\n\n\nŘada staveb ve výčtu vznikla ve spolupráci s bratrem Franzem.\n\n\na řada dalších\n\n\n"}
{"id": "374603", "url": "https://cs.wikipedia.org/wiki?curid=374603", "title": "Lenticela", "text": "Lenticela\n\nLenticela neboli čočinka je drobný bradavičnatý útvar na povrchu některých rostlin, navazující na mezibuněčné prostory vnitřních pletiv. Do určité míry připomínají svou funkcí průduchy.\n\nUmožňuje výměnu plynů mezi pletivem rostliny a atmosférou. Vyskytují se zejména na kmenech a větvích, existují však v některých případech i na kořenech a plodech. Jejich tvar a velikost je jedním z charakteristických znaků sloužících k určování rostlinných druhů.\n\n"}
{"id": "374604", "url": "https://cs.wikipedia.org/wiki?curid=374604", "title": "Snowdonia", "text": "Snowdonia\n\nSnowdonia ( ) je národní park v severní části Walesu, poblíž města Conwy. Jeho rozloha činí 2170 km² a byl vyhlášen v roce 1951. Sestává z více menších pohoří – od západu Moel Hebog, Mynydd Mawr, Nantlle Ridge, masiv Snowdonu, Glyderau a Carneddau. Nejvyšší hora je Snowdon, jejíž vrchol dosahuje výšky 1085 m n. m., je zároveň nejvyšší horou Walesu a je i vyšší než nejvyšší hora Anglie, Scaffel Pike (977 m n. m.). Téměř k jeho vrcholu se lze pohodlně dostat úzkorozchodnou železnicí. Stejně jako většina rozlohy Britských ostrovů, národní park se vyznačuje téměř nulovým zalesněním. V nižších polohách rostou menší dřeviny, ve vyšších traviny, mechy a lišejníky, nejvyšší vrcholy jsou často pokryty pouze kamením. Na území národního parku, který je třetím nejnavštěvovanějším parkem v celém Spojeném království, žije přes 26 000 lidí, z nichž 62 % mluví velšsky.\n\n"}
{"id": "374608", "url": "https://cs.wikipedia.org/wiki?curid=374608", "title": "Orchestria", "text": "Orchestria\n\nOrchestra je částí antického divadla, ať už řeckého nebo římského. Před hledištěm byl prostor řecky zvaný orchéstra, orchestria. Česky se tomuto prostoru říká zjednodušeně orchestra. Orchestra byla kruhem nebo půlkruhem mezi skéné a hledištěm, vůči hledišti byla orchestra snížená. Tato část, centrální zóna divadla, byla jevištní plochou, kde byl oltář. Sloužila sboru, který sloužil jako ideální divák, který zbytečně nezasahoval do hry, však komunikoval s postavami děje (herci) a např. zpěvem komentoval vývoj děje a událostí ve hře. Prostor sloužil i tanečníkům, kteří doprovázeli hru, a čestným hostům kteří zde mohli mít svá sedadla. Za čestné hosty byli považováni lidé důležití pro stát, tedy státní významné osobnosti. Do prostoru orchestry se vstupovalo dvěma bočními vchody, zvané parodoi.\n"}
{"id": "374611", "url": "https://cs.wikipedia.org/wiki?curid=374611", "title": "Osoaviachim-1", "text": "Osoaviachim-1\n\nOsoaviachim-1 (), zkratka S.O.A.Ch-I, byl sovětský stratosférický balón, který se při sestupu po úspěšném pokusu o světový výškový rekord tragicky zřítil 30. ledna 1934 i s tříčlennou posádkou.\n\nNázev balónu je zkratkou organizace OSOAVIACHIM (), která let zajišťovala; v českých zdrojích se objevuje v několika variantách.\n\nPád byl způsoben tím, že letci podcenili množství potřebné přítěže. Když se plyn, ohřátý přes den sluncem, večer ochladil, neměli již možnost pád regulovat.\n\n\n"}
{"id": "374615", "url": "https://cs.wikipedia.org/wiki?curid=374615", "title": "Kadašman-Enlil I.", "text": "Kadašman-Enlil I.\n\nKadašman-Enlil I., z druhé babylonské dynastie (podle původu zvané kassitská), byl králem Babylónu mezi lety 1374 př. n. l. a 1360 př. n. l., starší syn Kurigalza I. Podobně jako jeho předchůdci používal titul \"Král veškerenstva\", který napovídá o jeho vztahu k hegemonii v oblasti Mezopotámie.\n\nByl současníkem egyptského faraona Amenhotepa III., se kterým byl v kontaktu. Dokazují to tabulky z kolekce tzv. amarnské korespondence. Kadašman-Enlil I. je uváděn jako autor minimálně tří tabulek z této rozsáhlé sbírky. Podle těchto údajů Kadašman-Enlil I. vládl v první polovině 14. století př. n. l.\n\nJeho nástupcem na trůnu se stal obecně mnohem známější Burna-Buriaš II., jehož korespondence s egyptským faraonem je taktéž součástí amarnských tabulek.\n\n\n"}
{"id": "374629", "url": "https://cs.wikipedia.org/wiki?curid=374629", "title": "Maďarská lidová republika", "text": "Maďarská lidová republika\n\nMaďarská lidová republika, zkráceně MLR, (: Magyar Népköztársaság) byl socialistický stát ve střední Evropě existující v letech 1949–1989. MLR patřila k zemím východního bloku, byla členem RVHP a Varšavské smlouvy.\n\nJelikož bylo Maďarské království osvobozeno sovětskou Rudou armádou, odehrával se poválečný vývoj již pod sovětským dohledem. V listopadových volbách v roce 1945 zvítězila Független Kisgazda Párt (\"Strana nezávislých malorolníků\") se ziskem 59,90 % hlasů. MKP vedená Matyášem Rákosim obdržela důvěru pouze 17 % lidí. Sovětský maršál Vorošilov však odmítl vládu samotné FKgP a sám ustanovil koaliční vládu s komunisty, kteří drželi několik klíčových pozic.\n\nPo vyhlášení Druhé Maďarské republiky měly již od počátku nově utvářené orgány státní správy lidově demokratický charakter. Prvním prezidentem byl zvolen Zoltán Tildy, člen Független Kisgazda Párt a přívrženec Sovětského svazu, naopak premiérem se stal Ferenc Nagy rovněž z FKgP, ale stoupenec západních demokracii. Došlo k postupnému znárodňování dolů a bank. Tehdejší ministr vnitra, komunista László Rajk, nechal jen ze státního aparátu od května do října 1946 propustit více než 60 000 tzv. \"pravicových živlů\". Mezinárodní suverenita a státní hranice byly obnoveny pařížskou mírovou smlouvou 10. února 1947.\n\nV únoru 1947 vyvrcholila štvavá kampaň komunistů proti tajemníkovi FKgP Bélovi Kovácsovi jeho zatčením sovětskou vojenskou policií a odvlečením do SSSR. V květnu téhož roku byl nucen premiér Ferenc Nagy, pod výhrůžkou obvinění ze spiknutí, odstoupit z funkce a následně emigrovat.\n\nRákosi, který se stal vůdcem MLR, začal vyžadovat od svých spolustraníků z MDP naprostou poslušnost. Jeho největším rivalem byl László Rajk, který se stal ministrem zahraničí. Toho se však už v září 1949 Rákosi zbavil tím, že ho dohnal k soudu, kde se Rajk musel přiznat k tomu, že byl agentem Miklóse Horthyho, Lva Trockého, Josipa Broze Tita a západního imperialismu. Rajk byl samozřejmě shledán vinným a následně popraven. Rákosi se v MLR snažil co nejvíce upevnit svoji moc. Kolem 2 tisíc lidí nechal popravit a přes 100 tisíc bylo uvězněno. Přibližně 200 tisíc členů strany, kteří se vůči této politice postavili, bylo vyloučeno. Začaly vykonstruované soudní procesy s náboženskými činiteli, bojovníky z druhé světové války a odpůrci režimu. Jeden za druhým byli odsuzováni a mučeni nevinní lidé za směšné a vymyšlené zločiny. Příslušníci ÁVH (tajná policie) rozhodovali o osudech a životech statisíců lidí.\n\nV srpnu 1952 byl Rákosi zvolen Národním shromážděním do funkce Předsedy Rady ministrů. Ovšem po smrti Stalina v březnu 1953 byl na přímý rozkaz nového vůdce SSSR N. Chruščova v červnu odvolán a novým premiérem se stal Imre Nagy. Avšak zarytý stalinista Rakosi zůstal nadále Generálním tajemníkem MDP a po další tři roky soupeřil s Imre Nagyem o moc. Imre Nagy představoval nový směr, zrušil státní kontrolu nad médii a podpořil veřejnou diskusi o politické a ekonomické reformě. Nechal také z vězení propustit antikomunisty a začal mluvit o svobodných volbách a vystoupení MLR z Varšavské smlouvy. Již v roce 1955 veřejně mluvil o možnosti Maďarska \"„přijmout status neutrality podle rakouského vzoru“\".\n\nDne 9. března 1955 Rákosi jménem ÚV MDP obvinil Nagye z revizionismu, protisocialistického nacionalismu a zodpovědnosti za špatnou hospodářskou situaci v zemi. Tisk tento útok podpořil a 18. dubna byl po jednotném hlasování Národního shromáždění sesazen ze svého postu a nahrazen Andrásem Hegedüsem. Pod jeho vedením se stala MLR jedním ze zakládajících členů Varšavské smlouvy. Krátce na to, co Nikita Chruščov vystoupil proti kultu osobnosti, byl již v červenci 1956 přímo na vyšší sovětský rozkaz Rákosi odvolán ze všech svých stranických funkcí (oficiálně \"„ze zdravotních důvodů“\") a následně poslán do SSSR na \"„léčbu“\". Již 18. července 1956 byl do funkce generálního tajemníka MDP zvolen Rákosiho přítel Ernő Gerő. V MLR se však už množily demonstrace obyvatel proti komunistickému režimu. Tlak veřejnosti si vynutil 6. října 1956 důstojný pohřeb László Rajka a dalších nespravedlivě popravených. Objevil se i požadavek na okamžitý odchod sovětských vojsk, veřejný soud s Mátyášem Rákosim a povolání Imre Nagye do čela vlády. Na síle nabíraly také požadavky o svobodné volby, zrušení cenzury a důkladnou rehabilitaci nespravedlivě odsouzených.\n\nNa podzim 1956 rostoucí protikomunistické cítění vyústilo ve změnu vlády, která vyhlásila nezávislost od SSSR. První boje Maďarů s vojsky sovětské okupační mocnosti trvaly od 23. do 28. října 1956, kdy Moskva zdánlivě přistoupila na požadavky nové maďarské vlády. Za necelé tři týdny bylo povstání potlačeno v bojích probíhajících od 4. do 10. listopadu sovětskými vojsky, od 1. listopadu posílenými invazními jednotkami. Nakonec však další z poválečných pokusů o osvobození z komunistické nadvlády smetly sovětské tanky.\n\nJános Kádár se k moci dostal jednoduchým kolaborantským způsobem. Poté co 1. listopadu uvítal vyhlášení neutrality Maďarska, opustil vládní ústředí a odebral se na velvyslanectví Sovětského svazu, odkud byl rychle převezen do Moskvy. Sovětskými vůdci byl vybrán, aby jim pomáhal udržovat MLR v kurzu, který by byl pro SSSR přijatelný. Imre Nagy mezitím zvládl obnovu demokratického systému koaličních stran z roku 1945. Vládní strana MDP se 2. listopadu přetransformovala na MSZMP. Dne 4. listopadu Kádár utvořil kolaborantskou tzv. revoluční dělnicko-rolnickou vládu a povolal do země sovětské oddíly, které mezitím Budapešť opustily. Téhož dne se po ranním rozhlasovém volání Imre Nagye ozval Kádárův hlas z vysílací stanice v Szolnoku a vyzýval jménem nově utvořené revoluční dělnicko-rolnické vlády k boji proti kontrarevoluci po boku sovětské armády. Dne 7. listopadu se na sovětských tancích spolu se svou vládou vrátil do Budapešti, kde se stal předsedou Prozatímního výkonného výboru MSZMP, do funkce generálního tajemníka strany byl zvolen až na sjezdu dne 26. února 1957.\n\nJános Kádár se stal předsedou promoskevské vlády, která do ledna 1957 potlačila poslední zbytky svobody. Pod jeho vedením začala strana sílit a do června 1957 vzrostl počet členů na zhruba 346 000 osob. 21. března 1957 byla založena organizace KISZ, který měl na starosti výchovu mládeže v komunistickém duchu. 27. května 1957 došlo k podepsání smlouvy o dočasném pobytu sovětských jednotek v MLR. Jejich počet se stabilizoval asi na 80 000 mužích.\n\nJiž v lednu 1957 byly zavedeny mimořádné soudy (stejně jako v letech 1919–1920), které měly potrestat všechny politiky a bojovníky, kteří stáli na straně revoluce. Obžalováno bylo celkem 35 000 lidí, z toho bylo uděleno 22 000 trestů odnětí svobody (uvězněn byl například i pozdější první prezident MR Árpád Göncz) a 229 trestů smrti, ovšem ve skutečnosti bylo popravených asi 350 lidí. Odsouzení k trestu smrti byli zpravidla ozbrojení povstalci a osoby, které se v době povstání dostaly do funkcí v továrnách nebo úřadech. Dalších 13 000 osob bylo posláno do znovu otevřených internačních táborů a přes 200 000 lidí emigrovalo z opět nesvobodného Maďarska na Západ. \n\nNejvětší význam pro Kádára a jeho komunisty měl vykonstruovaný proces s Imre Nagyem a jeho spolupracovníky, který se konal na jaře 1958. Všichni byli shledáni vinnými ze spiknutí, jehož cílem bylo svrhnout lidově demokratický režim, a odsouzeni k trestu smrti. Bývalý premiér Imre Nagy, jeho poradce Miklós Gimes a ministr obrany Pál Maléter byli popraveni 16. června 1958. Ostatní vládní spolupracovníci byli uvězněni.\n\nV 60. letech Kadár, který předtím vedl útok proti revolucionářům, vyhlásil všeobecnou amnestii a oznámil novou politiku „\"kdo není proti nám, je s námi\"“, tak se zrodil tzv. „gulášový socialismus“ nebo také „kádárismus“. V roce 1966 Ústřední výbor zavedl tzv. Nový ekonomický mechanismus, v rámci něhož se mělo přebudovat hospodářství a zvýšit produktivita tak, aby Maďarsko bylo na světových trzích více konkurenceschopné. Ovšem v roce 1968 se MLR, pod výhrůžkou vyhlášení stanného práva, musela účastnit srpnové invaze do ČSSR. I přesto hospodářská reforma nabývala na intenzitě a v letech 1968 – 1978 vedla k hospodářskému rozvoji. V drobném podnikání se rozšiřovala oblast soukromého sektoru a vzrůstal i počet soukromě hospodařících zemědělců.\n\nOd počátku 80. let docházelo k hospodářské stagnaci, která se logicky dostavila po vyčerpání všech možností extenzivního vývoje. S růstem hospodářských potíží dochází i k napětí v sociální oblasti. Společnost začala vyžadovat větší svobodu v politické a kulturní sféře. Maďarská zahraniční politika se otevřela více Západu a celkově se MLR začala formovat v demokracii západní typu. Ve volbách v roce 1983 bylo poprvé dovoleno kandidovat nestraníkům.\n\nDne 27. září 1987 bylo v obci Lakiteleku založeno Magyar Demokrata Fórum, soustřeďující ve svých řadách výkvět maďarské demokratické inteligence. 30. března 1988 vznikla politická strana Fidesz a 13. listopadu strana SZDSZ. Také uvnitř samotné MSZMP sílily reformní tendence. Na jarním sjezdu strany překvapivě posílila moc reformistů, kteří požadovali odchod Kádára. Ten byl 22. května 1988 odvolán z funkce generálního tajemníka MSZMP a nahrazen Károly Grószem. 24. listopadu se novým premiérem stal Miklós Németh. V lednu 1989 došlo k rozhodnutí ústředního výboru MSZMP, inspirované Imre Pozsgaym, které potvrdilo, že povstání v roce 1956 nebylo kontrarevolucí, nýbrž lidovým povstáním.\n\nUdálosti začaly nabírat rychlý spád. Na jaře 1989 byl János Kádár uvolněn ze všech svých funkcí a krátce na to dne 6. července zemřel, ve stejný den, kdy byl rehabilitován Imre Nagy, kterého nechal v roce 1958 popravit. Ve chvíli, kdy maďarský Nejvyšší soud oznamoval verdikt o rehabilitaci Nagye, vstoupil do místnosti neznámý muž a řekl: „\"Kádár je mrtvý\".“ O chvíli dříve 16. června, přesně po 31 letech od popravy, se v Budapešti na Hősök tere za účasti 300 000 lidí konal jedenáctihodinový pohřeb Imre Nagye a dalších zavražděných vůdců, včetně prázdné rakve symbolizující všechny neznámé bojovníky z povstání 1956. Na tomto pohřbu vystoupil pozdější premiér, v té době mladý vysokoškolský student Viktor Orbán (Fidesz) se svým projevem, ve kterém otevřeně prohlásil, že je nutné jednat o stažení sovětských vojsk z Maďarska a skoncovat s komunismem. Za svá slova sklidil bouřlivý potlesk. Tento akt se stal symbolem rozbřesku nové maďarské éry.\n\nMezi červnem a zářím 1989 se sešli zástupci MSZMP, opozičního Kulatého stolu a tzv. Třetí strany a diskutovali o hlavních problémech procesu na jednáních Národního kulatého stolu. Dne 18. září podepsali dohodu, v níž zdůraznili své odhodlání vytvořit právní a politické podmínky pro přechod k pluralitní demokracii a k vládě práva a překonat vleklou společensko-hospodářskou krizi. Na počátku října byl svolán mimořádný XIV. sjezd MSZMP, který se stal jejím posledním. 7. října, z iniciativy reformních komunistů, vznikla nová strana - Magyar Szocialista Párt v čele s Rezső Nyersem. Členství nebylo převedeno a ze 700 000 členů MSZMP se členy MSZP stalo jen 50 000 lidi. Krátce nato byla zrušena Lidová milice.\nDošlo k uzákonění prozatímní ústavy, která nahradila komunistickou z roku 1949. Zaručovala pokojný přechod k tržní ekonomice, občanskou demokracii, lidská práva a výslovně zakazovala výkon vládní moci jen jednou stranou. Prezidiální rada byla zrušena a nahrazena úřadem prezidenta republiky se značně omezenými funkcemi.\n\nZměna ústavy byla uzákoněna 23. října 1989 v den výročí počátku protikomunistického Maďarského povstání z roku 1956. Téhož dne byl předseda parlamentu Mátyás Szűrös zvolen prozatímním prezidentem a v pravé poledne z balkónu Országházu slavnostně vyhlásil Maďarskou republiku (Třetí Maďarská republika). Krátce poté byla z budovy parlamentu odstraněna rudá hvězda. Tak skončila 40 let trvající existence Maďarské lidové republiky. \n\nPrvní svobodné volby se konaly 25. března 1990, ve kterých jasně zvítězilo pravicové Magyar Demokrata Fórum se ziskem 164 mandátů. Na druhém místě skončilo rovněž pravicové SZDSZ se ziskem 93 mandátů a na třetím místě také pravicové FKgP se 44 křesly. Levicová MSZP skončila až čtvrtá a jen se 33 mandáty. 2. května 1990 se Úřadu prezidenta republiky ujal Árpád Göncz a 16. května se předsedou vlády stal József Antall. Prvním krokem jeho demokratické vlády bylo přijetí současného státního znaku dne 3. července 1990. Poslední vojska Sovětského svazu opustila Maďarsko dne 19. června 1991.\n\nPodle ústavy z roku 1949, novelizované v roce 1972 a 1983, byla Maďarská lidová republika socialistický stát, budující socialistickou společnost na marxisticko-leninských principech a všechna moc leží v moc lidu pod vedením Magyar Szocialista Munkáspárt (do roku 1956 Magyar Dolgozók Pártja).\n\nNejvyšším státním orgánem a lidovým zastupitelským orgánem MLR bylo Országgyűlés (\"Národní shromáždění\"). Tvořili jej poslanci volení vždy na 4 roky. Jeden mandát připadal zhruba na 30 tisíc obyvatel.\n\nNárodní shromáždění mělo pravomoc: \n\n\nFunkci kolektivní hlavy státu vykonává Elnöki Tanácsa (\"Prezidiální rada\"), která se skládá z jednadvaceti členů – předsedy, tajemníka, dvou náměstků a dalších 17 členů. Předseda Prezidiální rady byl hlavou státu, tedy jakoby prezidentem republiky.\n\nSeznam předsedů Prezidiální rady MLR:\n\n\nNejvyšším orgánem státní správy byl Minisztertanács (\"Rada ministrů\").\n\nMLR měla k 30. červnu 1985 celkem 13 ministerstev:\n\nStátní hymnou MLR byl Himnusz od Ference Kölcseye a Ference Erkela.\n\nProtože se hymna obrací k Bohu, hrála se z rozhodnutí Rákosiho vlády od roku 1949 pouze v instrumentální verzi. Generální tajemník MDP Mátyás Rákosi dokonce požádal hudebního skladatele Zoltána Kodályho, aby napsal novou, komunisticky orientovanou státní hymnu, ale Kodály odmítl.\nBěhem povstání se text opět začal používat. János Kádár se později pokusil nahradit Himnusz skladbou Szózat, ovšem také selhal. Po pádu komunistického režimu v roce 1989 se Himnusz stal oficiální státní hymnou současné Maďarské republiky.\n\nStátním svátkem MLR byl 4. duben, neboť v tento den v roce 1945 dovršila Rudá armáda Sovětského svazu osvobození Maďarska (v té době Maďarský stát).\n\nV roce 1985 bylo v MLR 1930 průmyslových závodů, z nichž bylo 974 národních podniků a 956 výrobních družstev. Nejvýznamnějším střediskem průmyslu bylo hlavní město Budapešť, kde byla zastoupena všechna průmyslová odvětví, především průmysl elektrotechnický, strojírenský, chemický, potravinářský a farmaceutický. Další průmyslová střediska byla v okolí Budapešti a dále v pásu táhnoucím se od jihozápadních hranic přes Zadunajskou pahorkatinu až k hranicím na východě.\n\nNásilnou kolektivizací v počátcích budování socialismu v MLR bylo založeno 2800 zemědělských výrobních družstev a 200 státních statků, takže socialistický sektor obhospodařoval 99 % veškeré orné půdy v MLR. V letech 1955–1985 vzrostly výsledky rostlinné výroby na 181 % a živočišné výroby na 255 %. Průměrná dojivost dosahovala 4 380 litrů ročně. V živočišné výrobě převažoval chov hovězího a vepřového dobytka, značně se rozvíjel i chov ovcí a drůbeže. V rostlinné výrobě bylo důležité pěstování ovoce, zeleniny, obilnin, pícnin a tabáku. Lesy zabíraly v MLR pouze 13,5 % veškeré plochy.\n\nBudapešť vždy měla v dopravním systému Maďarska dominantní postavení, v období MLR tomu nebylo jinak. O budapešťský dopravní uzel se opírala železniční i dopravní síť celé země.\n\nŽelezniční síť MLR měřila asi 8 900km. Všechny hlavní železniční koridory byly elektrifikovány a paprskovitě se z Budapešti rozbíhají po celé zemi. Hlavním provozovatelem železniční dopravy jsou Maďarské státní železnice (MÁV). V letech 1948–1950 byla maďarskými mládežníky vybudována Úttörővasút (\"Pionýrská železnice\"), od roku 1990 nesoucí název Gyermekvasút (\"Dětská železnice\").\n\nV roce 1985 bylo v MLR 29 633 kilometrů silnic, včetně 167 kilometrů dálnic. Také u silniční sítě se uplatňuje centrální poloha hlavního města. Velmi hustá byla síť autobusových linek autodopravce VOLÁN, která dosahovala 26 154 kilometrů.\n\nLodní doprava v MLR využívala 1300 kilometrů splavných vod, z nichž se část používá i k pravidelné osobní dopravě. Velké říční přístavy jsou ve městech Budapešť, Győr, Komárom, Dunaújváros, Baja, Szolnok a Szeged.\n\nNejvýznamnějším letištěm v MLR bylo (a je dodnes) Mezinárodní letiště Ferihegy v Budapešti, odkud odlétala letadla do 37 měst v 29 státech. Ve vnitrostátní přepravě byla letecká doprava zrušena pro malé vzdálenosti.\n\n\n"}
{"id": "374632", "url": "https://cs.wikipedia.org/wiki?curid=374632", "title": "Chroococcus giganteus", "text": "Chroococcus giganteus\n\nChroococcus giganteus je druh sinice z řádu Chroococcales Vytváří slizovité kolonie o dvou až osmi buňkách. Velikost jedné buňky je 50 - 60 mikrometrů, čímž představují největší buňky sinic vůbec a dokonce celkově jedny z největších buněk prokaryot.\n\nTento druh se vyskytuje především ve stojatých vodách či v mokřadních biotopech. Byl nalezen i v ČR.\n\n"}
{"id": "374634", "url": "https://cs.wikipedia.org/wiki?curid=374634", "title": "Gratianus", "text": "Gratianus\n\nFlavius Gratianus, známý též jako \"Gracián\" (18. dubna 359, Sirmium – 25. srpna 383, Lugdunum), byl římský císař vládnoucí od 24. srpna 367 do 25. srpna 383, nejprve jako spoluvládce svého otce Valentiniana I., od 17. listopadu 375 jako samostatný panovník na západě impéria. Jeho matkou byla Valentinianova první manželka Marina Severa.\n\nDíky otcově proklamaci za císaře (364) se stal Gratianus již ve věku sedmi let konzulem a obdržel i titul \"nobilissimus puer\". V srpnu roku 367 byl v Ambianu prohlášen \"augustem\", tj. plnoprávným spoluvladařem Valentiniana I. Ten mu zajistil slušné vzdělání a brával ho s sebou i na vojenské výpravy, např. roku 368 proti Alamanům. Za ženu mu vybral Constantii, dceru Constantia II., čímž se valentinianovská dynastie pokrevně spojila s konstantinovskou. S císařovnou Marinou Severou (Gratianovou matkou) se Valentinianus kolem roku 370 rozvedl a nová žena Iustina mu během pěti let porodila syna Valentianiana (II.) a tři dcery. Na Gratianovo postavení neměl rozvod žádný vliv.\n\nValentinianova smrt v listopadu 375 vynesla Gratiana do pozice samostatného vládce západní poloviny říše. Stal se \"de facto\" poručníkem mladšího bratra Valentiniana II., který byl nyní rovněž prohlášen císařem, a rovnocenným partnerem východního císaře Valenta, svého strýce. Značný vliv na něj měl touto dobou jeho učitel Ausonius, povýšený do hodnosti \"quaestora sacri palatii\". Ausoniovou zásluhou je, že nová vláda vystupovala umírněně (amnestie, edikt o prominutí daňových nedoplatků) a projevovala snahu zlepšit poněkud zkalené vztahy se senátem. Roku 376 navštívil Gratianus osobně Řím (asi u příležitosti svých decenalií) a i jinak dával všemožně najevo svůj zájem o hlavní město. Jeho rezidencí však byla většinou Augusta Treverorum.\n\nNa jaře 378 podnikl Gratianus úspěšnou výpravu proti Alamanům, zatímco východní císař Valens se chystal do boje s Góty – ty uvedl do pohybu nápor Hunů ze severního Přičernomoří. Podle kronikáře Ammiana Marcellina se mladý panovník (Gratianovi ještě nebylo dvacet) přesunul asi v červenci do Sirmia a naléhavě strýce nabádal, aby nezačínal válku s Góty před jeho příchodem. Valens na rady nedbal, 9. srpna 378 se dal vtáhnout do bitvy u Adrianopole a spolu s většinou svých vojáků padl. Vítězní Gótové se rozptýlili po celém jižním Balkánu.\n\nGratianus reagoval na adrianopolskou katastrofu tím, že v lednu 379 prohlásil za císaře Theodosia, syna úspěšného vojevůdce téhož jména, který žil v Hispánii jako soukromá osoba. Dal mu k dispozici několik jednotek ze západu, jinak však musel Theodosius spoléhat při reorganizaci východního vojska především na sebe. Zdá se, že Gratianus poté zamířil do Galie, a roku 380 se znovu vypravil na východ – z jeho iniciativy byli Gótové a Alani usídleni v Panonii.\n\nJiž od časného mládí projevoval císař velkou zbožnost a zajímal se o teologické otázky. V roce 379 se snad pod vlivem Theodosiovým zřekl pohanského titulu \"pontifex maximus\", tedy nejvyšší velekněz. Postupem doby začal vystupovat ještě vyhraněněji. Vydal edikt, jímž ukončil dosavadní toleranci vůči nenikájským vyznáním víry, a energicky se postavil proti donatistům v severní Africe. Hlavní představitel křesťanské ortodoxie, milánský biskup Ambrosius, mu věnoval své spisy \"De fide\" (O víře) a \"De Spiritu sancto\" (O Duchu svatém).\n\nPohanským kněžským kolegiím byly odňaty státní dotace a zkonfiskovány odkázané nemovitosti, což pro ně znamenalo tvrdou ránu. Zároveň vyšlo nařízení, aby byl z budovy senátu odstraněn oltář bohyně Vítězství. Poselstvo v čele s váženým řečníkem a politikem Aureliem Symmachem, které se snažilo prosadit změnu tohoto rozhodnutí, nedosáhlo úspěchu. Náboženské otázky přispěly i k odcizení mezi Gratianem a Theodosiem, jakkoli spolu v hlavních rysech souhlasili.\n\nV souvislosti s novou cestou do Panonie pobýval Gratianus na přelomu let 382/383 delší čas v Miláně (Mediolanu), kde se stýkal s biskupem Ambrosiem. Říši tehdy sužoval hladomor, neboť úroda předchozího roku byla špatná. Na jaře či na počátku léta byla slavena císařova svatba s Laetou, která nastoupila na místo předčasně zesnulé Constantie (jediný syn z prvního manželství zemřel v dětském věku). Gratianus se poté odebral do Raetie, aby odrazil vpád Alamanů.\n\nVojsko v Británii zatím provolalo za císaře vojevůdce Magna Maxima, údajně proto, že panovala všeobecná nespokojenost nad Gratianovým protežováním alanských žoldnéřů. Vzpoura rychle přeskočila do Galie a císařské vojsko přešlo v bitvě u Lutetie na stranu uzurpátora. Gratianus musel uprchnout do Lugduna, kde byl Maximovým velitelem Andragathiem 25. srpna 383 zabit, aniž už stihl shromáždit novou armádu. Všechny jeho državy padly do rukou protivníka.\n\nV historických pramenech je Gratianus popisován jako vzdělaný zbožný muž, jemuž však v některých případech chyběla rozhodnost a který ve vnitropolitickém ohledu často kolísal. Jeho závislost na okolí (Ausonius a později Ambrosius) byla všeobecně známa a právě ona možná přispěla k jeho pádu. Celkově v mnohém navazoval na politiku svého otce (vojenství, přístup k obraně hranic), v některých směrech se od něj však odlišoval (dobré vztahy se senátem, a to navzdory svému protipohanskému zaměření). Jeho jméno je dodnes zachováno v názvu Grenoblu (z lat. \"Gratianopolis\"), který byl na jeho počest přejmenován v roce 377.\n\n\n"}
{"id": "374638", "url": "https://cs.wikipedia.org/wiki?curid=374638", "title": "Lávka na Císařskou louku", "text": "Lávka na Císařskou louku\n\nLávka na Císařskou louku je zanesena v územním plánu hlavního města Prahy a měla by spojovat severní cíp ostrova Císařská louka se smíchovským břehem.\n\nV roce 2008 byl připraven projekt klenuté lávky pro pěší a cyklisty v ceně odhadnuté na 32 milionů Kč. V roce 2008 se město ucházelo o podporu tohoto projektu z fondů Evropské unie v rámci programu Konkurenceschopnost.\n\nHlavní město projekt zadalo Technické správě komunikací, která v roce 2015 zpracovala tři varianty. Podle zprávy Pražského deníku z února 2016 magistrát s investicí počítá pro rok 2017.\n\nCísařská louka se stala umělým ostrovem v letech 1899–1903 vyhloubením Smíchovského přístavu.\n\nSeverní konec ostrova se Smíchovem v některých obdobích spojoval přívoz, doložen je v letech 1903–1986 přes ústí přístavu, od roku 1991 jako provizorium od ulice U Královské louky, od roku 2001 krátce v nové poloze. Motorový prám pro přepravu osob a jízdních kol naposledy provozovala loděnice na Císařské louce. Od 31. března 2012 překonává rameno přívoz PID č. P5 v pozměněné trase.\n\n"}
{"id": "374640", "url": "https://cs.wikipedia.org/wiki?curid=374640", "title": "Kyselina teichoová", "text": "Kyselina teichoová\n\nKyselina teichoová či též teikoová je označení pro polysacharidy, složené z glycerolfosfátů či ribitolfosfátů, navázaných přes fosfodiesterové vazby. Jsou hlavní součástí buněčné stěny mnohých bakterií.\n\nExistuje množství teichoových kyselin, které se liší navázanými skupinami (cukry, aminokyselinami). Někdy se na jejich základě určuje sérotyp bakterií. Je syntetizována ze stavebních částic pomocí baktoprenolu, načež je vyloučena z buňky. Kyselina teichoová se tam obecně váže na peptidoglykan v buněčné stěně na jeho N-terminálním konci.\n\n"}
{"id": "374644", "url": "https://cs.wikipedia.org/wiki?curid=374644", "title": "Astronauti Spolkové republiky Německo", "text": "Astronauti Spolkové republiky Německo\n\nAstronauti Spolkové republiky Německo jsou členové oddílu astronautů německé kosmické agentury DLR a němečtí astronauti evropské kosmické agentury ESA. Není zde zahrnut kosmonaut NDR Sigmund Jähn, který roku 1978 letěl v rámci programu Interkosmos.\n\nMyšlenka letů Němce do vesmíru se stala reálnou se vznikem programu letu evropské laboratoře Spacelab na palubě amerického raketoplánu. V roce 1977 zahájila ESA nábor evropských astronautů, 18. května 1978 byla oznámena jména tří úspěšných, Švýcara Claude Nicolliera, Nizozemce Wubba Ockelse a Němce Ulfa Merbolda. V červenci téhož roku všichni tři začali přípravu v Houstonu pro let STS-9. Do kosmu letěl Merbold, Ockels byl náhradníkem. Merbold nakonec absolvoval tři kosmické lety. V listopadu-prosinci 1983 STS-9, v lednu 1992 STS-42 a v říjnu-listopadu 1994 Sojuz TM-20/Mir/Sojuz TM-19.\n\nKoncem roku 1982 byli pro let v rámci dvoustranného americko-německého programu Spacelab-D1 určeni dva z německých kandidátů předešlého výběru, Reinhard Fürrer a Ernst Messerschmid. Předpokládalo se, že jeden poletí a druhý bude náhradníkem, ale 30. října 1985 odstartovali k letu STS-61-A s laboratoří Spacelab-D1 oba astronauti.\n\nV roce 1986 zahájila DLR výběr dalších astronautů pro program Spacelab-D2 plánovaný na rok 1988. Původně bylo v plánu vybrání šesti astronautů, po katastrofě Challengeru a odložení dalších letů raketoplánu se číslo snížilo na pět. 3. srpna 1987 byla zveřejněna jména pěti členů nově založeného oddílu astronautů DLR, byli jimi Hans Schlegel, Gerhard Thiele, Ulrich Walter, Renate Brümmerová a Heike Walpotová. Vedoucím skupiny byl jmenován Ulf Merbold přeřazený z ESA. v letech 1988 - 1990 prošli noví astronauti všeobecnou přípravou v Německu, první čtyři se od října 1990 přesunuli do Houstonu. Letu STS-55 se nakonec zúčastnili Schlegel a Walter. Schlegel ze do kosmu podíval ještě v únoru 2008 při letu STS-122, který dopravil na ISS modul Columbus. Z této skupiny absolvoval kosmický let ještě Thiele na palubě raketoplánu Endeavour v únoru 2000. Žádná z žen se do vesmíru nedostala.\n\n18. dubna 1990 podepsala DLR s Glavkosmosem dohodu o letu německého kosmonauta na Mir, a protože Němci nechtěli ubírat z kandidátů pro let se Spacelabem-D2, přijala DLR další astronauty. V říjnu 1990 byli z finalistů předcházejícího náboru vybráni Klaus-Dietrich Flade a Reinhold Ewald. První z této dvojice navštívil stanici Mir v březnu 1992, druhý v únoru 1997.\n\nV roce 1989 začal výběr kandidátů do rozšířeného oddílu astronautů ESA pro lety na amerických, sovětských, ale hlavně evropských lodích. Z programů evropských pilotovaných letů ovšem nakonec zůstalo velmi málo. Raketoplán Hermes byl zrušen, stanice Columbus skončila jako modul ISS.\nPředpokládaly se lety Hermesem, proto tentokrát nebyli kandidáti na astronauty vybíráni z inženýrů a vědců, ale i pilotů. Z Německa nakonec zůstalo pět zástupců a to čtyři astronauti DLR Klaus-Dietrich Flade, Hans Schlegel, Gerhard Thiele, Ulrich Walter a vojenský pilot Thomas Reiter.\n\nDo oddílu ESA přišlo celkem šest nováčků, z Německa jediný - Thomas Reiter. Do vesmíru letěl Reiter dvakrát, v obou případech šlo o dlouhodobé pobyty na orbitální stanici. Poprvé v září 1995-únoru 1996 let Sojuz TM-22/Mir, podruhé let STS 121/ISS/STS 116 v červenci-prosinci 2006.\n\nV březnu 1998 bylo rozhodnuto o zrušení národních oddílů astronautů zemí ESA a shromáždění všech aktivních astronautů v jediném oddílu. Také němečtí astronauti postupně přešli od oddílu ESA.\n"}
{"id": "374650", "url": "https://cs.wikipedia.org/wiki?curid=374650", "title": "Clyde N. Wilson", "text": "Clyde N. Wilson\n\nClyde N. Wilson (* 11. června 1941) je americký historik a pedagog, profesor historie vyučující na University of South Carolina, publicista a konzervativní politický komentátor.\n\nKvůli svým názorům bývá považován za příznivce paleokonzervatismu. Patří mezi přispěvatele časopisů \"\", \"Southern Partisan\" a příležitostně píše i do \"National Review\".\n\nJe členem jižanské organizace League of the South.\n\n"}
{"id": "374656", "url": "https://cs.wikipedia.org/wiki?curid=374656", "title": "Benny Goodman", "text": "Benny Goodman\n\nBenny Goodman, celým jménem Benjamin David Goodman (30. května 1909, Chicago, Illinois – 13. června 1986, Manhattan, New York ) byl legendární swingový (později jazzový) muzikant, klarinetista, skladatel a herec, který si během dlouholeté kariéry vysloužil přezdívku jako „Král swingu“, „Patriarcha klarinetu“, „Pán profesor“ nebo „Starý swingový státník“.\n\nJeho big band se nejprve proslavil jako součást zábavného programu Let's Dance, který běžel v sobotu večer na radiovém kanálu NBC na začátku roku 1935. Svou kariéru začal už jako 20letý v roce 1929, když hrával s populárními skupinami a orchestry, které krom vystupování v televizi a rádiu i nahrávaly hudbu ke krátkým filmům.\n\nV červenci 1935 jeho orchestr nahrál nejznámější skladby \"King Porter Stomp\" a \"Sometimes I'm Happy,\" pro které aranžmá upravil klavírista a skladatel Fletcher Henderson. Jelly Roll Morton a Joe „King“ Oliver nahráli skladbu \"King Porter Stomp\" už v roce 1924.\n\nKlarinetista a kapelník Benny Goodman se narodil Benjaminu Davidovi Goodmanovi dne 30. května 1909 v Chicagu, Illinois. Syn ruských emigrantů byl deváté dítě v rodině, a měl celkem 11 sourozenců. Jeho otec pracoval jako krejčí, aby zabezpečil velkou rodinu, ale peníze byly pro rodinu Goodmanů vždy problém.\n\nVe věku 10 let šel Goodman studovat hudbu na Kehelah Jacob. Studoval hru na klarinet s Franzem Schoeppem, který byl členem Chicago Symphony. Debutoval v roce 1921. Hrával s místními kapelami a stal se členem Americké federace hudebníků již ve věku 14 let.\n\nO dva roky později se Goodman odstěhoval do Los Angeles, aby se připojil do kapely Bena Pollacka. Zůstal s kapelou několik let, nakonec se stal jedním z jejích předních sólistů. V roce 1928 Goodman vydal své první album ,Jazz Holiday\". Poté opustil kapelu a odstěhoval se do New Yorku v následujícím roce. Goodman našel práci, hraní v rádiu a nahrávání v orchestrech na Broadwayi. Během svého života pracoval s jazzovými legendami jako byli např. Fats Waller, Ted Lewis a Bessie Smith. V roce 1931 Goodman slavil svůj první úspěch s písní \"He's Not Worth Your Tears\" s Scrappy Lambertovou.\n\nV roce 1935 Goodman hrál se svým orchestrem, který v té době zahrnoval trumpetisty Ziggyho Elmana a Harryho Jamese, klavíristy Jess Stacyho a Teddy Wilsona, a bubeníka Gene Krupu. 21. srpna 1935 orchestr ohromil publikum v sále Palomar v Los Angeles-událost, která je často citována jako začátek swingové éry. Goodmanovi také pomohlo prolomit rasovou bariéru v hudbě v té době tím, že měl jednu z prvních integrovaných kapel.\n\nGoodmanova popularita nadále vzrůstala v roce 1936. Vrátíme-li se k rádiu, stal se téhož roku hostem ,Camel Caravan\". Program běžel až do roku 1939. Goodman se také objevil v ,The Big Broadcast of 1937\". Dále pak pokračoval ve tvorbě hned několika filmů, včetně ,Hollywood Hotel\" (1937), ,Syncopation\" (1942) a ,Sweet a Low-Down\" (1944).\n\nGoodmanův orchestr byl jedním z prvních, kdo prováděl jazz v New Yorku v slavné Carnegie Hall v roce 1938. Také vydal jednu ze svých mnoha populárních písní, „Sing, Sing, Sing,“ ten stejný rok. Ta byla později uvedena do ,Grammy Hall of Fame\". Goodman také čelil konkurenci jiných populárních muzikantů, jako Artie Shaw a Glenn Miller.\n\nV roce 1940 Goodman zaznamenal jen tři hity v první desítce, jako byly např. \"Darn That Dream.\" Některé z jeho dalších hitů z této éry byly \"There'll Be Some Changes Made,\" zpívaný Louisem Tobinem, a \"Somebody Else Is Taking My Place\" “ s vokály Peggy Lee. V roce 1942 si Goodman vzal sestru Johna Hammonda Alici. Nakonec s ní měl dvě dcery, Rachel a Benjie.\n\nPoté, co druhá světová válka skončila v roce 1945, se jazzová scéna začala měnit, pohybovala se více k bebop stylu. Goodmanovi se nakonec rozpadl jeho big band a hrál s malými skupinami v průběhu několika let. S hudebníkem-komikem Victorem Borgem moderoval nějaký čas radiový pořad. Goodman také hrál v roce 1948 v hudební komedii ,A Song Is Born\" s Danny Kayem a Virginia Mayo, který uváděl další hudební velikány jako byl Louis Armstrong a Tommy Dorsey.\n\nV letech 1950 až 1960 strávil Goodman spoustu času v zahraničí. Cestoval Evropou během roku 1950. V roce 1956 Goodman odcestoval do Dálného východu na ministerstva zahraničí v USA. Pokračoval cestováním po Sovětském svazu v roce 1962 jako součást kulturního výměnného programu amerického ministerstva zahraničí.\n\nS Genem Krupou, Teddym Wilsonem a Lionelem Hamptonem se Goodman vrátil do hitparád s albem Together Again! (1964). Jeho další hlavní album bylo v roce 1971 ,Benny Goodman Today,\" který byl součástí živého vystoupení ve Stockholmu.\nV roce 1980 se mu začal zhoršovat zdravotní stav. Zemřel na selhání srdce 13. června 1986 ve věku 77 let v New York City. Malý soukromý pohřeb se konal pro jeho rodinu ve Stamford, Connecticut, kde byl dlouholetým rezidentem; V souladu s přáním společnosti Goodman, rodinní příslušníci provedli obřad. Byl pohřben vedle jeho manželky na hřbitově Long Ridge, jen několik dní po svém posledním vystoupení. Chvíli před svou smrtí dostal cenu za celoživotní dílo Grammy, stejně jako čestný doktorát z Brandeis University a Bard College.\n\nStále znám jako jeden z největších umělců jazzu, Goodman byl také uveden na poštovní známce v roce 1996 jako součást série Legendy American Music.\n\n\n\n"}
{"id": "374657", "url": "https://cs.wikipedia.org/wiki?curid=374657", "title": "Evangelický kostel (Šumperk)", "text": "Evangelický kostel (Šumperk)\n\nEvangelický kostel v Šumperku je novogotickou stavbou z 2. poloviny 19. století. Byl vybudován německou evangelickou církví augsburského vyznání.\n\nSbor šumperských evangelíků, převážně německé národnosti, se snažil získat vlastní duchovní správu, což vedlo v 60. letech 19. století ke sbírkové akci nadace Gustava Adolfa. V r. 1866 byl zakoupen pozemek pro výstavbu kostela z prostředků získaných nadací i od obyvatel Šumperka a okolí. Přispěl i rakouský císař František Josef I. a německý císař Vilém I. Už v roce 1869 došlo k položení základního kamene. Kostel byl postaven podle návrhu ing. Wenzela Knapka, stavbu vedl místní stavitel Josef Bayer. Novostavba byla slavnostně vysvěcena 28. června 1874. V roce 1883 byly instalovány varhany a v r. 1886 zavěšen zvon do malé věžičky. V r. 1887 přistavěna sakristie. K dalším úpravám došlo na začátku 20. století, kdy byla dokončena větší kostelní věž podle návrhu vídeňského architekta Georga Bergera (r. 1908) a pořízeny věžní hodiny ( r. 1910) Georg Berger navrhl ve dvacátých letech 20. století rovněž úpravu interiéru kostela do dnešní podoby. Základní kámen k postavení fary byl položen v r. 1928. Po druhé světové válce byl farní sbor Německé evangelické církve v Šumperku zrušen a církevní budovy převzala Českobratrská církev evangelická. V roce 1949 proběhla generální oprava kostela a ve druhé polovině 20. století byl kostel ještě několikrát opravován. V roce 1963 byly instalovány nové varhany firmou Rieger-Kloss z Krnova, která provedla v r. 2003 také jejich generální opravu. Věžní hodiny byly opraveny r. 2011. \n\nKostel je novogotickou stavbou postavenou na půdorysu maltézského kříže. Původně měl jen malou vížku nad průčelím, která byla nahrazena čtyřbokou věží s ochozem a hodinami, zakončenou střechou ve tvaru vysokého štíhlého jehlanu. Rozlehlá farní budova tvoří s kostelem celek, propojený zahradou. \n\n"}
{"id": "374662", "url": "https://cs.wikipedia.org/wiki?curid=374662", "title": "Chrám svatého Ducha (Šumperk)", "text": "Chrám svatého Ducha (Šumperk)\n\nChrám svatého Ducha je pravoslavný chrám v Šumperku. Je nejmladším kostelem šumperského okresu, byl vybudován v byzantském slohu přispěním řecké pravoslavné církve v letech 1993–1998.\n\nStavba chrámu je výsledkem práce početné řecké menšiny žijící v Šumperku a okolí. Na nákladech se podílely z více než 90 % athénské arcibiskupství a řecká pravoslavná církev. Základní kámen byl položen v r. 1993 a chrám byl vysvěcen 27. června 1998, v den svátku Svatého Ducha.\n\nObjekt chrámu je situován ve vilové čtvrtí města Šumperka na pozemku bývalého malého parku. Je součástí komplexu budov: chrám, zvonice, baptisterium a fara. \n\nVlastní chrám je replikou trojlodní baziliky z doby velkomoravské říše v Mikulčicích. Vznikl podle návrhu mnicha architekta Romana z monastýru Paraklit v Agion Orosu (Řecko). Kopule chrámu připomíná hořící svíci, plamennou modlitbu a naději v Boha. Šest zvonů ve zvonici, stojící samostatně vedle kostela, se rozeznívá o svátcích a významných dnech byzantskými melodiemi. \n\nChrám je kanonicky orientovaný východ-západ. Jeho půdorys je obdélný, zakončený třemi apsidami. Členění bočních stěn s nižšími přístavky vytváří v dojem pomyslného kříže, nad jehož středem se tyčí čtyřmetrová kruhová věž s kupolí, zakončená rovnoramenným řeckým křížem. Masivní plocha bílých stěn je členěna plasticky vystupujícími částmi a opticky je dělena okny v románském stylu ve dvou řadách nad sebou. Oblouky jsou plasticky zvýrazněny zdobnými šambránami. Obklady na fasádě jsou z vápence dovezeného z Řecka. Hlavnímu vstupnímu průčelí dominují členěné dubové dveře, nad nimiž je umístěna pamětní deska zasvěcení chrámu. Do chrámové lodi jsou ještě dva boční vstupy a dveře do boční sakristie. Hlavní prostory nad pomyslným křížem jsou kryty sedlovou střechou, nad nízkými bočními přístavky střechou pultovou.\n\nCelý chrám je mluvící a učící ikonou. V širším smyslu představuje chrám celý vesmír, požehnaný přítomností Boží a určený k přinášení Kristovy oběti a k proměně člověka a celého světa. Stejně jako vesmír je i chrám v této symbolice rozdělen na nebe a zemi. Oltářní část je obrazem světa duchovního a chrámová loď je obrazem světa viditelného. Tyto dva světy jsou odděleny dřevěnou přehradou zvanou ikonostas, který představuje rozdělení světa viditelného a neviditelného, lidského a božského, které není smazáno, nýbrž překonáno Boží milostí (během bohoslužeb se otevírají královské dveře ikonostasu a samotná bohoslužba je komunikací těchto dvou světů).\n\nVnitřní prostor chrámu je rozdělen na tři části: narthex, chrámovou loď a oltář (kněžiště). Oltář je od chrámové lodi oddělen jednak vyvýšením (třemi stupni) a jednak zděným ikonostasem. Chrámová loď je opticky rozdělena osmi nosnými sloupy vytvářejícími dojem podélného kříže, nad jehož středem je kupole věže. Nad narthexem je oproti chrámové lodi snížen strop, a vzniká tak místo pro kůr, který je přístupný točitým schodištěm. Denní světlo vniká do chrámové lodě okny se zvýšeným parapetem, oltář a ikonostas jsou osvětleny tzv. bazilikálním osvětlením. Styl interiéru je podřízen řecké tradici dárců. Podlaha a obklad stěn do výše parapetu jsou provedeny ze světlého mramoru. Celý chrám je vymalován bíle, aby na stěnách mohly postupně vznikat ikony znázorňující jednotlivé příběhy Starého a Nového zákona nebo být vymalovány postavy apoštolů, světců, či mučedníků a biskupů. \n\nVýbavu interiéru tvoří převážně ikony, část z nich je zavěšena na ikonostasu. Vnitřní vybavení chrámu, včetně ikon, vytvořili mniši z řeckých klášterů, některé ikony darovaly řecké pravoslavné rodiny. Do kopule oltářní apsidy náleží ikona Bohorodice Oranty. Dle pravoslavné tradice je v kopuli věže místo pro nástěnnou ikonu Krista Pantokratora a zároveň je spuštěn dvanácti svícnový kolový lustr panikadilo s elektrickými svíčkami. Tento velmi hodnotný lustr je darem společnosti Přátel svaté Hory Athos. Dle tradice je zde poměrně málo sedadel, vyřezávaných křesel v řeckém stylu. Celý interiér doplňují analoje a široké kruhové svícny, vystavené před ambonem s ikonami Matky Boží a Spasitele. \n\n"}
{"id": "374663", "url": "https://cs.wikipedia.org/wiki?curid=374663", "title": "Hledání Země Nezemě", "text": "Hledání Země Nezemě\n\nHledání Země Nezemě, v anglickém originále Finding Neverland, je americko-britský film natočený podle divadelní hry \"Muž, který byl Petrem Panem\", jejíž autorem je :Allan Knee. Tento film režíroval v roce 2004 Marc Forster. V hlavních rolích se objevili Johnny Depp jako Sir James Matthew Barrie a Kate Winsletová jako Sylvia Llewelyn Daviesová. Výraznou roli provozovatele divadla Charlese Frohmana ztvárnil Dustin Hoffman, Julie Christie s grácií a noblesou zahrála Sylviinu matku. Film byl nominován v šesti kategoriích na Oscara, autor filmové hudby Jan A.P. Kaczmarek získal Oscara za nejlepší filmovou hudbu.\n\nDěj snímku vychází ze skutečných událostí, odehrává se zejména v Londýně a jeho okolí, začíná v roce 1904. Anglický dramatik sir James Matthew Barrie (Johnny Depp) chodí pracovat do parku, kde se náhodně seznámí s ovdovělou Sylvií a jejími čtyřmi syny. Posléze začne Sylvii a její syny navštěvovat – aby si s nimi hrál. Jeho fantazie nezná mezí, chlapci jsou jím okouzleni. Až na Petra (Freddie Highmore), který se po otcově smrti uzavřel do sebe a odmítá si hrát. James k Petrovi hledá cestu – a přesvědčí ho, aby začal psát. Sylvie stále pokašlává a odmítá jít do nemocnice – s manželem si totiž nemocnice užili až dost.\n\nPetr je zdrcený, že mu určitě zase všichni lžou – jeho otec zemřel, i když všichni říkali, že se uzdraví. James podle chlapců napíše úspěšnou divadelní hru o Petru Panovi, která si naprosto získá publikum. Na její premiéru jde ale pouze Petr – Sylvii zabrání v odchodu do divadla záchvat. James nechá zahrát hru ve zjednodušené formě u Sylvie doma, aby ji mohla vidět. Sylvie na konci umírá – odchází do Nezemě… a James získá chlapce do opatrovnictví.\n\n"}
{"id": "374665", "url": "https://cs.wikipedia.org/wiki?curid=374665", "title": "Concerto Bohemia", "text": "Concerto Bohemia\n\nConcerto Bohemia (založil v roce 1992 Tomáš Stavěl) je hudební soutěž pro dětské a studentské orchestry a soubory, kterou organizuje Český rozhlas ve spolupráci s Českou televizí. Skládá se ze dvou kol. Účastníci soutěže se jí účastní prostřednictvím vlastní demonahrávky, zaslané Českému rozhlasu do předem daného termínu. Soutěžní repertoár je volitelný, přičemž může být určena povinná skladba. Výkony jsou anonymně hodnoceny porotou.\n\nRozhodnutí poroty je zveřejněno ve výsledkové listině, ve vysílání všech stanic ČRo, na internetových stránkách ČRo a v týdeníku Rozhlas. Odměnou vítězným orchestrům a souborům soutěže je vystoupení na \"Koncertě vítězů v paláci Žofín\" v listopadu téhož roku, vysílaného v přímém přenosu stanicí ČRo 3 - Vltava.\n\n\n\n\n\n\n\n\n\n\nAbsolutní vítěz soutěže:\n\nPrague Conservatory Modern\n\nZvláštní cena poroty:\n\nBrass banda Kyjov\n\nAbsolutní vítěz soutěže:\n\nPrague Conservatory Modern\n\nZvláštní cena poroty:\n\nFlétnový soubor Sarabanda Rychnov nad Kněžnou\n\nAbsolutní vítěz:\n\nFrancisextet\n\nAbsolutní vítěz soutěže:\n\nSymfonický orchestr Konzervatoře Pardubice\n\nAbsolutní vítěz soutěže:\n\nŽesťový soubor Pražské konzervatoře\n\nAbsolutní vítěz soutěže:\n\nDechová harmonie Konzervatoře v Českých Budějovicích\n\n\nZvláštní cena poroty:\n\nAbsolutní vítěz soutěže:\n\n\n\n\n"}
{"id": "374670", "url": "https://cs.wikipedia.org/wiki?curid=374670", "title": "Kostel svatého Jana Evangelisty (Šumperk)", "text": "Kostel svatého Jana Evangelisty (Šumperk)\n\nKostel svatého Jana Evangelisty v Šumperku je v regionu ojedinělá moderní sakrální stavba s prvky secese z počátku 20. století. Dokládá působení Starokatolické farní obce v Šumperku od konce 19. století. Kostel byl v roce 2007 zapsán na seznam kulturních památek. Současně byly na seznam památek zapsány také budova fary a historické oplocení s altánem a dvěma branami.\n\nStarokatolická farní obec v Šumperku byla založena v roce 1899. Kostel byl postaven poté, co starokatolící přišli na počátku 20. století o možnost pořádat bohoslužby v kostele svaté Barbory. Areál kostela s farou se začal stavět na podzim roku 1912, základní kámen ke stavbě vlastního kostela byl položen až 25. března 1914. První bohoslužba se konala již v září téhož roku. Autorem projektu byl vídeňský architekt Clemens Kattner.\n\nVe druhé polovině 20. století byl kostel uzavřen a objevily se návrhy na jeho zbourání.\n\nČinnost starokatolické farní obce v Šumperku byla obnovena koncem 20. století. V roce 1997 se započalo i s opravami chrámu i fary. Byla položena nová střecha kostela a fary, opraveny krovy, zřízena zahrada. Byly pořízeny nové elektronické varhany, oltář, svatostánek a ambon. V roce 2012 prošla opravou věž kostela. Kostel je také využíván jako alternativní smuteční síň.\n\nKostel je stavebně i funkčně propojen s budovou fary, s níž tvoří zhruba půdorys tvaru písmene L. Areál je ohrazen zdí s kamennou podezdívkou bez omítky, která je členěná vnějšími opěrnými pilířky a prolomená otvory se segmentovými záklenky, vyplněnými dřevěným laťkovým plotem. V jihozápadní části jsou dvě zděné brány. Na nároží je postaven válcový altán s helmicovou střechou. Fara je zděná přízemní budova s podkrovím, stavebně rozdělena do dvou částí. V části obdélného půdorysu navazující kolmo na severozápadní stranu kostela je umístěna kancelář. Šikmo na ni navazuje čtvercová budova obytné části. Výrazným prvkem je červená sedlová střecha prudkého sklonu s vikýři na delších stranách.\n\nKostel je zděná stavba obdélného půdorysu se sníženým pětibokým závěrem na severní straně a hranolovou věží na jižním vstupním průčelí. Celá stavba má kamenný sokl bez omítky. Střecha je sedlová, z obou stran prolomena vikýřem ve tvaru volského oka. Kryta je pálenou taškou bobrovkou. Hladké fasády s bílým nátěrem jsou členěny vysokými okny s půlkruhovými záklenky a kruhovými okny.\n\nHmota věže mírně předstupuje jižní průčelí, které je rozšířeno pomocí bočních zděných křídel. Vstup na jižním průčelí, k němuž vede několik kamenných stupňů, je zvýrazněn otevřeným přístavkem s plechovou stříškou. Nad stříškou je prolomeno kruhové okno. Ve zvonovém patře je dvojice protáhlých oken a nad nimi ciferníky hodin. Střecha věže v konkávním tvaru je zakončena makovicí a křížem. Z levé strany podvěží se vstupuje na kruchtu a do věže, kde jsou zavěšeny dva nedatované zvony.\n\nObdélní loď je valeně zaklenuta s táflováním obdélnými kazetovými plochami. Vyvýšené kněžiště je prolomeno třemi okny vyplněnými figurálními vitrážemi. Postavy sv. Jana Evangelisty, Ježíše Krista a sv. Pavla jsou rámovány geometrickými ornamenty. Nad nimi visí velký kříž s tělem Ježíše Krista. Na čelní ploše vítězného oblouku je nástěnná malba s motivem Nanebevstoupení Krista. Na jižní straně lodi stojí na dvou dřevěných hranolových pilířích celodřevěná kruchta.\n\nEncyklopedie moderních evangelických (a starokatolických) kostelů Čech. Moravy a českého Slezska- Zdeněk R. Nešpor, vydal KALICH Praha1, 1. vydání , 2009, str. 456, \n\n"}
{"id": "374671", "url": "https://cs.wikipedia.org/wiki?curid=374671", "title": "Ennio de Concini", "text": "Ennio de Concini\n\nEnnio de Concini (9. prosince 1923, Řím - 17. listopadu 2008, Řím) byl italský filmový a televizní režisér a scenárista. Napsal scénář k prvním třem řadám úspěšného televizního seriálu \"Chobotnice\" a získal Oscara za scénář k filmu \"Rozvod po italsku\".\n\nNejprve pracoval jako asistent režie, např. u legendárního Vittoria de Sica, jemuž také napsal jeden ze svých prvních scénářů (\"Sciuscià\" v roce 1946). Jako režisér natočil čtyři filmy, ale zapsal se hlavně jako scenárista ve zlaté éře italského filmu v končících 50. a v 60. letech. Z té doby pochází i jeho scénář k filmu \"Rozvod po italsku\" z roku 1961, za který získal Oscara. Věnoval se všem žánrům od epických historických fresek, přes psychologická dramata (\"Výkřik\" natočil režisér Michelangelo Antonioni a italské komedie až po úpravy velkých děl světové literatury (např. italsko-americká produkce \"Vojny a míru\" režiséra Kinga Vidora z roku 1956).\n\nV 70. letech skončilo několik jeho scenáristických počinů pro film částečným neúspěchem (\"Posledních 10 dní Hitlera\"), ale brzy si začal vše vynahrazovat v televizi. V roce 1982 se natáčel seriál podle jeho scénáře \"Příběh lásky a přátelství\", záhy nato přišla úspěšná \"Chobotnice\" v režii Damiana Damianiho.\n\nV 80. letech napsal i scénář k filmu \"Příkaz k smrti\" s Harvey Keitelem, filmy psal i v závěru života, ale převažovala tvorba pro televizi, kde byl jeho posledním počinem televizní film \"Patnáctá epištola\" z roku 1998.\n\n"}
{"id": "374675", "url": "https://cs.wikipedia.org/wiki?curid=374675", "title": "Kostel svatého Linharta (Dolní Studénky)", "text": "Kostel svatého Linharta (Dolní Studénky)\n\nKostel svatého Linharta v Dolních Studénkách je pseudoslohovu stavbou z 19. století. V roce 1964 byly na seznam kulturních památek zapsány dva renesanční náhrobníky rodu Bukůvků z Bukůvky, zasazené do jižní zdi kostela.\n\nV Dolních Studénkách byla katolická fara již v  předbělohorské době. Naposledy se v listinách připomíná v roce 1653, kdy panství koupili Žerotínové. Za jejich působení katolická fara zanikla a obec byla začleněna do farnosti v Bludově. Obnovena byla až v roce 1786. Místní kostel sv. Linharta vznikl na místě dřevěné modlitebny, kterou si postavili evangelíci již v 16. století. V roce 1701 byla nahrazena kamennou stavbou, která byla v letech 1840–1843 přestavěna do dnešní podoby. Stavba věže byla dokončena ve druhé polovině 19. století. V roce 1866 byl na vnější straně kostela umístěno zobrazení Božího hrobu. V roce 1882 byl opraven interiér a pořízen mobiliář. V průběhu první světové války byly zrekvírovány dva kostelní zvony a další předměty z barevných kovů. V roce 1923 byly do věže zavěšeny tři nové zvony. Vážily 220, 120 a 16 kg, vyrobila je firma Oktav Winter, zvonařství v Broumově a byly zasvěceny svatému Martinovi, svatým Cyrilu a Metodějovi a svatému Linhartovi. V roce 1942 byly tři zvony opět zabaveny a v kostele zůstal jen umíráček. Dva zvony byly po válce v roce 1947 navráceny z Hamburku. Od roku 1958 jsou památkově chráněny dva renesanční náhrobky Estery Syrakovské z Pěrkova a jejích dětí, které jsou zasazeny do obvodní zdi kostela.\n\nKostel je jednoduchá stavba obdélného půdorysu s hranolovou věží vystavěnou nad západním průčelím, kde je také hlavní vchod. Vnější pohled vytváří dojem dvou na sebe navazujících lodí, z nichž presbytář je mírně užší a nižší než hlavní loď. Střecha je sedlová, nad presbytářem zvalbená. Na věži je protáhlá cibulová báň zakončena vysokým štíhlým jehlanem s makovicí a křížem. Venkovní jednoduchá omítka je jen na průčelí členěna lizénou. Okna věže jsou obdélná se zaobleným zakončením, krytá dřevěnými okenicemi. Vnitřní prostor kostela osvětlují po bočních stranách dvě velká okna lunetového tvaru s vitrážemi Na obou užších stranách je po jednom malém kulatém okně. Z jižní strany je k presbytáři přistavěna nízká sakristie. V obvodní zdi v blízkosti sakristie jsou zasazeny dva renesanční náhrobníky. Na druhé straně je pod prvním oknem hlavní lodi umístěno zobrazení Božího hrobu, které je chráněno nízkým zábradlím. Před kostelem u cesty stojí kamenný kříž z roku 1844. \n\nVnitřní prostor je zaklenut valenou klenbou s lunetami. Vnitřní omítky jsou hladké, na stropě je malba s portréty světců (svatý Václav, svatý Jan Nepomucký, svatý Cyril, svatý Metoděj), na klenebních obloucích je šablonová malba. Většina vybavení je z 19. a 20. století. Po stranách lodi jsou kromě obrazů Křížové cesty umístěny samostatné obrazy s biblickými náměty. Hlavní oltářní obraz svatý Linharta je zavěšen na zdi presbytáře, po stranách jsou dvě sošky klečících andělů s křídly. Na zdech ve vstupní části kostela jsou zasazeny novodobé štukové reliéfy (svatý Jiří, svatý Václav aj.). Na kůru jsou instalovány varhany, které sem byly přemístěny z kostela svaté Barbory v Šumperku.\n\nNáhrobní kameny Ester Syrakovské z Pěrkova a jejích čtyř dětí z roku 1592, zasazené do obvodové zdi kostela, jsou kulturní památkou ČR od roku 1958. Náhrobek se skládá ze dvou desek. Menší zobrazuje tři hošíky v trojarkádě s tabulkami, které označují prostředního jako Petra z Bukovky a dva krajní mrtvě narozené. Zemřeli v letech 1586 a 1587. Druhá, vertikálně situovaná deska představuje Esteru s děckem v náručí. Jde o náhrobek Estery Syrakovské z Pěrkova, provdané za Jana Bukůvku z Bukůvky a na Třemešku, která zemřela v roce 1589 ve věku třiceti let při porodu dcerky. Třem dětem, které zemřely ještě za života paní Estery, dali rodiče vytesat společný náhrobek. Náhrobní kameny byly zřejmě původně umístěny uvnitř bývalé modlitebny, ale po výstavbě nového kostela v r. 1701 byly zasazeny na současné místo. Náhrobky nedosahují vyšší umělecké hodnoty, jejich autor je neznámý.\n\n"}
{"id": "374677", "url": "https://cs.wikipedia.org/wiki?curid=374677", "title": "Thalía's Hits Remixed", "text": "Thalía's Hits Remixed\n\nThalía's Hits Remixed je druhý výběr největších hitů a také první remixové album Thalíe, které vyšlo 25. února 2003.\n\n"}
{"id": "374688", "url": "https://cs.wikipedia.org/wiki?curid=374688", "title": "Balcar", "text": "Balcar\n\nČeské příjmení Balcar nosí více různých osobností:\n\n\n"}
{"id": "374689", "url": "https://cs.wikipedia.org/wiki?curid=374689", "title": "Kostel svatého Matouše (Postřelmov)", "text": "Kostel svatého Matouše (Postřelmov)\n\nKostel svatého Matouše v Postřelmově je raně barokní stavbou ze 17. století s pozůstatky gotické architektury ze 14. století. Přestavěn v r. 1853. Není na seznamu nemovitých kulturních památek. Cennou kulturní památkou je renesanční hrobka Bukůvků z Bukůvky (1592) s křížem naproti kostelu.\n\nPrvní písemně doložená zmínka o farním kostele sv. Matouše v Postřelmově pochází z r. 1409, ale kostel byl pravděpodobně postaven již ve 14. století zemany ze sousedních Závořic a Kolšova, kteří zde pohřbívali své zesnulé příslušníky rodu s manželkami. Šlo o gotickou stavbu, k lodi byla přistavěna ze severní strany věž s vchodem do chrámu. Vzhled kostela se dochoval na historické mapě zábřežského panství zhotovené roku 1623 Pavlem Aretinem z Ehrenfeldu pro nového majitele Karla z Lichtenštejna. V roce 1664 kostel vyhořel. Podle některých pramenů byl kostel dřevěný, požárem byl zničen a na jeho místě byl postaven nový, kamenný. \n\nStavebně-historický průzkum doplněný písemnými prameny však podporuje názor, že kostel byl postaven z lomového kamene a požár zničil střechu, krovy a ploché dřevěné stropy. Zůstaly jen holé zdi. V pamětních listinách nalezených v báni kostela se uvádí, že při výstavbě v roce 1665 byla původní část po obou stranách prodloužena. Za oltářem bylo prodlouženo kněžiště o jeden a půl sáhu a z druhé strany byla k lodi přistavěna předsíň (2 sáhy), z níž vedlo schodiště na dolní chór. Loď i kněžiště byly barokně zaklenuty. Písemnému svědectví odpovídá i sama stavba. Z původního kostela se dochovala západní část chrámové lodi s věží. Obě byly vyzdívány z kamene a jejich zdivo je vzájemně provázáno. Umístění věže na severní straně lodi je typické pro gotiku. Při zaklenutí lodi musely být slabé zdi západní části z vnější strany podepřeny vysokými opěráky. Ze severní strany tento účel plnila hmota věže. Chrám byl uvnitř dlouhý necelých 24 m (loď s kněžištěm). V západní části lodi byly dva chóry, dolní s lavicemi pro věřící, na horním byly umístěny varhany. Původní vchody do kostela z období gotiky byly zachovány a do chrámu se i po roce 1665 vcházelo buď dveřmi v západním průčelí přes nově přistavěnou předsíň, nebo síní v přízemí věže, v níž se po stranách dodnes zachovala starobylá sedile, sedátka zahloubená do hmoty stěn věže. Kostel byl kryt šindelovou střechou, věž byla opatřena barokní cibulí s lucernou, makovicí, korouhvičkou a hvězdou. Nad střechou se tyčil sanktusník se zvonkem. V roce 1665 byl gotický zděný kostel po požáru barokně přestavěn, zaklenut, přistavěna předsíň a zvětšeno kněžiště. \n\nKostel, který nebyl vyzdoben nástěnnými malbami, byl postupně vybavován zařízením. V roce 1806 měl v kněžišti umístěny po bocích hlavního oltáře ještě dva oltáře postranní. Hlavní oltář s obrazem sv. Matouše byl zčásti vyzděn, a zčásti dřevěný. Před obrazem byla umístěna soška sv. Michaela a po stranách dřevěné sochy sv. Jana Evangelisty a sv. Jana Křtitele.\n\nV roce 1853 byla zahájena oprava zchátralého kostela. Představitelé obce zamítli návrh tehdejšího faráře, aby byl kostel stržen a na jeho místě postaven nový. Původně gotické a barokně zaklenuté kněžiště se sakristií bylo zbořeno a loď byla prodloužena netradičně východním směrem k silnici a zakončena stejně širokým a vysokým kněžištěm. Tak bylo dosaženo sjednoceného chrámového prostoru. Byl zrušen horní chór a ponechán jen dolní, který byl prodloužen. Chrám dostal novou sakristii, nad níž bylo zřízeno oratorium. Okna byla zvětšena a celá stavba byla zakryta novou břidlicovou střechou. Kostel tak dostal dnešní podobu. Prodloužením kostela byl hřbitov rozdělen na dvě části. Část směrem k obci byla zrušena. Druhá část za kostelem byla rozšířena směrem na západ a obehnána zdí, na vnitřní straně opatřenou výklenky, v nichž byla umístěna křížová cesta. V roce 1858 byl nový hřbitov s novým kamenným křížem uprostřed vysvěcen.\n\nKostel byl opravován v roce 1931. V letech 2013-14 byl opraven krov, vyměněna břidlicová krytina a zahájena oprava varhan.\n\nKostel sv. Matouše se hřbitovem se nachází na jihozápadním okraji obce, kněžištěm obrácen k silnici. V blízkosti kostela proti věži se nachází renesanční hrobka Bukůvků z Bukůvky, která je chráněnou kulturní památkou, stejně jako kamenný kříž stojící na druhé straně cesty. Vzácný rokokový kříž z roku 1764 nechali zhotovit postřelmovští občané za podpory místního faráře. U vchodu na hřbitov stojí další chráněná památka – barokní pískovcová socha sv. Jana Nepomuckého z roku 1732. \n\nSamotný kostel je jednolodní stavbou obdélného půdorysu s polygonálně skoseným kněžištěm. K severní straně lodi je přistavěna hranolová věž s hodinami a zvonicí, zakončená cibulovou bání a úzká obdélná sakristie. V přízemí věže je vchod do kostela a boční vstup do vyšších pater věže. V prostoru mezi věží a sakristií stojí sloup se sochou sv. Filomény, který nechal postřelmovský starosta v roce 1882 postavit na památku tragického úmrtí své dcery. Nejstarší jihozápadní část je zpevněna mohutnými opěrnými pilíři, mezi kterými jsou prolomena úzká vysoká okna. K západnímu průčelí je přistavěna nízká předsíň, v níž je další vchod do kostela a na kůr. \n\nKostel je dlouhý více než 35 m, jeho nová část z r. 1853 začíná širokými pilastry nesoucími nápadně široký klenební pás s nástropním obrazem Poslední večeře Páně a končí klenbou presbytáře nad oltářem. Současné vybavení kostela pochází z 19. a 20. století. Za pozornost stojí hlavní oltářní obraz evangelisty sv. Matouše a sousoší Bořivojův křest z roku 1894 od sochaře Josefa Strachovského. K zajímavým prvkům interiéru patří ornamentální řezbářská výzdoba čel lavic a zvláště pak řezbářská práce na obou zpovědnicích, které byly do chrámu instalovány v r. 1894. Chloubou kostela jsou varhany postavené v r. 1889 varhanářem Karlem Neusserem z Nového Jičína. \n\nPrvní písemná zmínka o zvonech na kostele sv. Matouše pochází z r. 1745. V roce 1879 byly pořízeny tři nové zvony, protože stávající byly chatrné a puklé. Největší sv. Matouš vážil 1176 kg. V 1. světové válce byly zvony z věže zrekvírovány pro válečné účely, zůstal jen malý umíráček v sanktusníku. V roce 1920 byla zahájena ve farnosti finanční sbírka na pořízení nových zvonů. Byly odlity v dílně Oktáva Wintera v Broumově a 2.4.1923 slavnostně posvěceny. Také tyto zvony byly odvezeny během 2. světové války a již se nevrátily. Současné tři zvony z dílny paní Laetitie Dytrychové z Brodku u Přerova byly na věž kostela umístěny v r. 1969. Na jejich pořízení byla uspořádána sbírka kovů, které pak byly vyměněny za zvonovinu. \n\nRoku 1592 byla na hřbitově u kostela postavena renesanční hrobka tehdejších majitelů sousedního chromečského statku vladyků Bukůvků z Bukůvky. Nevelká stavba byla tehdy umístěna vedle někdejší brány na hřbitov, portálem otočená k věži kostela, v níž je hlavní vchod do chrámu.\n\nHrobka Bukůvků v Postřelmově je samostatně stojící prostá menší stavba čtvercového půdorysu (5,5 x 5,2 m) zakončená římsou a stanovou stříškou.\n\nNejhodnotnější její částí je průčelní portál s pozoruhodnou reliéfní výzdobou. V nikách postranních pilířů jsou umístěny alegorické postavy Síly (Fortitudo) a Lásky (Charitas). Čelo oblouku a další prvky jsou zdobeny renesančním pobíjeným ornamentem přeneseným do kamenické výzdoby z uměleckého zámečnictví. V horních rozích portálu jsou umístěny erby Zikmunda z Bukůvky (vlevo) a jeho manželky Barbory Okrouhlické (vpravo). Ikonografická výzdoba parapetní zídky symbolicky znázorňuje pomíjivost lidského života a myšlenku na smrt. Hodnotným doplňkem portálu je mistrovsky kovaná renesanční mříž. Mříž je tvořena z esovitých, spirálových i proplétaných vzorců, doplněných vegetativními motivy. Stala se předlohou pseudorenesanční kovářské práce v centrálním chrámu Uher, v budapešťské katedrále svatého Štěpána.\n\nNadzemní prostora hrobky, která původně sloužila jako pohřební kaple, je uvnitř zaklenuta pro renesanci typickou zrcadlovou klenbou.\n\nOtvorem v podlaze se sestupuje do krypty s valenou klenbou, kde jsou uloženy čtyři prosklené rakve s mumifikovanými ostatky.Traduje se, že zde vedle Zikmunda Bukůvky a jeho manželky Barbory Okrouhlické z Kněnic odpočívají ostatky Zikmundova synovce Bernarda (+1631) a neznámé dívky, snad dcery jmenovaných manželů.\n\nObec Postřelmov se smlouvou r. 1612 zavázala, že bude o rodinnou hrobku na věčné časy pečovat a svému závazku dostála. V roce 1936 se českobratrské sbory v okolí Postřelmova rozhodly hrobku opravit. Podlaha v kryptě byla zalita betonem, větrací otvor byl zazděn, na podlahu v kapli byly položeny dlaždice. Byl opraven krov a střešní krytina, stavba byla opatřena omítkou. Některé zásahy se později ukázaly jako nevhodné, neboť hrobka trpěla vysokou vlhkostí. V r. 1963 byla hrobka zapsána do seznamu kulturních památek. V polovině šedesátých let byla provedena oprava sochařské výzdoby a v roce 1976 byla opravena a konzervována renesanční mříž. V osmdesátých letech byly provedeny odborné práce na konzervování uložených ostatků. Současně byl vystavěn větrací komín, který měl vytvořit příznivější prostředí. V letech 2004 až 2005 byla provedena generální oprava hrobky, včetně hydroizolací vlhké krypty a otevřeno bylo i původní okénko v jižní zdi hrobky. Byly provedeny kompletní restaurátorské práce na kamenném portálu, vyrobeny nové katafalky pod rakve a odborně ošetřeny mumifikované ostatky. Upraveno bylo i okolí hrobky a kostela.\n\n"}
{"id": "374691", "url": "https://cs.wikipedia.org/wiki?curid=374691", "title": "Klášterec (Olšany)", "text": "Klášterec (Olšany)\n\nKlášterec (německy \"Klösterle\") je částí obce Olšany v okrese Šumperk.\n\nPrvní písemná zmínka o obci pochází z roku 1349. \n\nV katastru obce jsou evidovány tyto kulturní památky:\n\n\n"}
{"id": "374693", "url": "https://cs.wikipedia.org/wiki?curid=374693", "title": "Kostel Zvěstování Panny Marie (Klášterec)", "text": "Kostel Zvěstování Panny Marie (Klášterec)\n\nKostel Zvěstování Panny Marie v Klášterci je gotickou stavbou ze 14. století, s pozdějšími úpravami. Kostel byl v roce 1958 zapsán na seznam kulturních památek.\n\nPísemná zmínka o benediktinském klášteře ve zdejší řídce obydlené krajině je z roku 1349, ale založen byl již koncem 13. století jako pobočný konvent opatství v Postoloprtech. Takové pobočky, tzv. celly (klášterce), zřizovali opati klášterů na příhodných místech pro mnichy, kteří chtěli žít jako poustevníci, nebo chtěli pracovat a starat se o pocestné. Jeho název byl Cella Janua vitae Mariae, tj. klášter Panny Marie, brány života. Ten byl za husitských válek velmi poničen, zaniká ve druhé polovině 15. století. Zbytky klášterních zdí byly na hřbitově patrny ještě v 19. století, stejně jako zbytky sklepních prostorů kláštera. Fara byla spolu s klášterem v roce 1351 připojena k tehdy zřízenému biskupství litomyšlskému, naposledy je připomínána v r. 1628, znovuobnovená byla v r. 1914.\n\nPo bývalém klášteře zůstal ve vsi kostel Zvěstování Panny Marie, který byl průběhu let několikrát přestavěn. Zachovány zůstaly některé prvky původní gotické stavby (portál v západní zdi lodi, sanktuárium v presbytáři a lomený výklenek s kamenným ostěním v jižní zdi lodi).\n\nPamátkou na klášter je gotická socha Madony s Ježíškem ze 70. let 14. století. Skulpturu z polychromovaného dřeva lze považovat za autentické dílo místní řezbářské dílny. Torzo Madony objevil ve třicátých letech 20. století v sakristii místní farář, který ji nechal na vlastní náklady restaurovat v muzeu v Bojkovicích. Zpět do Klášterce se již nevrátila a je součástí sbírek muzea v Bojkovicích. V kostele Zvěstování Panny Marie se nachází její replika, která byla posvěcena r. 2009 olomouckým arcibiskupem Janem Graubnerem.\n\nKostel stojí uprostřed vsi na hřbitově, který je obehnán ohradní zdí z lomového kamene. Na západní straně je do zdi vestavěna zděná vstupní brána, krytá sedlovou střechou.\n\nKostel je jednolodní, orientovaný, obdélníkového půdorysu s rovným závěrem. K jeho severnímu okraji přiléhá přízemní čtyřboká stará sakristie (márnice) a k jihu novější sakristie s předsíní. Na západě přiléhá k jihozápadnímu nároží lodi hranolová, nahoru se mírně zužující věž, která měla původně protějšek v severní věži, ze které zbylo jen torzo v současném zdivu ve formě mohutného opěrného pilíře. Asymetrické umístění věže dává kostelu specifickou podobu. V přízemí věže je nízký vstup se segmentovým záklenkem, výše jsou dvě štěrbinová okna. Ve zvonicovém patře jsou čtyři okna s půlkruhovými záklenky a šambránami. Na valbové střeše mírného sklonu je nasazena cibule s makovicí a křížem. Vedle věže je v západní zdi lodi proražen zvýšený vchod na kruchtu. Hlavní vchod do kostela je v západním průčelí, další vstup je prolomen v severní části lodi. V jižní zdi lodi jsou prolomena čtyři okna se segmentovými záklenky. Střecha lodi je sedlová, nad presbytářem zvalbená.\n\nZaklenutý gotický presbytář ze 14. století je oddělen od lodi gotickým vítězným obloukem. Chrámová loď má dřevěný rovný strop s malovanými ornamentálními obdélníky, klenba presbytáře je vyzdobena dvěma medailony s obrazy Beránka božího a čtyř evangelistů. Levá (severní) strana kostela je bez oken a je na ní namalováno „české nebe“ se skupinovou malbou českých světců a znaky Čech, Moravy a Slezska. Kromě hlavního oltáře jsou zde boční oltáře zasvěcené Bolestné Panně Marii, sv. Josefu a Panně Marii. V západní části lodi je na dřevěných sloupech postavena dřevěná kruchta s plným kazetovým parapetem. Varhany zhotovila v r. 1971 firma z Brna-Bohunic. V předsíni je umístěn stylizovaný obraz Bojkovické madony.\n\n\n"}
{"id": "374702", "url": "https://cs.wikipedia.org/wiki?curid=374702", "title": "Izraelsko-palestinský konflikt", "text": "Izraelsko-palestinský konflikt\n\nIzraelsko-palestinský konflikt, jakožto součást arabsko-izraelského konfliktu je jednou\nz nejproblematičtějších událostí druhé poloviny 20. a počátku 21. století. Jeho počátek se datuje přibližně ke konci 19. století, kdy docházelo k prvnímu většímu osidlování Země izraelské, která je označovaná také jako Palestina. Mezi jeho klíčové sporné otázky patří Jeruzalém, palestinští uprchlíci, izraelské osady, bezpečnost, hranice a mezinárodní status a rozdělení vodních zdrojů.\n\nK přílivu obyvatel docházelo v rámci tzv. alijí. Nově příchozí byli k příchodu různě motivováni, ať už se jednalo o důvody náboženské, či politické. Velká část olim (imigrantů v rámci alijí) přišla v důsledku protižidovských pogromů v carském Rusku a později kvůli vzestupu národního socialismu v Evropě. V důsledku židovského přistěhovalectví docházelo k arabským nepokojům. \n\nDne 14. května 1948 na základě plánu OSN vyhlásil Izrael nezávislost.\nV roce 1917 vydal britský ministr zahraničí Arthur Balfour deklaraci, v němž sděluje, že \"„vláda jeho Veličenstva pohlíží příznivě na zřízení národní domoviny židovského lidu v Palestině.“\" Po první světové válce došlo k rozpadu Osmanské říše a území současného Izraele, Palestinské autonomie a Jordánska, byla dána do správy Spojenému království, jako protektorát Britský mandát Palestina. V mezidobí došlo k osamostatnění Jordánska, a tak se pro zamýšlený židovský stát připadlo v úvahu pouze území západně od Jordánu.\n\nBěhem britské správy bylo Arabům i Židům umožněno se částečně podílet na správě Mandátu. Arabové sice působili na některých úřednických místech, avšak odmítli se podílet na vzniku nového legislativního orgánu, a tak se do značné míry odřízli od vlivu na dění v Mandátu. Během správy zavedli Britové kvóty pro židovské imigranty, které vyvrcholily v roce 1939 přijetím Bílé knihy. V reakci na neochotu Britů dostát svým závazkům se proti mandátní správě postavila židovské podzemní organizace Irgun, která proti britským vojenským civilním a vojenským cílům páchala atentáty. Později se z Irgunu vydělila skupina Lechi, která byla ještě militantnější. Britové nakonec nevěděli jak nastalou situaci řešit a tak v roce 1947 předali tento problém k řešení Organizaci spojených národů. Ta sestavila zvláštní komisi pro Palestinu (UNSCOP), která posléze připravila plán na rozdělení Palestiny. Tento plán byl v roce 1947 schválen Valným shromážděním OSN. Jeho rozhodnutím připadlo 54 % území mandátu Židům, kteří tvořili 1/3 obyvatelstva, zatímco Arabům, kteří tvořili 2/3 obyvatelstva, bylo určeno 46 % území. Židé plán přijali, přestože 75 % území, které jim bylo přiřknuto, byla poušť, zatímco Liga arabských států a Vysoká arabská komise plán odmítly a ihned zahájili útoky na židovské osady. Britové, kteří se z Palestiny stahovali velmi neochotně sice Araby proti Židům zvýhodňovali (Arabskou legii dokonce vedl britský důstojník), díky ilegálnímu vyzbrojování a malé koordinaci jednotlivých arabských vojenských frakcí se však Židé dokázali těmto útokům nezřídka ubránit. Židé se snažili zejména o ubránění celé oblasti, kterou jim přiřkla rezoluce OSN, v čemž jim pomohly i československé dodávky zbraní v dubnu 1948.\n\nÚspěchy židovských vojáků zejména v Galileji vyděsily arabské obyvatele, již začali masově opouštět své domovy. Část Židů dokonce Araby zastrašovala zcela cíleně, aby je donutila k odchodu z území budoucího židovského státu. Na mnoha místech docházelo ze strany Židů k etnickému čištění území, boření domů a celých vesnic a k vyhánění místního arabského obyvatelstva. Odcházející britská vojska se nijak nesnažila tuto „nevyhlášenou válku“ nějak mírnit, ačkoli při ní docházelo i k masakrům židovského i arabského civilního obyvatelstva.\n\nKdyž 14. května (tedy den před vypršením britského mandátu v Palestině) britští vojáci opustili Jeruzalém, rozhodlo se židovské vedení vyhlásit nezávislost. Slavnostní Prohlášení nezávislosti přečetl v 16 hodin v Tel Avivu David Ben Gurion. Mezinárodního uznání se Státu Izrael vzápětí dostalo od USA i SSSR.\n\nDruhý den nato armády pěti arabských států Izrael napadly, a rozpoutaly tak Válku za nezávislost. Po více než roce bojů bylo vyhlášeno příměří a stanoveny dočasné hranice, známé jako Zelená linie. Jordánsko anektovalo území Judeje a Samaří, známé spíše jako Západní břeh Jordánu, a Východní Jeruzalém. Egypt převzal kontrolu nad Pásmem Gazy. Krátce před válkou a během ní došlo k masivnímu arabskému exodu do sousedních arabských zemí, podle odhadů OSN na 711 tisíc Arabů, tj. zhruba 80 % dřívější arabské populace. Arabové, kteří zůstali, byli začleněni do nového státu, zatímco ti, kteří odešli, byli označeni jako uprchlíci bez práva návratu. Arabské země, kde se uprchlíci nacházeli, však nepodnikly žádná opatření vedoucí k jejich začlenění a naopak je udržovali v uprchlických táborech, využívali je jako politický trumf a uměle v nich vyvolávali nenávist vůči Izraeli.\n\nZ území okupovaných Egyptem a Jordánskem do Izraele vyráželi tzv. fedajíni, kteří podnikali útoky na izraelské cíle a obyvatelstvo. V roce 1959 došlo k založení teroristické organizace Fatah a v roce 1965 k založení Organizace pro osvobození Palestiny (OOP), jež deklarovala cíl \"„dosáhnout zničení Izraele“\" a v jejíž Národní chartě se až do počátku 90. let uvádělo, že \"„ozbrojené povstání je jediný způsob jak osvobodit vlast.“\" V tomto období také vzniká označení „Palestinci“, které poprvé použil Jásir Arafat za účelem sjednocení palestinských teroristických organizací, palestinských Arabů, zvýšení nacionálního cítění a nenávisti vůči Izraeli.\n\nV květnu 1967 egyptské vojsko překročilo Suez a vyzvalo jednotky OSN, aby se ze Sinaje stáhly. Protože jednotky OSN výzvu uposlechly, vyhlásil Izrael totální mobilizaci. Koncem měsíce vznikl egyptsko-jordánsko-syrsko-irácký vojenský pakt a arabské státy začaly přesouvat k izraelským hranicím své jednotky. 5. června 1967 se proto Izrael rozhodl zaútočit, zničil celé egyptské letectvo a během šesti dnů obsadil Pásmo Gazy, Sinajský poloostrov, Západní břeh Jordánu a Golanské výšiny.\n\nV důsledku Šestidenní války došlo k dalšímu odlivu arabského obyvatelstva. Západní břeh a Pásmo Gazy byly spravovány jako okupovaná území, zatímco východní Jeruzalém byl formálně připojen k Izraeli. Po válce probíhala v Izraeli diskuse, jak naložit se získanými územími. Silně levicové strany požadovaly jejich vrácení, zatímco silně pravicové strany o navrácení odmítaly jednat. Nakonec došlo za levicové vlády Ma'arachu k výstavbě prvních osad na strategických územích podél údolí Jordánu. Po válce došlo k velkým investicím jak v Pásmu Gazy, tak na Západním břehu a palestinští Arabové z těchto území získali povolení pro práci v Izraeli, takže došlo k plné zaměstnanosti.\n\nV roce 1970 se v Jordánsku odehrálo tzv. Černé září, během něhož se palestinští Arabové pokusili svrhnout a zabít jordánského krále Husajna. Ten následně nařídil zaútočit na sídla OOP a vyhnal tuto organizaci ze země. OOP se přesunula do Libanonu, odkud útočila na Izrael. K mediálně nejznámějšímu teroristickému útoku došlo během letních olympijských her v Mnichově roku 1972. Došlo při něm k únosu a následnému zavraždění 11 izraelských olympioniků. Izrael odpověděl Operací Boží hněv, pokusem izraelské tajné služby Mosad zlikvidovat strůjce mnichovského útoku.\nV roce 1974 bylo na sedmém arabském summitu v Rabatu určeno OOP jako jediný legitimní zástupce palestinského lidu. V listopadu téhož roku bylo OOP přizváno Valným shromážděním OSN jako pozorovatel. Mezi další teroristické akce s velkou mezinárodní publicitou patřil únos letounu Air France s izraelskými turisty a jeho odlet do Ugandy. Izraelská speciální komanda Sajeret Matkal však při operaci Entebbe všechny cestující osvobodila.\nV důsledku útoků z jižního Libanonu došlo koncem 70. a počátkem 80. let ke konfrontaci s Libanonem. V roce 1978 to byla operace Lítání, kdy IOS zatlačily jednotky OOP až za řeku Lítání. Poté se však stáhly a území kontrolovaly jednotky OSN. Další konfrontací byla první libanonská válka, při níž došlo k úplnému vyhnání OOP z Libanonu. Tato válka a následná izraelská vojenská přítomnost v Libanonu vedla k velkým protestním hnutím v Izraeli a ke vzniku teroristických organizací Hamás a Hizballáh. Obě tyto organizace odmítají jakékoliv územní ústupky ve sporu s Izraelem. Koncem 80. let došlo k palestinskému lidovému povstání zvaného první intifáda.\n\nPrvní intifáda, která se také někdy označuje jako válka kamenů, byla vyvrcholením trvalého napětí mezi palestinskými Araby. Rozbuškou se stala dopravní nehoda, při které zahynulo několik Arabů. Následné násilí a nepokoje se brzy z Pásma Gazy přesunuly i na Západní břeh. Oficiálně byla intifáda vedena OOP, ve skutečnosti však byl sám Arafat intifádou překvapen. Většinou nedocházelo k ozbrojeným bojům. Palestinské akce zahrnovaly porušování veřejného pořádku, demonstrace, generální stávky, bojkoty, házení kamenů, zapalování pneumatik, graffiti, barikády a pouze občas byly zaznamenány skutečné teroristické akce, při nichž došlo k používání Molotovových koktejlů či granátů.\n\nBěhem 90. let se konalo množství mírových konferencí. První se uskutečnila po Válce v Zálivu roku 1992 a nazývala se Madridská konference. Ta byla průlomová tím, že se poprvé u jednoho stolu sešly znepřátelené strany, jejichž představitelé zde spolu přímo hovořili poprvé od Války za nezávislost. Během roku 1992 docházelo k přímým schůzkám mezi Izraelci a Araby v různých městech po celém světě. Tzv. Mírová dohoda z Osla byla podepsána 13. září 1993 ve Washingtonu. Z ní vyplývalo, že má být po přechodnou dobu pěti let na území Západního břehu a pásma Gazy ustanovena Palestinská samospráva. Podepsání dohod z Osla narazilo na obou stranách na odpor radikálů, což mírový proces značně zkomplikovalo. Na palestinské politické scéně začala sílit opozice, a to zejména Hamás a Palestinský islámský džihád, která se proti Organizaci pro osvobození Palestiny a Smlouvám z Osla začala vymezovat. V Izraeli se proti smlouvě vymezila strana Likud a další pravicová uskupení, sám Jicchak Rabin byl 4. listopadu 1995 zavražděn pravicovým židovským radikálem Jigalem Amirem.\n\nMírový proces se poté velmi zpomalil a o rok později, po zvolení Benjamina Netanjahu z Likudu premiérem se zastavil téměř úplně. Netanjahu byl odpůrcem územních kompromisů, nicméně i přes to byly za jeho funkčního období podepsány dvě důležité dohody a to Hebronský protokol a Memorandum od Wye River. První znamenala předání posledního velkého palestinského města Arabům a druhá pak předání 13 % Západního břehu Palestincům. V roce 1999 vystřídal Netanjahua labouristický Ehud Barak. Za jeho funkčního období došlo ke konání několika mírových konferencí (nejznámější z nich v Camp Davidu v roce 2000), ale žádná z nich nebyla úspěšná. Barak v jednáních nabídl historické ústupky, včetně předání východního Jeruzaléma, avšak Arafat nabídku odmítl, jelikož se nevypořádávala s otázkou palestinských uprchlíků. Po ztroskotání jednání a poté co Ariel Šaron z Likudu vystoupil na Chrámovou horu vypukla druhá intifáda (neboli intifáda al-Aksá).\n\nPodobně jako první intifáda, i tato druhá byla výsledkem dlouhodobé frustrace palestinských Arabů. Vedou se spory, zda se jednalo o organizované vypuknutí nepokojů, či zda bylo samovolné. Mezi příčiny se kromě neúspěchu izraelsko-palestinských vyjednávání a cesty Ariela Šarona na Chrámovou horu řadí také recese palestinské ekonomiky, vysoká nezaměstnanost, výstavba izraelských osad včetně výstavby předměstí ve východním Jeruzalémě. Velkou roli během této druhé intifády hrála média. Mezi nejvíce mediálně známé obrazy této intifády patřilo zabití dvanáctiletého palestinského chlapce při přestřelce v Gaze (30.9.2000) údajně příslušníkem izraelské armárdy a zlynčování a umlácení dvou izraelských záložníků v Ramalláhu (12.10.2000). Na obou stranách konfliktu se objevily nové způsoby boje. Mezi palestinské patřily sebevražedné bombové atentáty na izraelské občany a po stažení Izraele z Gazy v roce 2005 také raketové ostřelování jihoizraelských měst. Izrael zahájil taktiku mimosoudní likvidace teroristů. Ta fakticky znamenala, že byli vybraní palestinští teroristé likvidováni raketami vypálenými z izraelských vrtulníků. Názory na konec intifády se různí. Někteří za její konec pokládají smrt Jásira Arafata v listopadu 2004, jiní summit v Šarm aš-Šajchu, kde 8. února 2005 představitelé Izraele, Palestinců, Egypta a Jordánska vyhlásili příměří, jiní ji považují za neukončenou.\n\nV roce 2001 se konaly předčasné premiérské volby v nichž zvítězil Šaron, který vytvořil vládu národní jednoty. Po volbách v roce 2003 vytvořil pravicovou vládu, která je označovaná jako jedna z nejnacionálnějších v izraelských dějinách. Navzdory tomu prosadil v roce 2005 jednostranné stažení z Pásma Gazy, které vedlo k rozštěpení Likudu. V reakci na druhou intifádu prosadil výstavbu bezpečnostní bariéry kolem Západního břehu. V září 2005 došlo k evakuaci všech Izraelců a Izraelské armády z Pásma Gazy a severního Samařska. Šaron posléze odešel z Likudu a založil centristickou stranu Kadima, která měla v rámci územních ústupků rychle vyřešit izraelsko-palestinský konflikt. Poté co vyvolal předčasné volby však utrpěl mozkovou mrtvici, po níž upadl do kómatu, z něhož se neprobral.\n\nV roce 2007 proběhla v americkém Annapolis mírová konference, která měla vyřešit otázku územních sporů a palestinských uprchlíků. V praxi však nepřinesla žádné hmatatelné výsledky. V nedávné době se také objevil saúdský návrh řešení konfliktu, který spočívá v úplném návratu do hranic z roku 1949 (tzv. Zelená linie). To by v praxi znamenalo vrácení východního Jeruzaléma, včetně Chrámové hory, celý Západní břeh i strategicky významné Golanské výšiny. \n\nNa konci roku 2008 eskalovalo napětí v Pásmu Gazy. Hnutí Hamás vypovědělo předchozí dvouměsíční příměří a obnovilo ostřelování izraelských měst raketami Kásam. Izrael reagoval leteckými útoky a pozemní invazí.\n\nKadimou vedená vláda prohrála předčasné volby do Knesetu.. Novou izraelskou vládu sestavil předseda strany Likud Benjamin Netanjahu.\n\n\n"}
{"id": "374707", "url": "https://cs.wikipedia.org/wiki?curid=374707", "title": "Denzitometrie", "text": "Denzitometrie\n\nDenzitometrie je metoda měření optické hustoty především fotografických materiálů citlivých na světlo nebo předloh pro reprodukci. Odpovídající měřící přístroj se nazývá denzitometr.\n\nNa číselné vyjádření charakteru předlohy je potřeba zjistit její tónový rozsah nebo kontrast, který vyjadřuje rozdíl maximální a minimální optické hustoty. \nD = D - D - odvozuje se od transparence (průsvitnosti). Hodnoty D a D jsou maximální a minimální hustoty, které lze na materiál zaznamenat. Rozdíl mezi oběma je \"rozsah hustoty\".\n\nDynamický rozsah hustoty:\nkde \"D\" je hustota, \"R\" je remise a \"T\" je transmitance, neboli množství světla určité vlnové délky, které prošlo vzorkem.\n\nPodle principu měření hustoty rozdělujeme:\n\n\nV medicíně se používá tzv. \"kostní denzitometr\", který dokáže například při osteoporóze vyhodnotit hustotu vápníku v kostech.\n\n"}
{"id": "374708", "url": "https://cs.wikipedia.org/wiki?curid=374708", "title": "Hyperpyron", "text": "Hyperpyron\n\nHyperpyron (řecky \"ὑπέρπυρον\") byl mince využívaná v Byzantské říši v období vrcholného středověku. Měnu zavedl císař Alexios I. Komnenos (1081 až 1118), aby tak nahradil v té době již znehodnocenou měnu \"solidus\". Hyperpyron se vyznačoval vyšší ryzostí zlata (většinou zhruba .900–.950) a vážil 4,45 gramu. \n\nByl roven pěti dukátům nebo dvaceti solidům, i když hodnota stejně nazvaných mincí se v některých částech Středomoří lišila (například na Kypru). \n\n"}
{"id": "374710", "url": "https://cs.wikipedia.org/wiki?curid=374710", "title": "Stanley Holloway", "text": "Stanley Holloway\n\nStanley Augustus Holloway (1. října 1890, Londýn, Spojené království - 30 ledna 1982 Littlehampton) byl anglický herec, zpěvák, konferenciér a komik.\n\nČeským filmovým divákům bude patrně ponejvíce znám jakožto představitel Alfréda P. Doolitla z filmového muzikálu \"My Fair Lady\" z roku 1964, kde hrál otce hlavní hrdinky Lízy Doolittlové, kterou zde tehdy úspěšně ztvárnila Audrey Hepburnová.\n\n\n"}
{"id": "374713", "url": "https://cs.wikipedia.org/wiki?curid=374713", "title": "Parciální", "text": "Parciální\n\nParciální (lat. \"partialis\") znamená částečný, dílčí; opak: totální, úplný.\n\nV matematice:\n\nVe fyzice a chemii:\n"}
{"id": "374721", "url": "https://cs.wikipedia.org/wiki?curid=374721", "title": "Deficientní číslo", "text": "Deficientní číslo\n\nDeficientní číslo je v matematice takové číslo n, které je větší než součet všech vlastních dělitelů kromě sebe samého. Platí pro něj, že je součet všech kladných dělitelů včetně n samého σ(n) < 2n. Ekvivalentně lze deficientní číslo definovat jako číslo, pro které platí, že součet všech kladných dělitelů kromě n samého s(n) < n. Čísla, pro která σ(n) > 2n jsou abundantní. Čísla, pro která σ(n) = 2n a tedy s(n) = n se nazývají dokonalá.\n\nHodnota 2n − σ(n) je nazývána deficiencí čísla n.\n\nNěkolik prvních deficientních čísel (posloupnost A005100 v OEIS): 1, 2, 3, 4, 5, 7, 8, 9, 10, 11, 13, 14, 15, 16, 17, 19, 21, 22, 23, 25, 26, 27,…\n\nJako příklad uvažujme např. číslo 21. Jeho děliteli jsou čísla 1, 3, 7 a 21, jejichž součet je 32. Protože 32 < 2×21 = 42, číslo 21 je deficientní. Jeho deficience je 42 − 32 = 10.\n\nJak lichých, tak sudých deficientních čísel existuje nekonečně mnoho. Nejvíce je známo deficientních čísel, méně abundantních a nejméně dokonalých. Například všechna prvočísla jsou deficientní čísla. Stejně tak i všechna poloprvočísla a všichni dělitelé deficientního nebo dokonalého čísla. Taktéž všechny mocniny prvočísel nebo jiných mocnin jsou deficientní čísla.\n\nPřirozená čísla byla buď jako deficientní, abundantní nebo dokonalá klasifikována již řeckým matematikem Nikomachem v díle \"Introductio Arithmetica\" (okolo roku 100).\n\n"}
{"id": "374723", "url": "https://cs.wikipedia.org/wiki?curid=374723", "title": "9ff", "text": "9ff\n\n9ff Fahrzeugtechnik GmbH je německá firma zabývající se tuningem sériově vyráběných automobilů Porsche. Založil ji v Dortmundu v roce 2001 Jan Fatthauer; společnost zde sídlí dodnes. \n\nOd roku 2005 pracuje 9ff na projektu označeném „GT9“. Jde o upravené Porsche GT3, které už překonalo rychlostní rekord vozu Bugatti Veyron (407 km/h). Jan Fatthauer s vozem GT9 dosáhl 10. dubna 2008 v Papenburgu rychlost 409 km v hodině. Měření bylo provedeno pomocí dvou nezávislých GPS přístrojů. Pro dosažení této rychlosti bylo třeba vůz kompletně přepracovat. Například byl prodloužen rozvor a musela být snížena střecha, změněn byl i podvozek, brzdy a použité pneumatiky. Šestiválcový motor boxer byl převrtán na větší objem, bylo změněno sání i výfuk spalin. Pomocí dvou turbodmychadel byl jeho výkon zvýšen na 725 kW (987 koní) při 7850 ot/min. Maximální kroutící moment motoru je 964 Nm při 5970 otáčkách.\n\nPokud se firmě podaří dosáhnout svého cíle, bude pro zákazníky vyrobena série 20 vozů jejichž cena se má těsně blížit 500 000 €.\n\n9ff také chystá představení upraveného a silnějšího vozu 9ff GT9R, který má mít výkon větší o téměř 200 koní a má dosahovat ještě vyšší rychlost.\n\n\n\n"}
{"id": "374725", "url": "https://cs.wikipedia.org/wiki?curid=374725", "title": "Dick Van Dyke", "text": "Dick Van Dyke\n\nDick Van Dyke (* 13. prosince 1925 ve West Plains, Missouri, USA) je americký moderátor, herec, tanečník, zpěvák, bavič a komik, držitel tři cen Emmy za sitcom \"The Dick Van Dyke Show\" z let 1964-1966.\n\nSvoji uměleckou dráhu začínal jakožto rozhlasový moderátor. Svoji filmovou kariéru odstartoval v roce 1963 snímkem \"Bye Bye Birdie\". V roce 1964 si společně s Julií Andrewsovou zahrál hlavní dvojroli v dnes již legendárním disneyovském filmu \"Mary Poppins\". V roce 1968 pak úspěšně vystoupil ve snímku \"Chitty Chitty Bang Bang\". Poté se vrátil k natáčení vlastních televizních show.\n\nOd roku 1989 opět září jeho filmová a televizní hvězda nejprve v seriálu \"The Golden Girls\" (nominován na cenu Emmy), o rok později i v oscarovém snímku \"Dick Tracy\".\n\n\n"}
{"id": "374727", "url": "https://cs.wikipedia.org/wiki?curid=374727", "title": "Radcliffe", "text": "Radcliffe\n\nRadcliffe je anglické příjmení:\n\n\n"}
{"id": "374728", "url": "https://cs.wikipedia.org/wiki?curid=374728", "title": "Gibson SG", "text": "Gibson SG\n\nGibson SG je populární model elektrické kytary, který byl představen v šedesátých letech.\n\nV roce 1960 se prodeje kytar Les Paul výrazně snížily, a proto byl tento model v roce 1961 přepracován. Tělo bylo ztenčeno a dva ostré výkroje umožnily lepší přístup k vrchním pražcům. Krk byl o trochu těžší, tělo již nebylo klenuté ale ploché a z jednoho kusu dřeva. Připojení krku se posunulo o tři pražce. Gibson chtěl také konkurovat oblíbenému Stratocasteru. Nově navržený model (stále nesoucí označení LP) byl oblíbený, ale Les Paul, jehož jméno bylo použito z minulé verze, s jeho použitím nesouhlasil, nová podoba se mu nelíbila. Gibson model přejmenoval na SG (solid guitar). Les Paulovo jméno bylo z kytar odstraněno už v roce 1961, ale plastový nápis Les Paul (mezi snímačem a hmatníkem) byl nadále na kytary montován až do roku 1963.\n\nPřed jeho prvním uvedením v roce 1961, objevilo se spousta modelů nesoucích název SG. Kromě \"Standard\" a Jr modelu, tu byla také nejvyšší řada \"Custom\". V letech 1961-1963 se Custom modely nenazývaly SG, protože měly ještě původní Les Paul podpis mezi krkem a hmatníkem. Modely vyráběné během let 1961 a 1965 měly ještě původní malý pickguard; v roce 1966 byla kytara navržena s jiným připojením krku a větším symetrickým pickguardem. Tento design vydržel přibližně do roku 1970. V roce 1971 Gibson představil verzi s vystouplým pickguardem ve stylu Les Paul a vystouplým ovládacím panelem. Maestro, Lyre Vibrola a Bigsby vibrato se objevily jako další možnosti a byly představeny společně s novými modely jako 'SG-100 a SG-200 s dvěma single coil snímači, či luxusnějšími SG Pro a SG Deluxe. V roce 1973 se design vrátil k původnímu pickguardu a potenciometrům, ale s krkem více zasazeným do těla, připojeným u dvacátého pražce. Na konci sedmdesátých let ale bylo od toho to designu upuštěno.\n\nSG Special byl představen jako konkurent SG Junior, a měl dva (P-90) snímače a volitelnou tremolo páku. Na tomto méně drahém modelu Gibson jako značky na hmatníku použil tečky, namísto pro něj klasických lichoběžníků. Tento model se vyráběl do roku 1990 a znovu se vrátil v roce 1995 jako SG Classic. Na model SG Special jsou v dnešní době montovány dva nekryté humbuckery.\n\nV roce 1980 bylo poprvé SG představeno s aktivními snímači. Gibson experimentoval s SG, které obsahovalo stejnou Moog aktivní mechaniku jaká byla dříve použita na jiném modelu Gibson RD Artist. Výsledné SG mělo lehce tlustší tělo a bylo nazváno Gibson SG-R1.Gibson SG-R1 bylo z mahagonu s černým lesklým povrchem, bylo bez pickguardu a mělo extra přepínač k přepínání aktivního snímače. Kobylka byla napevno. The Gibson SG-R1 byla v roce 1981 přejmenována na Gibson SG Artist a nakonec byla výroba úplně zrušena. Vyrobilo se jich pouze dvě stě kusů.\n\nGibson nabídl mnoho variant povrchů a barev SG, či různé speciální edice, jako Special, Faded Special, Supreme, Tony Iommi Signature SG model, Angus Young Signature SG, 1961 Re-issue, Menace nebo Gothic, také různé repliky SG Standard a Custom ze šedesátých let.\n\nEpiphone, společnost vlastněná Gibsonem, vyrábí levnější kopie známé jako \"G-400\" nebo \"Elitist\" model, či kvalitní \"61 SG\" japonskou repliku vyráběnou v letech 2001 - 2005. Některé z Epiphone modelů obsahují tabulku s Les Paulovým podpisem jako originální modely.\n\nSG má slabší tělo než Gibson Les Paul, a proto je i trochu lehčí; stejně tak profil krku, to se ale model od modelu liší. Tělo je většinou z mahagonu a vrchní deska je plochá. Hlavním vizuálním rozdílem je samozřejmě tělo, které je symetrické se zahnutými rohy. Standard SG má základní snímače i ovládací potenciometry (dva humbuckery a ovládání hlasitosti a tónové clony, třípolohový přepínač snímačů) stejné jako standardní Les Paul. Tři základní variace Les Paul modelu (Special, Jr., Custom) najdeme i u modelů SG.\n\n\n"}
{"id": "374732", "url": "https://cs.wikipedia.org/wiki?curid=374732", "title": "Křesťanské motivy ve výtvarném umění", "text": "Křesťanské motivy ve výtvarném umění\n\nKřesťanské motivy patřily v určitých fázích vývoje výtvarného umění k nejdůležitějším motivům – zvláště v raně křesťanském a středověkém období. Silně ustoupily v období renesance, aby se zase silně projevily v období protireformace a baroka.\n\n\"Pozn.:\" Konkrétní údaje v textu vycházejí ze Slovniku pojmů z dějin umění.\n\nTypickým využitím křesťanských motivů bylo ztvárnění tympanonů románských a gotických portálů.\n\nV sochařství je vhodné rozlišovat sochy volně umístěné v krajině či intravilánu obcí a sochy umístěné v budovách nebo na jejich průčelí. V českých zemích je od baroka zdaleka nejčastějším motivem volné sochy sv. Jan Nepomucký (téměř 1300 soch je chráněno jako kulturní památka), časté jsou dále motivy Ukřižování (Krucifix nebo Kalvárie), sochy Panny Marie (často na sloupu) a Nejsvětější trojice. V řadě měst byly vztyčovány složitější mariánské sloupy, později jako poděkování za záchranu před morem sloupy morové.\n\nOd počátku křesťanství pokrývá stěny chrámů výzdoba v podobě mozaiky nebo fresky, zpočátku s dominujícím Trůnícím Kristem ve výjevu Posledního soudu, později často skládající cyklus výjevů ze života patrona daného kostela. Časem se objevují samostatné deskové obrazy, jednak skládající více či méně složité oltáře (časté jsou diptychy a triptychy), jednak volně rozmístěné v interiéru kostelů; oblibu získal zvláště cyklus výjevů Křížové cesty.\n\n\nČasto ztvárňovaná na barokních sloupech, kde Bůh Otec drží kříž s Kristem a výjev doplňuje holubice jako ztvárnění Ducha svatého. Obvyklým alegorickým zobrazením je rovněž \"Boží oko\", oko v trojúhelníku s paprsky.\n\n\n\n\nKult Panny Marie se velmi rozšířil po koncilu v Efezu (431), kde byla oficiálně prohlášena Matkou boží.\nMotivy Immaculaty a Assumpty jsou velmi často ztvárněny v podobě tzv. mariánských sloupů, rozšířených především ve středoevropském baroku.\n\nApoštolové jsou většinou ztvárňováni společně s Kristem ve výjevech jako je Poslední večeře či Olivetská hora. Známé je ztvárnění dvanácti apoštolů na Staroměstském orloji v Praze.\n\nČtyři evangelisté (tedy autoři čtyř evangelií Nového zákona) bývají znázorňováni se svými atributy nebo jsou těmito atributy zastoupeni:\n\nV centru výjevu je trůnící Kristus (Pantokrator, vševládce) na nebesích, doprovázený svou matkou Marií, po stranách bývá zobrazováno dělení duší a jejich vstup na nebesa nebo pohlcení pekelnými bytostmi. Tento motiv byl častý v apsidách starých křesťanských chrámů, později na tympanonech nad vstupem do gotických katedrál. Jedno z nejznámějších ztvárnění pochází od Michelangela.\n\nNejčastěji jako patroni kostelů či kaplí, kde jsou umístěny jejich sochy a výjevy z jejich života či mučednické smrti dominují hlavnímu či vedlejším oltářům. Ke každému světci patří určité atributy (např. sv. Kateřina – kolo, sv. Barbora – věž, sv. Šebestián – šípy) a legenda o jeho životě (např. sv. František káže ptákům či Stigmatizace sv. Františka).\n"}
{"id": "374735", "url": "https://cs.wikipedia.org/wiki?curid=374735", "title": "Postulát (rozcestník)", "text": "Postulát (rozcestník)\n\nPostulát má více významů:\n\n"}
{"id": "374736", "url": "https://cs.wikipedia.org/wiki?curid=374736", "title": "Postulát (křesťanství)", "text": "Postulát (křesťanství)\n\nPostulát (z lat. postulo) je předběžné důležité období přípravy na noviciát, kterým se uchazeč připravuje na řeholní život. Období postulátu se odvíjí od regulí daného řádu, do něhož uchazeč vstupuje.\n\n\n"}
{"id": "374744", "url": "https://cs.wikipedia.org/wiki?curid=374744", "title": "Kárgilská válka", "text": "Kárgilská válka\n\nKárgilská válka či kárgilský konflikt byl ozbrojený konflikt mezi Indií a Pákistánem, který se konal mezi květnem a červencem roku 1999 v kašmírském Kárgilu. Příčinou války byl průnik pákistánských vojáků a kašmírských bojovníků za linii kontroly, která \"de facto\" tvořila hranice mezi oběma zeměmi. Indická armáda, podporovaná Indickým vojenským letectvem, zaútočila na pákistánské pozice a s pomocí mezinárodní diplomatické podpory nakonec přinutila pákistánské jednotky ke stažení za linii kontroly.\n\nVojenské střetnutí se odehrávalo ve vysokohorských podmínkách, což si vyžádalo speciální logistická opatření. Válka přitahovala mezinárodní pozornost zejména díky skutečnosti, že obě země byly vlastníky jaderných zbraní.\n\nKárgil se nachází asi 205 km od Šrínagaru poblíž pákistánského Gilgitu - Baltistánu. Před rozdělením Indie v roce 1947 byl Kárgil součástí Baltistánu v indickém Ladákhu. Jednalo se o řídce obydlenou oblast s rozdílnými jazykovými, etnickými a náboženskými skupinami, které žily v odlehlých údolích při nejvyšších horách světa. Hranice mezi Pákistánem a Indií, která byla stanovena během první války v Kašmíru (tzv. linie kontroly), vedla právě Kárgilem.\n\nOblast Kárgilu byla strategicky výhodným, a tudíž důležitým místem. Kdyby jej pákistánská strana ovládla, mohla z vysoce položených hor snáze bránit své hranice před případnými indickými či jinými útoky. Asi 173 kilometrů od Kárgilu se nachází Pákistánem kontrolované město Skardu, které bylo s to poskytnout logistickou a dělostřeleckou podporu pákistánským jednotkám. Během vpádu pákistánských jednotek se většina obyvatel Kárgilu hlásila k islámu, takže od nich pákistánská strana mohla očekávat podporu.\n\nI po konci indicko-pákistánské války v roce 1971 stále docházelo k menším vojenským střetům mezi oběma znepřátelenými stranami. Obě strany se mimo jiné snažily o ovládnutí strategicky důležitého ledovce Siačen. V devadesátých letech došlo k eskalaci napětí mezi oběma zeměmi – na indické straně Kašmíru docházelo k separatistickým akcím, které vedli kašmírští muslimové, v roce 1998 obě země provedly svůj první jaderný test. Ve snaze uklidnit situaci podepsal Pákistán s Indií v únoru 1999 láhaurskou deklaraci, která měla zajistit bilaterální a mírové řešení kašmírské otázky. Nicméně během zimy 1998–1999 pronikly na indické území pákistánské jednotky, jejichž cílem bylo přerušit spojení mezi Kašmírem a Ladakhem a přinutit tak indické jednotky ke stažení z ledovce Saičen.\n\nKdyž po nějaké době indická strana zjistila, že pákistánské jednotky pronikly na jejich území, zaútočila na ně. Během útoku bylo na obou stranách zraněno či zabito stovky lidí.\n\nStřet formou gerilové války pokračuje dodnes. V oblasti Kašmíru se pohybují partyzánské separatistické jednotky, které při svých výpadech vraždí vojáky i civilisty. Odhaduje se, od roku 1991 zemřelo tímto způsobem kolem 10 tisíc civilistů.\n\n"}
{"id": "374748", "url": "https://cs.wikipedia.org/wiki?curid=374748", "title": "Zisk na akcii", "text": "Zisk na akcii\n\nZisk na akcii, známý také pod anglickou zkratkou EPS - \"Earnings Per Share,\" je definován jako zisk připadající na jednu kmenovou akcii společnosti.\n\nPři výpočtu je přesnější použít vážený průměr počtu akcií v oběhu v průběhu funkčního období podávání zpráv, protože počet kmenových akcií v oběhu se může v průběhu času měnit vlivem navyšování kapitálu a zpětných odkupů. Datové zdroje většinou pro zjednodušení výpočtu využívají počet akcií v oběhu na konci období.\n\nZisk na akcii je obecně považován za jeden z nejdůležitějších faktorů při stanovení ceny akcií. Je také hlavní složkou používanou k výpočtu poměru cena/zisk.\n\nPředpokládejme, že společnost má čistý zisk ve výši 25 milionů dolarů. Pokud společnost vyplácí 1 milion dolarů na přednostní dividendy a má 10 milionů akcií první polovinu roku a 15 milionů akcií za druhou polovinu, EPS je formula_2. Za prvé, 1 milion dolarů se odečítá z čistého zisku, zůstane tedy 24 milionů dolarů. Vážený průměr akcií v oběhu (0.5 x 10M + 0.5 x 15M = 12,5 m).\n"}
{"id": "374751", "url": "https://cs.wikipedia.org/wiki?curid=374751", "title": "Terry Ellis", "text": "Terry Ellis\n\nTerry Ellis (* 1944) je britský hudební producent a manažer známý spoluprací s Jethro Tull a v roce 1969 rovněž spoluzakládal vydavatelství Chrysalis Records.\n\nEllis se narodil v Hertfordshire v Anglii. Na University of Newcastle upon Tyne absolvoval s čestnými tituly v matematice a metalurgii. V roce 1967 začal na částečný pracovní úvazek zajišťovat na koleji koncerty a v tomtéž roce později začal podnikat spolu s Chrisem Wrightem při vytvoření agentury Ellis-Wright Agency. Ta v roce 1968 rozšířila své aktivity na management umělců s tím, že Terry byl manažerem Clouds a Jethro Tull a Chris manažerem Ten Years After a Procol Harum. Produkoval několik nahrávek Jethro Tull: \"This Was\", \"Aqualung\" a \"Stand Up\".\n\nPoté, co Chris Wright v roce 1985 vykoupil Terryho Ellise, prodal v roce 1991 značku Chrysalis Records společnosti EMI.\n"}
{"id": "374754", "url": "https://cs.wikipedia.org/wiki?curid=374754", "title": "Mikalojus Daukša", "text": "Mikalojus Daukša\n\nMikalojus Daukša (po roce 1527 – 16. února, 1613) byl litevsky a latinsky píšícím autorem duchovní literatury, překladatelem a představitelem katolické církve. Je jedním z nejznámějších kodifikátorů a propagátorů litevského jazyka. V litevštině zavedl používání některých neologismů, jako např. slov mokytojas (učitel), įkvėpimas (inspirace) či išmintis (moudrost).\n"}
{"id": "374771", "url": "https://cs.wikipedia.org/wiki?curid=374771", "title": "Mikrovlnná termoterapie", "text": "Mikrovlnná termoterapie\n\nMikrovlnná termoterapie (též hypertermie), je onkologická léčebná metoda využívající mikrovlnný ohřev tkáně.\n\nPrvní záznamy o možnosti léčení rakoviny zvýšenou teplotou pochází už ze starověku. Konkrétní záznamy popisující regresi nádorů pacientů po horečnatých onemocněních pochází z konce 19. století. V praxi se jedná o poměrně mladou metodu, jejíž vývoj byl značně podmíněn vývojem mikrovlnné techniky v 70. letech 20. století.\n\nMetoda vychází z toho, že jsou některé nádorové buňky citlivé na teplotu vyšší než 42 °C, zatímco zdravé buňky zpravidla přežívají zvýšení teploty až do 45 °C.\nZ toho vyplývá, že ohřev tkáně na teplotu v rozmezí 42°-45° selektivně ničí buňky nádoru.\nHypertermie je obzvláště účinná při léčení velkých nádorů. \n\nProtože je v nádorové tkáni zhoršená cirkulace krve, je tím snížená i schopnost její termoregulace. Čím větší je nádor, tím je efekt silnější. V normální tkáni se ohřevem cirkulace krve zvýší a tím se teplota stabilizuje, v nádorové tkáni se naopak s rostoucí teplotou cirkulace snižuje, proto je možné ji velice výhodně likvidovat vyšší teplotou.\n\nHypertermie se používá komplementárně s radioterapií. Zatímco radioterapie je účinná na malé nádory a působí zejména na jejich povrchu, hypertermie je nejúčinnější u nádorů nad 2 cm a nejsilněji působí v jejich centru.\n\nNa počátku 21. století se výzkum v této oblasti zaměřuje na vývoj mikrovlnných aplikátorů pro regionální léčbu, tj. aplikátorů určených pro léčení uvnitř tělních dutin a na zlepšení systému sledování a regulace teploty ohřívané tkáně. \n\nNa některých zahraničních pracovištích také probíhá výzkum využití celotělové hypertermie při léčbě AIDS.\n\n"}
{"id": "374783", "url": "https://cs.wikipedia.org/wiki?curid=374783", "title": "Nagykálló", "text": "Nagykálló\n\nNagykálló je město v okrese Nagykálló v župě Szabolcs-Szatmár-Bereg v regionu Severní velká planina na východě Maďarska. Před druhou světovou válku patřilo k župě Szabolcs.\n\nMá rozlohu 6 855 ha a žije zde 10 043 obyvatel (2010).\n\n14 km od sídelního města župy Nyíregyháza.\n\nJiž ve 14. století bylo Nagykálló opidem (tržním městem). Jeho jméno pochází pravděpodobně ze starého slova \"kalló\" znamenající \"shromaždiště\". \"Nagy\" znamená \"velký\"; tato předpona byla použita, aby se rozlišilo mezi Nagykálló a blízkým Kiskálló (\"malé Kálló\"), které se později stalo součástí Nagykálló.\n\nV roce 1315 přiznal král Karel Robert městu práva pořádat trhy, později se zde konalo župní shromáždění a tím pádem se město stalo centrem regionu. Poté, co v roce 1556 Osmani zapálili město, postavili obyvatelé na obranu kamenný hrad. Roku 1603 se usídlili ve městě Hajdúové Istvána Bocskaie. Po jeho smrti se přestěhovali do Hajdúböszörmény, ale Nagykálló zůstalo důležitým průmyslovým centrem. Bylo majetkem rodiny Kállay de Nagy-Kálló.\n\nV roce 1630 okupoval město Jiří II. Rákoczi a vydal zde prohlášení nezávislosti. 29. července 1703 zaútočil na hrad František II. Rákoczi (první bitva války za nezávislost) a následující den ho okupoval. V roce 1704 nařídil, aby byl hrad zničen (byl ale zničen později, v roce 1709). V roce 1747 se město stalo sídelním městem župy Szabolcs, ale v roce 1867 převzala tuto úlohu Nyíregyháza. Statut města získalo Nagykálló opět v roce 1989.\n\n\n\n\n"}
{"id": "374788", "url": "https://cs.wikipedia.org/wiki?curid=374788", "title": "Indukční lampa", "text": "Indukční lampa\n\nIndukční lampa je nesprávný název pro indukční výbojku. Jedná se o výbojku, která nemá elektrody v kontaktu s pracovním plynem. K excitaci pracovního plynu se používá vysokofrekvenční elektromagnetické pole. Excitovaný plyn vyzařuje viditelné nebo ultrafialové záření, které je pomocí luminoforu převedeno na viditelné záření.\n\n\n\n\nV roce 2011 vyráběné indukční výbojky neobsahovaly toxickou rtuť, pouze neškodný amalgám rtuti.\n\nMěrný světelný výkon dosahuje 96 lm / W. Její životnost je až 100 000 hodin. Pokles svítivosti indukční výbojky (např LVD) je v průměru 0,75 % / 2 000 hodin. Díky těmto vlastnostem se skutečně dá používat až do konce její životnosti. Na konci doby života má pokles 37,5%. Díky tomu je nelze používat až do konce života, protože pokles světelného toku je nesrovnatelně vyšší než např. u zářivek nebo vysokotlakých sodíkových výbojek (10%). Halogenidová výbojka o příkonu 400W obsahuje přibližně 60mg rtuti.\n\nJedná se o světelný zdroj, který nemá praktické uplatnění. Jen vzácně na velmi nepřístupných místech (maják na konci světa apod.),\n\n"}
{"id": "374791", "url": "https://cs.wikipedia.org/wiki?curid=374791", "title": "Jack (konektor)", "text": "Jack (konektor)\n\nJack je typ konektoru používaný hlavně pro přenos elektroakustického signálu. Užívá se běžně u spotřební elektroniky.\n\n\nProvedení je jak monofonní, tak stereofonní. Je to nejrozšířenější konektor pro připojení přenosných sluchátek a domácích reproduktorů. Nejběžnější je provedení o velikosti 3,5 mm používané u sluchátek a mikrofonů. Poprvé byla tato miniaturizovaná verze vyrobena a použita v padesátých letech dvacátého století pro monofonní připojení sluchátka k tranzistorovému přijímači.\n\nMonofonní provedení je dvoukontaktní. První kontakt od krytu konektoru je zem. Pokud je konektor celokovový, bývá tento kontakt vodivě spojený s krytem konektoru. Druhý kontakt, špička konektoru se zúžením pro zacvaknutí, je živý. Stereofonní provedení je tříkontaktní. První kontakt od krytu konektoru je jako u monofonního provedení zem. Prostřední kontakt je určený pro pravý kanál. Poslední kontakt, špička konektoru, je určený pro levý kanál stereofonního signálu. Používá se i čtyřkontaktní provedení. Nejběžnější je u přenosných přehrávačů a mobilních telefonů, je užíváno i u notebooků s kombinovanou zdířkou pro výstup (stereo) i vstup (mono). Ve srovnání s tříkontaktním provedením má navíc ještě jeden kontakt. Tento kontakt slouží k ovládání některé funkce přístroje spínačem na sluchátkách nebo vstup pro mikrofon. Tlačítkem můžete vykonávat například ovládání hudebního přehrávače, nebo příjem a ukončení hovoru u mobilního telefonu (některé sluchátka disponují i dalšími tlačítky pro ovládání hlasitosti). Rozložení konektoru je v tom případě změneno, a teda první kontakt od krytu je určen pro přídavné funkce (mikrofon, tlačítko), druhý je zem, třetí je pravý kanál a na konci je levý kanál. Vzájemná kompatibilita čtyřkontaktního JACKu s tříkontaktní zdířkou je zaručena, protože zemníci kontakt je přesně v místě, kde je i na čtyřkontaktné zdířce a přenos zvuku nebude nijak ovlivněn. \n\nStandard 2,5 mm se často používal u starších mobilních telefonů, pro připojení náhlavní soupravy, nebo sluchátek pro mobilní rádio. Jediným známým výrobcem univerzálních sluchátek 2,5 mm je firma Panasonic a jsou kompatibilní s většinou telefonů vybavených 2,5 mm konektorem. Zapojení jiných formátů JACK lze řešit redukcemi. Rozměr 6,3 (někde uváděn jako 6,27 nebo 6,2) mm se používá jako propojení hudebních nástrojů a v profesionální praxi například pro připojení sluchátek k mixážnímu pultu. Například elektrická kytara nebo baskytara má mono výstup 6,3 mm stejně jako například některé mikrofony. Tento rozměr dále používají některé elektronické klávesové nástroje nebo přídavné hudební efekty. Jako sluchátkový výstup používají 6,3 mm JACK některé starší televízory nebo hi-fi soustavy. Standardem je dodnes u mixážních pultů a high-end přístrojů (AV zesilovače apod.).\n\nParadoxem je, že tento typ konektoru, považovaný za moderní, je vlastně již více než sto let starý. Je totiž prakticky shodný s tzv. telefonním kolíkem, používaným v telefonních přepojovačích již kolem roku 1890. Z toho vyplývají poměrně špatné mechanické vlastnosti tohoto typu konektoru – zejména krátkodobé přerušování při pohybu s konektorem („chrastění“ ve sluchátku) a zbytečně velké rozměry.\n\n\n\nZajímavý je i fakt, že konektory Jack prakticky vytlačily podstatně kvalitnější konektory označované DIN.\n"}
{"id": "374798", "url": "https://cs.wikipedia.org/wiki?curid=374798", "title": "Iwaširo (provincie)", "text": "Iwaširo (provincie)\n\nIwaširo (岩代国) je stará japonská provincie vytvořená v období Meidži. Dnes je západní částí moderní prefektury Fukušima, která leží v jižní části regionu Tóhoku.\n\nProvincie se rozkládá v západní polovině střední části prefektury Fukušima; východní částí je provincie Iwaki. Přesněji okresy Date a Adači na severu patří do provincie Iwaširo a okresy Higašiširakawa a Nišišikarawa na jihu patří do provincie Iwaki. Hranicí mezi oběma provinciemi je řeka Abukuma.\n\n7. prosince 1868 byla provincie Iwaširo vytvořena z provincie Mucu. V roce 1872 měla 427933 obyvatel.\n"}
{"id": "374801", "url": "https://cs.wikipedia.org/wiki?curid=374801", "title": "Palestinský exodus", "text": "Palestinský exodus\n\nJako palestinský exodus (arabsky الهجرة الفلسطينية, \"al-Hidžra al-Filastíníja\"), palestinskými Araby označovaný jako an-Nakba (النكبة), ve smyslu „pohroma, katastrofa, kataklyzma“, je označován odchod anebo útěk palestinských uprchlíků během izraelské Války za nezávislost a v letech následujících po ní.\n\nPalestinští uprchlíci jsou lidé převážně arabské národnosti, kteří uprchli nebo byli vyhnáni ze svých domovů v Palestině.\nOrganizace Spojených národů definuje palestinského uprchlíka jako osobu, „jejíž adresou byla mezi červnem 1946 a květnem 1948 Palestina a která přišla o domov a o prostředky k živobytí v důsledku arabsko-izraelského konfliktu v roce 1948“. Do této definice palestinského uprchlíka také patří potomci osob, které se staly uprchlíky v roce 1948 bez ohledu na to, zda bydlely v oblastech označených jako uprchlické tábory, nebo v trvalých bydlištích. Toto je výjimka z běžné definice uprchlíka.\n\nPodle různých zdrojů opustilo své domovy během dubna až prosince 1948 a uprchlo z území dnešního Izraele do okolních arabských zemí 726 000 (zdroje OSN) až 914 000 (palestinské zdroje) palestinských Arabů. V zásadě se za příčinu tak velkého exodu obyvatelstva označují dva důvody – propaganda a strach.\nPosloupnost těchto hromadných útěků z Izraele byla následující: od prosince roku 1947 do března roku 1948 odešlo z Palestiny asi 100 000 Palestinců. Mezi nimi byly mnoho lidí z vyšších a středních městských tříd, ti kteří odešli dobrovolně, čekali, že se vrátí, až se situace uklidní. Od dubna do července uprchlo před útoky izraelské Hagany 250 až 300 000 Palestinců, a to převážně z měst Haifa, Tiberias, Bejt Še'an, Safed, Jaffa a dalších. Po červnovém příměří se asi 100 000 Palestinců stalo uprchlíky. Asi 50 000 obyvatel z Lydday a Ramle bylo vyhnáno k Ramalláhu izraelskými sílami během operace Danny. Během operace Dekel mohli Arabové z Nazaretu a jihu Galijeje zůstat ve svých domovech. Ti později vytvořili jádro Izraelských Arabů. Od října do listopadu 1948 zahájila izraelská IDF operaci Yoav, kdy vytlačila egyptské síly z Negevu, a operaci Hiram, kdy pronásledovala arabskou osvobozeneckou armádu ze severu Galileje. Tyto události přiměly k exodu asi 200 až 220 000 Palestinců. Arabové, kteří uprchli, se báli krutostí, které by je potkaly, pokud by neodešli. Během operace Hiram totiž došlo k nejméně devíti masakrům Arabů, za nimiž stáli izraelští vojáci. Po roce 1948 až do roku 1950 IDF systematicky čistila území, což vyústilo v odchod dalších asi 30 až 40 000 Arabů.\nV zásadě lze za příčinu tak velkého nedobrovolného odchodu obyvatelstva označit tři důvody: strach z masakrů, permanentní válečný stav a výzvy k odchodu z úst některých arabských vůdců.\n\nMnozí z uprchlíků byli k útěku pohnuti výzvami arabských vůdců, kteří jim slibovali, že se brzy vrátí, spolu s vítěznými arabskými armádami, které jim vrátí jejich zemi. V důsledku invaze arabských armád v počátku izraelské Války za nezávislost 15. května 1948 bylo mnoho vesnic evakuováno vůdci místních komunit, kteří se tak snažili ochránit své lidi před válkou. Útěk také podporovaly zvěsti o židovských zvěrstvech, mezi něž patří masakr v arabské vesnici Dejr Jásín z dubna 1948, o němž Encyclopædia Britannica tvrdí, že při útoku oddílů Irgunu a Lechi bylo zabito všech 254 obyvatel vesnice, z nichž většina byli starci, ženy a děti.\n\nVýznamná část palestinských Arabů uprchla na území, kde měl vzniknout arabský palestinský stát a které bylo později okupováno Jordánskem (Judea a Samařsko, později anektované jako Západní břeh Jordánu) a Egyptem (pásmo Gazy).\n\nPříčiny exodu Palestinců jsou dodnes námětem mnoha diskuzí mezi historiky a komentátory konfliktu. Někteří sionisté, včetně prvního izraelského premiéra Davida Ben Guriona, prohlubovali v palestinských Arabech pocit strachu, aby jich Izrael opustilo co nejvíce. Docházelo rovněž k některým operacím Hagany (operace Jiftach, Misparajim, aj.), při nichž byli Arabové vyháněni ze svých domovů a měst. Přesto se např. historik Benny Morris domnívá, že myšlenka palestinského exodu nebyla plánovanou židovskou taktikou. I přes tento názor nepanuje stále jednota v tom, zda byl exodus nechtěným výsledkem války, nebo plánu, který byl navržen před anebo v průběhu války předáky sionistického hnutí.\n\nBezprostředně po odchodu Arabů založila Organizace spojených národů Úřad OSN pro palestinské uprchlíky na Blízkém východě (\"United Nations Relief and Works Agency, UNRWA\"), který zahájil svou činnost v květnu 1950.\n\nJordánsko umožnilo palestinským uprchlíkům získat občanství, ostatní arabské země v souladu s doporučením Arabské ligy neudělaly nic pro jejich začlenění do společnosti. Hospodářský rozvoj Jordánska v 60. letech byl přímo ovlivněn osudy uprchlíků, z nichž mnoho opustilo tábory, našlo si práci a začlenilo se do společnosti. Stejně mohlo být postupováno i vůči uprchlíkům v Sýrii, Libanonu a Egyptě. Hlavním problémem zůstaly uprchlické tábory v pásmu Gazy, kde bylo sto tisíc uprchlíků drženo v izolaci na malém území a nebylo jim egyptskými úřady dovoleno toto území opustit.\n\nDůsledkem Šestidenní války v roce 1967 byla další arabská uprchlická vlna, při níž odešlo přes 200 000 osob z Judeje a Samařska do východní části Jordánska a více než 100 000 z Golanských výšin do Sýrie.\n\nUNRWA registruje tento počet palestinských uprchlíků (údaje jsou ze září 2019):\n\n\nKromě uprchlíků k počtu palestinské populace ještě přistupuje početná palestinská diaspora, která čítá:\n\n\nNa generálním shromáždění OSN, které se konalo 11. prosince 1948, se diskutovalo o tzv. Bernadotteho zprávě, která říká, že: “uprchlíkům, kteří si přejí návrat do svých domovů a chtějí žít v míru se svými sousedy, by měl být povolen návrat v nejbližším možném termínu\".” Toto rozhodnutí bylo každoročně opakováno v OSN, protože Izrael se stále znovu vzpíral tomu, aby došlo k návratu uprchlíků do jejich domovů.\nArabská liga proto vydala instrukce arabským státům ohledně udělování občanství palestinským uprchlíkům (nebo jejich potomkům), kdy jim doporučila, aby se “vyhýbali ukončení své identity a tím jim zaručili právo k návratu do vlasti”. Izrael naproti tomu schválil zákony znemožňující návrat palestinských uprchlíků zpět do jejich domovů.\n\nPalestinská národní vláda podporuje myšlenku návratu a byla připravena jednat o jeho realizaci při různých mírových jednáních. Obě hlavní palestinské frakce Fatah a Hamás zastávají právo návratu uprchlíků.\nIzrael, spolu se Spojenými národy, se pokoušel ujistit znepokojené uprchlíky, že jim umožní vytvoření nezávislého palestinského státu. Toto bylo dojednáváno při jednání v Oslu. Nicméně druhá intifáda zastavila proces vytvoření palestinského státu a myšlenku jeho vytvoření opět znejistila.\n\n"}
{"id": "374818", "url": "https://cs.wikipedia.org/wiki?curid=374818", "title": "New Georgia", "text": "New Georgia\n\nNew Georgia (česky také Nová Georgie) je největším ostrovem Západní provincie Šalomounových ostrovů. Leží v souostroví New Georgia, ostrovním moři tvořeném většinou dalších větších ostrovů provincie. Ostrov je asi 72 km dlouhý a tvoří část jižní hranice New Georgia Sound; Kolombangara leží na západ přes záliv Kula,\nVangunu leží na východ a Rendova na jih, přes průliv Blanche.\n\nOstrov je členitý a hustě zalesněný.\n\nBěhem druhé světové války začala akce Spojených států nazvaná New Georgia 30. června 1943 vyloděním na ostrově New Georgia a blízkých ostrovech. New Georgia byla zajištěna americkými silami 23. srpna, po týdnech těžkých bojů v džungli, ačkoliv boje na blízkých ostrovech pokračovaly až do října 1943.\n\nMunda, japonská základna na ostrově New Georgia, byla hlavním cílem útoku na ostrov. Tato základna nebyla přebrána až do 5. srpna 1943. Japonská zařízení v přístavu Bairoko 13 km severně od Mundy byla obsazena až 25. srpna.\n\nJazyky, kterými se mluví na ostrově, pocházejí z rodiny jazyků New Georgia, které jsou podskupinou jižní novoirské - severozápadní šalomounské větve skupiny oceánských jazyků, hlavní skupiny východních malajsko-polynéských jazyků, jež jsou částí obrovské austronéské rodiny. Skupina se skládá z deseti jazyků, kterými se na ostrově New Georgia mluví a ty jsou rozděleny na východní a západní podskupinu.\n"}
{"id": "374844", "url": "https://cs.wikipedia.org/wiki?curid=374844", "title": "Vladislav I. Lokýtek", "text": "Vladislav I. Lokýtek\n\nVladislav I. Lokýtek ( , 1261 – 2. března 1333, Krakov) byl polský král z dynastie Piastovců. Do roku 1300 byl vévodou, od roku 1305 knížetem krakovským a 20. ledna 1320 byl korunován polským králem, kterým zůstal až do své smrti v roce 1333. Své přízvisko získal na základě své malé výšky (je odvozeno od lokte coby délkové míry).\n\nNarodil se v období, kdy bylo polské království rozdrobené. Během své vlády jej dokázal do značné míry sjednotit. Přitom musel o polský trůn bojovat i s vnějšími nepřáteli, mimo jiné s českým králem Janem Lucemburským, který si na polskou korunu také dělal nárok a zkoušel se Polska zmocnit i vojenským tažením ve spojení s Řádem německých rytířů.\n\nVladislav Lokýtek, který se narodil v roce 1261, byl nejstarším synem Kazimíra I. Kujavského a jeho třetí ženy Eufrosiny Opolské. Od roku 1138, kdy Boleslav Křivoústý ustanovil seniorát, se centrální moc v Polsku stále více oslabovala a země se rozdrobila na mnoho znepřátelených a soupeřících knížectví. Roku 1202 dokonce zcela zaniknul, v té době již pouze formální, titul polského velkoknížete. Vladislavův otec Kazimír byl na počátku druhé poloviny 13. století knížetem kujavským, sieradzským (Sieradz) a lenčickým. Po Kazimírově smrti v roce 1267 byla tato území rozdělena mezi jeho tři žijící syny. Nejstaršího Leška Černého a Siemomysla, kteří byli potomky jeho první ženy Konstancie Vratislavské, a právě sedmiletého Vladislava, který byl pro svou nízkou postavu přezdíván Lokýtek. Vladislav tedy po otcově smrti zdědil Kujavsko, v němž se ujal vlády.\n\nSnahu o sjednocení rozdrobeného Polska projevil již Vladislavův starší nevlastní bratr Lešek II. Černý, který byl roku 1279 korunován na polského krále a jemuž se podařilo sjednotit Malopolsko s oblastmi Sieradzska a Lenčicka. Poté, co Vladislavův bezdětný nevlastní bratr v roce 1288 zemřel, zdědil Vladislav Leškovo panství v Sandoměřsku a začal podnikat loupeživé výpady do oblasti Krakovska, kde měl rovněž své zájmy. Roku 1289 se mu podařilo významné centrum Krakov obsadit. Polsko tak zachvátila občanská válka, v níž se Vladislav postavil proti slezskému knížeti Jindřichu IV. Probovi, který byl zvolen za Leškova nástupce na polském trůně. Po Jindřichově náhlé smrti v roce 1290 se Lokýtkovy zájmy střetly s českým králem Václavem II., který byl synovcem vdovy Leška Černého Griffiny Haličské a měl na oblast Krakovska podobně jako Lokýtek zájem a rovněž nástupní právo. O sporu měl rozhodnout římský král Rudolf, který však byl Václavovým tchánem, a proto dle očekávání rozhodl v jeho prospěch. Český král Václav se tak měl stát dědicem území zemřelého Leška Černého. Vévodkyně Griffina s asistencí Vladislavovi nepřátelsky nakloněné vysoké šlechty rovněž podpořila nástupnictví svého synovce Václava, kterému se podařilo i s pomocí Slezanů (bytomský kníže Kazimír, těšínský Měšek, opolský Boleslav a ratibořský Přemek) podniknout vojenské tažení do Krakovska a Sandoměřska, načež byl Lokýtek, který se těšil především podpoře venkova a nízké šlechty, 9. října 1292 Václavem zajat, donucen uzavřít s králem mír, vzdát se nároků na sporná území a navíc přijmout své državy břešťské a sieradzské od českého panovníka v léno. Tímto tažením tak Václav II. sjednotil pod svou vládou celé Malopolsko, a když roku 1296 neočekávaně zemřel i velkopolský kníže Přemysl II., stal se Václav po uzavření sňatku s Přemyslovou mladičkou dcerou Richenzou rovněž panovníkem Velkopolska. Roku 1300 byl pak český král Václav korunován v Hnězdně arcibiskupem Świnkou polským králem.\n\nRoku 1293 si Vladislav Lokýtek vzal za manželku dceru velkopolského knížete Boleslava Pobožného Hedviku Kališskou. Vladislav a Hedvika měli spolu šest dětí, Kunhutu, Štěpána, Vladislava, Alžbětu, Hedviku a Kazimíra, avšak z nich svého otce přežili pouze Alžběta, která se později se stala uherskou královnou, a nejmladší Kazimír, který se stal otcovým nástupcem. Vladislavu Lokýtkovi, proti kterému se postavila velkopolská šlechta a na něhož uvrhl poznaňský biskup Ondřej klatbu, nezbylo nic jiného, než v roce 1300 uprchnout z Polska. Uchýlil se do Uher, kde vytvořil opozici proti králi Václavovi.\n\nV exilu získal Vladislav spojence a v roce 1304 za podpory uherských pánů pak vtrhl do Malopolska, kde začal svádět boje s Václavovými příznivci a jeho vojenskými posádkami. Podařilo se mu postupně obsadit část Krakovska a Sandoměřska a v roce 1306 dobýt samotné město Krakov. Úlohu mu značně usnadnil fakt, že syn Václava II., mladičký Václav III., musel čelit nepřátelství římského krále a rakouského a štýrského vévody Albrechta I. Habsburského. Nezkušený český král, který ztratil v roce 1304 uherskou korunu v souboji s uherským králem Karlem I. Robertem z Anjou, se z Čech v čele svého vojska vydal do Polska proti Vladislavu Lokýtkovi. Na cestě byl však zabit neznámým vrahem 4. srpna 1306 při zastávce v Olomouci. Je možné, že za vraždou mladého krále stál právě Václavův sok Vladislav Lokýtek. Čechy po smrti posledního z Přemyslovců upadly do vnitřních zmatků a bojů o moc, čehož Vladislav dokonale využil ve svůj prospěch a pro rozšíření svého vlivu.\n\nVladislavovi jeho snahu o sjednocení Polska komplikovalo množství odpůrců. Jeho pokusy dlouhou dobu mařili především nepřátelští velkopolští velmoži, slezská knížata, Mazovsko a krakovský biskup Jan Muskata, který na něho opětovně uvalil církevní klatbu. Nespokojení páni z Malopolska se navíc brzy začali přiklánět na stranu nového českého krále Jana Lucemburského, který roku 1311 přijal titul polského krále a dovolával se dědictví po zavražděném Václavovi III. Krakovsko a Sandoměřsko ke všemu na jaře roku 1311 zachvátilo povstání patricijů proti Vladislavovi, které inicioval krakovský biskup, avšak bez české intervence, která by povstalcům pomohla, byla revolta Lokýtkem brzy potlačena. Po znovuupevnění své moci a obsazení Krakova přistoupil Vladislav ke krokům, které měly omezit vliv a odbojnost malopolské metropole. Místo dědičného fojta dosadil Vladislav na králi závislého úředníka, odňal Krakovu právo soudit šlechtu pro činy spáchané ve městě a nechal nahradit němčinu v městských knihách latinou.\n\nPo smrti svého nepřítele Jindřicha Hlohovského v roce 1309 připojil Vladislav Lokýtek v roce 1310 k Malopolsku Velkopolsko a poté začal usilovat o získání královské koruny. Mimo jím držená polská území nadále ležely oblasti Slezska, Mazovska a Pomoří. Papež s Vladislavovou korunovací dlouho otálel, protože si tím nechtěl znepřátelit Lokýtkova vlivného protivníka Jana Lucemburského. Lokýtek si nakonec přízeň papežské kurie naklonil zvýšením poplatku odváděného z polských zemí do Říma (tzv. denár sv. Petra) ze tří denárů z každé polské rodiny na jeden denár z každé hlavy. Papež Jan XXII. poté s korunovací souhlasil a Vladislav Lokýtek byl 20. ledna 1320 slavnostně korunován ve wawelské katedrále v Krakově na polského krále. Polskému králi však nadále odporovalo opolské, kujavské, mazovské a slezské knížectví. Slezská knížata se dokonce na přelomu 20. a 30. let 14. století dobrovolně lenně zavazovala českému králi Janovi a proti Vladislavovi vystupovala nepřátelsky. Oblast Pomořanska za Vladislavovy vlády připadla expandujícímu Řádu německých rytířů podporovanému Janem Lucemburským, přičemž moc řádu v oblasti Baltu nadále rychle rostla a němečtí rytíři začali být pro existenci polského státu velkým nebezpečím. Toto ohrožení a odříznutí Polska od přístupu k moři vedlo Vladislava Lokýtka v roce 1325 k uzavření obranného spolku se sousedním Litevským velkoknížectvím, které bylo s řádem rovněž v konfliktu. Spolek byl posílen sňatkem Lokýtkova syna a dědice Kazimíra s dcerou litevského velkoknížete Gedymina Aldonou (Annou). Podporu proti řádu a českému králi hledal Lokýtek také v Uhrách, kde s uherským králem Karlem I. Robertem z Anjou zasnoubil svou dceru Alžbětu.\nKrál Vladislav I. Lokýtek zemřel 2. března 1333 v Krakově a zanechal vládu nad Malopolskem a Velkopolskem svému synovi Kazimírovi, který se poté stal králem Kazimírem III.\n\n\n"}
{"id": "374853", "url": "https://cs.wikipedia.org/wiki?curid=374853", "title": "Adéla z Vohburgu", "text": "Adéla z Vohburgu\n\nAdéla z Vohburgu (1128 – 1187 v klášteře Weissenau) byla německá královna a švábská vévodkyně.\n\nAdéla byla dcerou markrabího Děpolta III. z Vohburgu a jeho druhé manželky Adély Polské. Roku 1147 se jako dědička Chebska provdala za pozdějšího císaře Fridricha Barbarossu. Manželství však bylo roku 1153 v Kostnici rozloučeno (kostnickým biskupem Heřmanem a papežskými legáty). Prameny z druhé poloviny 12. a počátku 13. století naznačují, že Adéla byla obviňována z cizoložství a neplodnosti, to by však samo o sobě jako důvod k rozvodu nepostačovalo a oficiálním důvodem se proto stalo příliš blízké příbuzenství (6. stupeň) mezi manžely, což byl zjevně pouze oficiální důvod, neboť se svou druhou manželkou Beatrix byl Barbarossa pokrevně příbuzný též v 6. stupni.\n\nAdéla se krátce poté (1153/1154) znovu provdala, a to za welfského ministeriála Dietha z Ravensburgu. Tento sňatek by se dal označit za mesalianci a zavdával též patrně důvody k řečem o případné nevěře. Zemřela snad roku 1187 v premonstrátském klášteře Weissenau, kde byla také pohřbena.\n\n"}
{"id": "374857", "url": "https://cs.wikipedia.org/wiki?curid=374857", "title": "Žlutý pes", "text": "Žlutý pes\n\nŽlutý pes je česká rocková kapela, působící od roku 1978. Jejím zakladatelem a frontmanem je Ondřej Hejma. \n\nV 80. letech, po vydání článku „Nová vlna se starým obsahem“, skupina vystupovala pod krycími názvy „Tomahawk“ a „Hudebně-zábavná skupina Ondřeje Hejmy“. \n\nSkupina zahrála množství koncertů, získala Zlaté desky a Ceny akademie populární hudby Anděl.\nMezi hity skupiny patří písně „Sametová“, „Modrá je dobrá“, „Náruživá“.\n\n\n"}
{"id": "374863", "url": "https://cs.wikipedia.org/wiki?curid=374863", "title": "Sobotáles", "text": "Sobotáles\n\nJako sobotáles se v dřívějších dobách (do 19. století) označoval plat učitele nižších škol získávaný od vyučovaných žáků, resp. jejich rodičů. Název pochází ze slova sobota, neboť k vyplácení sobotáles docházelo na konci školního týdne v sobotu (někde každou sobotu, někde v delších intervalech, např. čtvrtletně). Dožebrávání se sobotáles učitele v očích veřejnosti velmi snižovalo. Tento stav ukončily školské zákony z let 1867–1869, kdy dozor nad školami ztratily obce a vikáři (dozor svěřen státu – okresním radám), obcím zbyla jen materiální péče o zřizování a udržování škol. Učitel se stal veřejným úředníkem s vyměřeným pravidelným platem vypláceným státem. Jeho sociální prestiž významně vzrostla. Učitelstvo přestalo být jakýmsi podivným mezistavem mezi duchovenstvem a nádeníky.\n\nPřed tím, učitel kromě sobotáles někdy dostával také plat od obce nebo od vrchnosti, popřípadě mu byl přidělen k zemědělskému využívání nějaký obecní pozemek, ale ani v souhrnu to zpravidla nepostačovalo k obživě učitele a jeho rodiny, pokud nějakou měl, takže byl leckdy nucen si přivydělávat hraním v kostele nebo po hospodách a podobně.\n"}
{"id": "374865", "url": "https://cs.wikipedia.org/wiki?curid=374865", "title": "Karel Liebscher", "text": "Karel Liebscher\n\nKarel Liebscher (24. února 1851 Praha – 20. dubna 1906 tamtéž), byl český malíř – krajinář a ilustrátor. Pro jeho tvorbu je typický výběr malebných scenérií, harmonie a úhlednost; krásu nalézá i ve zdánlivě prostých motivech a odlehlých koutech. Velmi si nechával záležet na technické dokonalosti a pečlivé propracovanosti. Bratr malíře Adolfa Liebschera.\n\nKe kreslení měl nadání od dětství, ale zpočátku nepředpokládal, že by mohlo být jeho hlavním zaměstnáním. Vystudoval techniku a nastoupil do práce jako asistent na stavebním úřadě. Po půl roce se u něj ale projevila nervová nemoc, která vyžadovala klid. Za pobytu v lázních Gräfenberg (Lázně Jeseník), Tábor a Letiny studoval přírodu a začal se naplno věnovat krajinomalbě. První ilustrace uveřejnil v roce 1879. Roku 1883 studoval na vídeňské malířské akademii. V roce 1884 se oženil Emou Procházkovou.\n\nPrvní velkou výstavu 128 obrazů a studií uspořádal v roce 1885 v Praze. Tématem jeho prací byly významné české památky (Chrám svaté Barbory v Kutné Hoře, Hradčany, Karlštejn, Zvíkov aj.), česká krajina (Šumava), později hledal náměty i na svých cestách do zahraničí (středomořské pobřeží, Bosna). Jeho talentu využil i Jan Otto, jehož vydavatelství uveřejňovalo řadu jeho ilustrací v časopisech (např. Zlatá Praha) i výpravných publikacích (např. \"Čechy\" Bedřicha Bernau, \"Hrady a zámky\" Augusta Sedláčka).\n\n\n"}
{"id": "374881", "url": "https://cs.wikipedia.org/wiki?curid=374881", "title": "Metropolitní oblasti Španělska", "text": "Metropolitní oblasti Španělska\n\n"}
{"id": "374884", "url": "https://cs.wikipedia.org/wiki?curid=374884", "title": "Jan Ladislav Pospíšil", "text": "Jan Ladislav Pospíšil\n\nJan Ladislav Pospíšil (24. prosince 1848 Dolní Staré Město u Trutnova – 6. března 1893 Hradec Králové) byl knihkupec, majitel knihtiskárny a náměstek purkmistra (starosty) v Hradci Králové. Převzal a zvelebil rodinný podnik, založený dědečkem Janem Hostivítem Pospíšilem. Zasloužil se o zřízení městského muzea a především o zboření hradeb. Byl také autorem několika převážně výchovných a vlastivědných publikací pod pseudonymy Jan Karlík a Pavel Volný.\n\nNarodil se 24. prosince 1848 v Humlově Dvoře č. 21 na Dolním Starém Městě u Trutnova jako syn knihtiskaře Ladislava Pospíšila (1820-1891) a vnuk Jana Hostivíta Pospíšila, zakladatele rodinné tiskařské a vydavatelské tradice.\n\nJako dítě se přestěhoval s rodiči do Hradce Králové, kde jeho otec roku 1856 převzal vedení rodinné tiskárny. Měl zájem o vědu, úspěšně absolvoval hradeckou reálku a začal studovat na pražské technice. Když ale roku 1866 zemřel jeho bratr, který se měl stát otcovým nástupcem v rodinném závodě, nechal se přesvědčit a začal se věnovat knihkupeckému podnikání. \n\nZáklady řemesla získal v otcově podniku. Poté strávil několik let v Brockhausově nakladatelství v Lipsku, pak určitou dobu v pražském závodě Grégr & Dattl a nakonec kolem roku 1876 převzal rodinný závod. Vydával tam spisy pro mládež, některé i sám přeložil z němčiny. Vedle toho se věnoval obecním záležitostem. R. 1880 byl zvolen do obecního zastupitelstva, o čtyři roky později do městské rady a následující rok do funkce náměstka purkmistra. Ve funkci se zasloužil o zvelebení města: například založil městské muzeum, zasadil se o zestátnění reálných škol a zachování odborné zámečnické školy, přispěl k založení Klicperova divadla a zajistil, že na místě někdejšího německého kasina získala stálou scénu Beseda, Byl rovněž zasloužilým členem Sokola.\n\nJeho největší zásluhou je zboření královéhradeckých hradeb, které obepínaly město jako pevnost od 18. století a bránily jeho růstu. Pokrokovým občanům vadilo, že kvůli hradbám mají okolní obce (např. Kukleny, Nový Hradec Králové) i vzdálená města (Liberec) mnohem lepší podmínky k rozvoji, než kdysi vzkvétající Hradec, a ve zboření viděli příležitost k znovuzískání někdejší prosperity. Pospíšil stál v čele těchto snah; musel přitom bojovat nejen se státními orgány, ale i některými majiteli hradeckých domů, kterým tehdejší stav vyhovoval. Razil heslo „Stržení hradeb — svobodný Hradec!“. K tomuto cíli pracoval usilovně po dvanáct let. Počátkem března 1893 se vše konečně téměř podařilo. Hradecká vojenská pevnost byla zrušena, pozemky nabídnuty k prodeji, jednání se státními úřady (erárem) dokončeno, návrhy zákonů připraveny a odeslány do říšské rady ke konečnému schválení. Pospíšil o tomto úspěchu podával 3. března zprávu na zasedání městského zastupitelstva, to mu bouřlivě gratulovalo. Ihned poté, snad i v důsledku velkého vypětí a vzrušení, ho ještě na pódiu postihla mozková mrtvice, které za tři dny podlehl.\n\nSplnění svého snu, který měl už na dosah, se nedočkal. Ignát Herrmann to vyjádřil slovy „zvítěziv padl“ a „moment tragiky ibsenovské“. Smrt mu zabránila stát se příštím hradeckým starostou.\n\nPohřben byl 9. března na novohradeckém hřbitově u kostela sv. Jana za velké účasti občanů města, hostů z okolí i členů Pospíšilovy rozvětvené rodiny. Život v městě se to odpoledne zastavil — podnikatelé i úředníci spontánně ukončili práci a vydali se v dlouhém průvodu uctít památku svého představitele. Byla to mohutná, rozsahem nevídaná událost. Obecní zastupitelstvo navíc krátce předtím rozhodlo, že mu bude zbudován náhrobek z kamenů zrušené pevnosti a že po něm bude pojmenována jedna z ulic (dnešní Pospíšilova třída). \n\nSoučasníci považovali Pospíšila za jednoho z nejzasloužilejších a nejšlechetnějších občanů Hradce. S velkým úsilím a sebeobětováním pracoval pro rozvoj města v mnoha směrech. Stal se jeho „křisitelem“, přičemž až v posledních dnech života ho viděl „vstávat z mrtvých“. Jak napsal Ignát Herrmann, byl mužem vážné, hluboké povahy, pevného charakteru, břitkého vtipu, střídmý, činnosti neúmorné. Pilným studiem literatury, jazyků a filosofie nabyl téměř univerzálního vzdělání.\n\nZrušení vojenské pevnosti, vyjednané Pospíšilem, vytvořilo předpoklad pro její pozdější odkup, zboření hradeb a moderní rozvoj města pod vedením Františka Ulricha, starosty v letech 1895-1929.\n\nRoku 1932 bylo přijato rozhodnutí o umístění Pospíšilova pomníku. Podle původního plánu měl být odhalen ke 40. výročí úmrtí, tj. 8. března 1933; fakticky k tomu došlo v neděli 25. června téhož roku. Starosta Pilnáček a jeho předchůdce Ulrich připomněli v projevech jeho zásluhy i celkovou atmosféru 90. let 19. století. Pomník, jehož autorem je hradecký sochař Jan Škoda, stojí v ose Pospíšilovy třídy v místě, kde se v 90. letech 19. století začalo s bouráním hradeb a představuje ho jako muže pevného jako skála, jasných obrysů, s určitou jemností osobních rysů a zpracování. Na podstavci je nápis „osvoboditel města z pout hradebních“. Za druhé světové války byl pomník odstraněn a nepoškozený roku 1946 vrácen na původní místo.\n\nVedle podnikatelské a politické činnosti byl rovněž autorem a editorem několika spisů pod pseudonymy Jan Karlík a Pavel Volný, např.\n\nRoku 1877 se oženil se sestřenicí Olgou Pospíšilovou, dcerou svého strýce, pražského nakladatele Jaroslava Pospíšila. Měli čtyři děti.\n\n"}
{"id": "374886", "url": "https://cs.wikipedia.org/wiki?curid=374886", "title": "Kurská magnetická anomálie", "text": "Kurská magnetická anomálie\n\nKurská magnetická anomálie (rus. \"Курская магнитная аномалия\") často označovaná zkratkou KMA je magnetická anomálie v Ruské federaci; je bohatá na železnou rudu. \n\nZabírá části Kurské, Belgorodské, a Orelské a Voroněžské oblasti, samotná Kurská pánev přesahuje i do dalších oblastí a její plocha je asi 160 000 km². Ložiska se nachází v linii dlouhé asi 850 a široké přibližně 40 – 100 km. Jižně pokračuje do obdobných ložisek u Kremenčuku a dále až do oblasti krivorožské rudní zóny. Kurská magnetická anomálie je největší magnetickou anomálií zaznamenanou na Zemi.\n\nAnomálie byla objevena už v 18. století v roce 1773 při mapování oblasti astronomem a členem Ruské akademie věd P. B. Inochodcevem. V roce 1874 zde geomagnetická měření prováděl docent Univerzity v Kazani N. Smirnov, v roce 1883 provedl sérii 71 měření N. Pilčikov a poprvé vyslovil domněnku o původu této magnetické anomálie a příčinné souvislosti s předpokládaným obrovským ložiskem železné rudy. Za to získal v roce 1884 stříbrnou medaili Ruské geografické společnosti.\n\nVýznamná ložiska páskovaných železných rud však byla objevena až ve 20. a 30. letech 20. století při výzkumech státní komise (ОККМА) vedené Ivanem Gubkinem, jejímž cílem však původně byla ropa.\n\nKurská magnetická anomálie se nachází v prekambrickém Voroněžském masivu. Většina jeho prekambrických hornin je pod ním hluboce pochovaná, jeho východní část však vychází na povrch v údolí řeky Don. Kurská skupina geologicky odpovídá horninám Krivorožské skupiny, její horniny jsou však intenzivněji přeměněny. Na zvrásněné prekambrické horniny nasedá na severu devon, na jihu karbon a ve středu oblasti jura.\n\nRudné polohy reprezentují železité kvarcity, které tvoří střední formaci, obklopené krystalickými břidlicemi, rulami, polohami vápenců a granitoidních intruzí vrchní a spodní formace. Vrchní formaci tvoří diskordantně nasedající fylity, slepence a vápence. Horizonty na rudu bohatých hornin jsou asi 200 m mocné a nacházejí se v hloubkách od 30 do 350 m pod povrchem. V jejich podloží lze najít přeměněné pískovce, fylity a svory, ruly a migmatity spodní formace. Celá oblast je intenzivně zvrásněná a postižená zlomovou tektonikou. Nejvýznamnějšími rudami jsou magnetit, hematit a siderit. Ruda obsahuje průměrně od 26 do 46 % železa. V regionu se podle dnešních představ nachází asi 25 Mt středně kvalitní rudy s obsahem Fe 32-37 % a 30 megatun rud s obsahem 52-66 % Fe. Situovány jsou ve dvou rovnoběžných od severozápadu k jihovýchodu se táhnoucích pruzích. Východní 1 – 60 kilometrů široký pás se táhne asi 400 km mezi městy Valujky na jihovýchod k Starému Oskolu, Ščigrám a východně od Kurska k městu Orel. Západní pás je asi 600 km dlouhý a 2 – 40 km široký, táhne se od města Volčansk na jih k Bělgorodu, Lgovu a západně od Kurska k Boljatinu na severu.\n\nPoprvé zde byla železná ruda objevena 7. dubna 1923 v blízkosti města Ščigry v hloubce 167 metrů. V roce 1935 se začalo s ražbou prvních ověřovacích štol, těžba poté hlubinným způsobem pokračovala a v listopadu téhož roku bylo vytěženo prvních 35 tun rudy. Ve čtyřicátých a počátkem let padesátých let průzkum pokračoval. Odkrytí většiny povrchových dolů spadá až do tohoto období. První kombinát k úpravě rudy byl uveden do provozu v roce 1956.\n\nÚzemí Kurské anomálie je rozděleno na několik báňských oblastí, některé z nich se vymykají administrativnímu dělení. Jde o Lebedinskou, Michajlovskou, Stojlenskou, Korobkovskou, Jakovlevskou, Pogremeckou, Novojaltijskou a Bolšetrojskou oblast. Významnými horními a zpracovatelskými městy jsou zde Gubkin, Železnogorsk, Staryj Oskol, Strojitěl, Šebekino, Dimitrovsk a další. Ruda se zde těží převážně povrchovým způsobem (Stojlenská, Lebedinská a Michajlovská rudní oblast), ale např. v Korobkovské rudní oblasti se těží hlubinným způsobem.\n\nNejvětším povrchovým dolem je v současnosti \"Lebedinskij\" u Gubkina. Má hloubku 350 metrů (z toho téměř 150 pod úrovní moře), od roku 1971 tu byla vytěžena více než miliarda tun železné rudy.\n"}
{"id": "374895", "url": "https://cs.wikipedia.org/wiki?curid=374895", "title": "Zbyslavská mozaika", "text": "Zbyslavská mozaika\n\nZbyslavská mozaika je přírodní památka nacházející se ve vesnici Zbyslav v okrese Kutná Hora.\n\nJedná se o přírodní mozaiku, která je tvořena vápníkovými slepenci na příbojem ohlazených rulových skalách. Ve vápnitém tmelu mezi jednotlivými valounky se nachází celá řada zkamenělých živočichů - ústřice, ježovky, mlži, houby a další jako doklad života před více než 65 milióny let.\n\n"}
{"id": "374902", "url": "https://cs.wikipedia.org/wiki?curid=374902", "title": "Ujčín", "text": "Ujčín\n\nUjčín je malá vesnička přibližně dva kilometry od Kolince. V roce 2011 zde trvale žilo 84 obyvatel. Přes ves teče říčka Ostružná.\n\nPrvní písemná zmínka o vesnici pochází z roku 1379.\n\n\n"}
{"id": "374909", "url": "https://cs.wikipedia.org/wiki?curid=374909", "title": "Handheld", "text": "Handheld\n\nHandheld je lehké, malé a přenosné elektronické zařízení s vlastním napájením. Na handheldu mohou běžet různé aplikace, můžete hrát hry anebo sledovat video. Handheld je podmnožina mobilního zařízení. Handheld má svůj název z anglického \"držet v ruce\".\n\nPrvní rozšířenější handheld byl Gameboy od společnosti Nintendo. V současné době je na trhu New Nintendo 3DS (existují také vylepšená verze tohoto handheldu \"New Nintendo 3DS XL\" a jednodušší verze \"New Nintendo 2DS XL\").\n\nV březnu 2017 společnost Nintendo vydala konzoli Nintendo Switch, která kombinuje prvky herní konzole a handheldu.\n\nV září 2019 vyšel handheld od společnosti Nintendo \"Nintendo Switch Lite\". Jedná se o zjednodušenou verzi Nintendo Switch, který vyšel v roce 2017.\n\n"}
{"id": "374915", "url": "https://cs.wikipedia.org/wiki?curid=374915", "title": "Vincent Grimm", "text": "Vincent Grimm\n\nVincent (Vincenz, Vince) Grimm (1800, Vídeň – 15. ledna 1872, Pešť) byl maďarský šachový mistr.\n\nGrimm se narodil ve Vídni a do Pešti se přestěhoval roku 1823. V té době vykonával celou řadu povolání – byl malířem, uměleckým dealerem (reprezentoval nově založenou maďarskou uměleckou asociaci), klavíristou, litografem a nakonec kartografem. Byl také předsedou šachového klubu \"Pesti Sakk-kör\", který společně s Jószefem Szénem založil v Pešti roku 1839 (klub měl po potlačení maďarských revolučních událostí v letech 1848 - 1849 zákaz činnosti až do roku 1864).\n\nGrimm byl společně Jószefem Szénem, J. Oppenheimem a dalšími členem týmu, který v korespondenčním zápase s pařížskými hráči (Pierre de Saint-Amant, Ignazio Calvi, M. Chamouillet a další) v letech 1842-45 zvítězil 2:0. V zápase maďarský tým poprvé použil variantu Italské hry \"1.e4 e5 2.Jf3 Jc6 3.Sc4 Se7\", která získala název \"uherská obrana\".\n\nGrimm se aktivně zúčastnil Maďarské revoluce v letech 1848 - 1849 a byl uvězněn pro tisk a distribuci podvratné literatury. Žil pak v exilu v syrském Aleppu a nemohl se zúčastnit šachového turnaje v Londýně roku 1851, ačkoliv byl pozván.\n\nBěhem svého pobytu v Sýrii konvertoval Grimm k islámu a změnil si jméno na Murad Bej (nebo na Mustafa Bej). Do Uher se vrátil až roku 1868.\nJeho jménem je pojmenována varianta ve střelcově gambitu v přijatém královském gambitu \"1.e4 e5, 2.f4 exf4, 3.Sc4 Dh4+, 4.Kf1 g5, 5.Jc3 Sg7, 6.d4 d6, 7. e5\"\n\n\n"}
{"id": "374916", "url": "https://cs.wikipedia.org/wiki?curid=374916", "title": "Voroněžský front", "text": "Voroněžský front\n\nVoroněžský front ( ) byl název vojenské formace Rudé armády za druhé světové války.\n\nVoroněžský front vznikl 9. července 1942 na základě rozkazu Stavky z 7. července z levého křídla Brjanského frontu bránícího Voroněž a okolí. Vojska frontu v Voroněžsko-vorošilovgradské operaci pokračovala v obraně. Záhy se německý útok obrátil na jiha situace se uklidnila. Nové boje na úseku Voroněžského frontu vzplály až v prosinci, když se levé křídlo frontu účastnilo Stalingradské operace.\n\nOd ledna do března v rámci Voroněžsko-charkovské operace vojska frontu nejdříve společně s 6. armádou Jihozápadního frontu porazila na horním Donu nepřátelskou skupinu armád B (Ostrogožsko-rossošská operace 13. až 27. ledna 1943). Poté ve spolupráci s Brjanským frontem úderem ve směru na Kastornoje na křídla německé 2. armády obklíčil a zničil větší část nepřátelských vojsk a 25. ledna osvobodil Voroněž (Voroněžsko-kastorenská operace 24. ledna až 2. února 1943). Třetí fází sovětského útoku byla Charkovská útočná operace (operace Hvězda) 2. února až 3. března 1943. Rozbitá vojska skupiny armád B nekladla vážnější odpor, 8. února byl osvobozen Kursk, 9. Bělgorod, 16. Charkov. K 3. březnu se vojska frontu dostala až na linii Sumy-Lebedin-jižně od Achtyrky, ale bez rezerv a s minimálním množstvím paliva a střeliva. V březnu Sověti ustupovali před německým protiútokem, koncem měsíce se fronta stabilizovala a Voroněžský front zaujal postavení v jižní části Kurského oblouku.\n\nPo pečlivé přípravě front odrazil v červenci 1943 útok německé 4. tankové armády a armádní skupiny Kempf a 3. srpna zahájil vlastní útok. V Bělgorodsko-charkovské operaci (plánovaná jako Operace vojevůdce Rumjancev) rozbil 4. tankovou armádu což umožnilo Stepnímu frontu osvobodit Bělgorod a Charkov. Následně v Černigovsko-poltavské operaci front postoupil až k Dněpru a získal předmostí u Bukrinu a Ljutěže.\n\n20. října byl front přejmenován na 1. ukrajinský.\n\n\n\nVelitel\n\nČlen vojenské rady\n\nNáčelník štábu\n\n\n"}
{"id": "374919", "url": "https://cs.wikipedia.org/wiki?curid=374919", "title": "Contras", "text": "Contras\n\nContras je dobové označení pro různé pravicové povstalecké skupiny, které bojovaly proti levicové nikaragujské Sandinovské frontě národního osvobození (FSLN). Jejich činnost vzrostla po svržení Anastasia Somozy Debayleho v červenci 1979 při tzv. Sandinistické revoluci. Hnutí Contras bylo co do cílů a ideologie značně roztříštěné, neboť zahrnovalo několik názorově odlišných skupin. Největší a nejvýznamnější z nich se postupem času stala takzvaná Nikaragujská demokratická síla (FDN). V roce 1987 byly prakticky všechny organizace Contras sjednoceny, přinejmenším formálně, do Hnutí nikaragujského odporu. \n\nZpočátku dostávali povstalci finanční a vojenskou podporu od Spojených států prostřednictvím CIA, pomoc jim poskytovala i Argentina. Po vypuknutí aféry Írán-Contras v roce 1987 si americký Kongres přál, aby se USA od nikaragujského konfliktu distancovaly, a odvolaly veškerou podporu. \n\nTermín „Contra“ pochází ze španělského slova , což je zkratkou výrazu , česky kontrarevoluce, očekávaný vedlejší produkt mnoha revolucí. Někteří povstalci neměli označení Contras rádi, protože měli dojem, že popisuje jejich důvody pouze v negativním smyslu, anebo že si přejí znovunastolit starý pořádek. Povstalečtí bojovníci sami sebe nazývali \"comandos\"; sympatizanti z řad rolníků je také nazývali (bratranci). Později nazývali veteráni svoje hnutí (hnutí odporu).\n\nJejich činnost byla pestrá. Zahrnovala vypalování klinik, škol a zemědělských farem. Od svého vzniku do roku 1985 zavraždili 7650 lidí a dalších 5240 drželi v zajetí kvůli výkupnému, přičemž většina unesených byli zahraniční učitelé a zdravotní pracovníci, kteří dobrovolně působili na nikaragujském venkově. Kromě toho šířili i protistátní letáky, pokládali námořní miny u nikaragujských přístavů (cca 200) a ve své největší akci dokázali dočasně ochromit nikaragujské hospodářství, když zapálili nádrže s ropou v přístavu Corinto a tak zemi připravili o 6 000 000 litrů ropy.\n\n"}
{"id": "374928", "url": "https://cs.wikipedia.org/wiki?curid=374928", "title": "Maine (rozcestník)", "text": "Maine (rozcestník)\n\nMaine může znamenat:\n\n"}
{"id": "374929", "url": "https://cs.wikipedia.org/wiki?curid=374929", "title": "Peelova komise", "text": "Peelova komise\n\nPeelova komise, běžně známá jako Královská komise, byla britská komise, která v letech 1936–1937 vyšetřovala příčinu nepokojů, které vypukly v roce 1936 a přerostly v útoky na židovské civilisty a generální stávku Arabů. V čele nepokojů stál velký jeruzalémský muftí Amín al-Husajní, který inicioval vznik Vysoké arabské komise, do jejíhož čela se postavil. V čele komise stál bývalý Státní sekretář pro Indii lord Robert Peel.\n\nBěhem šetření Peelovy komise se poprvé objevila myšlenka na rozdělení Palestiny. Konečná zpráva, vydána v červenci 1937, sice na jedné straně připouštěla velmi kladný vliv židovského obyvatelstva na rozvoj země, na straně druhé však souhlasila s arabským požadavkem na omezení židovského přistěhovalectví na 12 000 osob po dobu následujících pěti let. Zejména však zpráva navrhla rozdělit zemi na tři regiony: židovský zahrnující přímořské pláně a Galileu; podstatně větší arabský, zahrnující zbytek Palestiny, který by byl připojen k Zajordánsku; a trvalou britskou správu nad enklávou zahrnující jeruzalémsko-betlémský výběžek s koridorem k moři a britské základně na Galilejském jezeře a Akabský záliv. Později byl plán poněkud upraven, aby usnadnil výměnu pozemků a obyvatelstva podle řecko-tureckého vzoru po první světové válce.\n\nVšichni představitelé Arabů v Palestině i zajordánský král Abdulláh plán odmítli. Na židovské straně plán okamžitě odmítli Vladimír Žabotinský a další revizionisté, Světová sionistická organizace přes výhrady plán přijala. Nakonec však plán realizován nebyl, což zapříčinilo zejména další arabské povstání v letech 1936−39, zaměřená jak proti Židům, tak i proti Britům. Ačkoliv se vzpouru nakonec podařilo potlačit, reagovala britská vláda v květnu 1939 vydáním MacDonaldovy bílé knihy, která paradoxně odměnila arabské buřiče, pohřbila návrhy „Peelovy komise“ a navíc ještě přísněji omezila židovské přistěhovalectví, což se v důsledku rovnalo rozsudku smrti pro statisíce Židů prchajících před nacismem.\n\n"}
{"id": "374933", "url": "https://cs.wikipedia.org/wiki?curid=374933", "title": "Tianeti", "text": "Tianeti\n\nTianeti (gruzínsky: თიანეთი) je městečko ve východní Gruzii. Nachází se v relativně odlehlém horském kraji Severního Kavkazu ve východní části regionu Mccheta-Mtianetie v nadmořské výšce okolo 1100 metrů nad mořem. Městem protéká řeka Jori, na která je pár kilometrů za městem vybudovaná malá vodní nádrž. Od hlavního města Tbilisi je vzdáleno přibližně 78 km.\n\nMěsto v důsledku hospodářského útlumu v postsovětských 90. letech zaznamenalo značný úpadek a odliv obyvatelstva (dnes stále ještě probíhá) za prací buď do jiných částí Gruzie, nebo do Ruska. Město se tehdy potýkalo s velkou chudobou a nezaměstnaností. Dnes je situace už lepší a 95 % ekonomicky aktivních obyvatel pracuje alespoň v zemědělství nebo v lehkém potravinářském nebo dřevozpracujícím průmyslu. Další rozvoj však brzdí infrastruktura v nevyhovujícím stavu.\n"}
{"id": "374935", "url": "https://cs.wikipedia.org/wiki?curid=374935", "title": "Berengarie Navarrská", "text": "Berengarie Navarrská\n\nBerengarie Navarrská ( \"Bérangère de Navarre\", \"Berenguera de Navarra\" ; 1165 – 23. prosince 1230 Le Mans) byla anglická královna, manželka Richarda Lví srdce, po jehož boku se zúčastnila třetí křížové výpravy.\n\nBerengarie se narodila zřejmě v polovině šedesátých let 12. století jako jedno z posledních dětí z manželství navarrského krále Sancha VI. Moudrého a Sanchi, dcery kastilského krále Alfonse VII. Podnět k manželskému svazku s Richardem Lví srdce dala Richardova energická matka Eleonora, která nechtěla dopustit spříznění s Kapetovci. Sňatku předcházelo nevěstino únavné putování za budoucím chotěm z jižní Francie přes Alpy a Lombardii do Pisy. Odtud se plavily obě dámy na Sicílii, kde v Reggiu di Calabria 30. března 1191 došlo k setkání.\n\nRichard Lví srdce totiž stejně jako francouzský král Filip vyslyšel volání křesťanstva na záchranu Jeruzaléma a vydal se na křížovou výpravu. Bylo mu dvaatřicet let a dle současníků byl světlovlasý, prchlivý a přes svůj pokročilý věk dosud nebyl ženatý. Dodnes se zpochybňuje jeho sexuální orientace. Slovy Richardova současníka:\n\nKrálovna matka zanechala Berengarii v Mesině a vrátila se zpět do Anglie. Svatba byla prozatím pro právě probíhající postní dobu odložena a navarrská princezna se přidala ke křížové výpravě. Dle kronikáře Richarda z Devizes byla při odjezdu z Messiny zřejmě stále pannou. Společně se svou budoucí švagrovou Johanou, vdovou po sicilském králi Vilémovi se během plavby prozíravě vyhnula hrozícímu zajetí u kyperského města Amathos. 12. května 1191 se provdala v Limassolu za Richarda a vzápětí byla korunována anglickou královnou.\n\nNa počátku června 1191 vyplula výprava z Kypru směrem ke Svaté zemi. Berengarie trávila většinu výpravy po boku švagrové Johany. Levantu obě ženy opustily společně s Damselou, dcerou svrženého kyperského císaře Izáka Komnena 29. září 1192, kdy vypluly směrem k Evropě. Poklidná plavba byla zakončena v Brindisi a pak se vydaly směrem k Římu, kde také zůstaly. Richard takové štěstí neměl, cestu mu zkomplikovala bouře a tak se vydal přes Korfu, Dubrovník a Rakousko, které se mu stalo osudným. Ve vsi Erdberg (dnešní součást Vídně) byl i přes svůj převlek rozpoznán a zajat. V zajetí strávil více než rok.\n\nManželé se setkali po mnoha peripetiích až 4. dubna 1195 pravděpodobně v Le Mans a usadili se v Thorée.\n\nRichard zemřel 6. dubna 1199 za války s místohrabětem z Limoges na následky zranění kuší při obléhání hradu Châlus. Ke zranění došlo 26. března, po lékařském zákroku, kdy se chirurg snažil šíp z páteře vyjmout, začala Richarda sužovat horečka a infekce zkázu dokonala. Stačil včas vyrozumět svou matku, která dlela v klášteře Fontevrault a zemřel jí v náručí. Richardovo srdce bylo pohřbeno v katedrále Nanebevzetí Panny Marie v Rouenu, tělo v opatském kostele ve Fontevraultu a vnitřnosti na hradě Chalus. Manželství zůstalo bezdětné.\n\nJako vdova žila Berengarie v Chinonu a pak v Le Mans, kde dodnes stojí dům, kde údajně královna vdova přebývala. Zemřela roku 1230 ve věku snad i sedmdesáti let a je pohřbena v cisterciáckém klášteře Epau, který založila roku 1229 a trávila v něm podzim života.\n\n\n"}
{"id": "374938", "url": "https://cs.wikipedia.org/wiki?curid=374938", "title": "4. ukrajinský front", "text": "4. ukrajinský front\n\n4. ukrajinský front ( ) byl název dvou vojenských formací Rudé armády za druhé světové války.\n\n4. ukrajinský front vznikl 20. října 1943 přejmenováním Jižního frontu.\n\nDo začátku listopadu 1943 dokončil Melitopolskou operaci s výsledkem postupu o 300 km k ústí Dněpru a Perekopské šíji.\nV lednu a únoru 1944 se pravé křídlo frontu se účastnilo Nikopolsko-Krivorožské operace ve které společně s 3. ukrajinským frontem zlikvidoval Nikopolské předmostí nepřítele.\nV dubnu a květnu 1944 ve spolupráci s Samostatnou přímořskou armádou a Černomořským loďstvem osvobodil Krym.\n\n16. května 1944 Hlavní stan rozhodl o zrušení frontu k 31. květnu, Přímořská armáda zůstala na Krymu, ostatní vojska byla odeslána na jiné úseky fronty, většinou do Běloruska.\n\n\n\nVelitel\n\nČlen vojenské rady\n\nNáčelník štábu\n\nPodruhé byl 4. ukrajinský front vytvořen 5. srpna 1944 z levého křídla 1. ukrajinského frontu v sestavě 1. gardové a 18. armády s 8. leteckou armádou. V září a říjnu 1944 s 1. ukrajinským frontem ve Východokarpatské strategické útočné operaci (jejíž částí byla Karpatsko-dukelská operace) osvobodil Podkarpatskou Rus a východní Slovensko. V lednu a únoru v Západokarpatské operaci vojska frontu osvobodila značnou část Československa. Na jaře roku 1945 4. ukrajinský front bojoval na severní Moravě, válku zakončil účastí v Pražské operaci.\n\nPo skončení bojů byl front 25. srpna zrušen, bývalé velitelství frontu převzalo řízení Karpatského vojenského okruhu.\n\n\n\nVelitel\n\nČlen vojenské rady\n\nNáčelník štábu\n\n"}
{"id": "374950", "url": "https://cs.wikipedia.org/wiki?curid=374950", "title": "Tetri Ckaro", "text": "Tetri Ckaro\n\nTetri Ckaro (gruzínsky: თეთრი წყარო; česky: \"Bílý pramen\") je malé město v hornatém jihogruzínském regionu Kvemo Kartli přibližně 59 km jihozápadně od Tbilisi. Žije zde zhruba 3093 obyvatel.\n\nV Tetri Ckaru se v roce 1863 narodil bratranec ruského cara Alexandra III. a ruský generál velkovévoda Georgij Michajlovič Romanov.\n\n"}
{"id": "374953", "url": "https://cs.wikipedia.org/wiki?curid=374953", "title": "Seznam hlavních měst států v USA", "text": "Seznam hlavních měst států v USA\n\nToto je seznam států USA a jejich hlavních měst. Hlavní města 33 z 50 amerických států nejsou v daném státě nejlidnatější, podobně jako Washington D.C. není nejlidnatějším městem USA. Pouze dvě hlavní města — Trenton a Carson City — sousedí s jiným státem a Juneau (Aljaška) sousedí s kanadskou provincií Britská Kolumbie.\n"}
{"id": "374957", "url": "https://cs.wikipedia.org/wiki?curid=374957", "title": "Vážka červená", "text": "Vážka červená\n\nVážka červená (\"Crocothemis erythraea\") je druh vážky z podřádu šídel. Rozšířena je ve Středozemí, severní Africe, střední Asii a Arábii. V Evropě se vyskytuje hlavně v její jižní části. V celém Česku je to vzácný druh bez prokázaného stálého výskytu.\n\nTělo vážky červené může dosahovat délky 33–44 mm, nejběžněji však 38–39 mm. Zbarvení samečka a samičky je značně odlišné, dospělý sameček je celý červený, zadeček má až svítivě červený, naproti tomu samička je hnědo-žlutá. Oči se na temeni dotýkají v bodě, u samečka jsou zbarveny červeně a u samičky jsou hnědo-modré. Křídla mají u základny zadních křídel výraznou skvrnu (trochu menší je i u předních křídel) s jantarově žlutou barvou. Plamka na křídlech je dlouhá a žluto-hnědá. Nohy bývají zbarveny od žlutavé do červenavé. Zadeček je široký a zploštělý.\n\nNymfa (larva) je dlouhá až 19 mm a má dlouhé nohy.\n\nNymfy žijí v mělkých a klidných eutrofních vodách. Dospělci létají ve střední Evropě od druhé poloviny června do poloviny srpna. V jižní Evropě mají dvě generace, s obdobím letu od dubna do poloviny listopadu. Dospělci často usedají na vegetaci. Samička si hromadí sperma od různých samečků, které není dalším samečkem před kopulací odstraněno.\n\n"}
{"id": "374967", "url": "https://cs.wikipedia.org/wiki?curid=374967", "title": "Terdžola", "text": "Terdžola\n\nTerdžola (gruzínsky: თერჯოლა) je malé, relativně nové gruzínské město nacházející se v západogruzínském regionu Imeretie. V roce 2014 zde žilo 4644 obyvatel.\n\nTerdžola se nachází v nížinné oblasti obklopená kavkazskými velehorami. Je protnuta silniční tepnou spojující Tbilisi (190 km východně od Terdžoly) a Zestaponi (14 km severozápadně). Terdžola byla poprvé zmíněna již v 17. století, ale statut města tato obec získala až v roce 1983.\n"}
{"id": "374970", "url": "https://cs.wikipedia.org/wiki?curid=374970", "title": "Barbora Gregorová", "text": "Barbora Gregorová\n\nBarbora Gregorová (* 1980 Turnov) je česká prozaická překladatelka, především z polštiny a ruštiny, spisovatelka, cestovatelka, horolezkyně a muzikantka. Také přispívá svými články, recenzemi na literárním portále \"iLiteratura.cz\", kde vystupuje pod jménem Bára Gregorová.\n\nPo absolvování Gymnázia Turnov v roce 1998 studovala nějakou dobu na PedF UK, ale posléze přestoupila na FF UK. Nyní je doktorandkou na katedře etnologie. Během studia navštívila Polsko, což ji přivedlo k prvnímu překladu knihy Doroty Masłowské \"Červená a bílá\". Po nalezení svého poslání v překladatelství našla zálibu ve slovanských jazycích. Dalšími autory, které překládá, jsou např. Jerzy Pilch, Mikołaj Łoziński, Wojciech Tochman, Vladimir Sorokin, či Irina Děněžkinová. Další zemí, která ovlivnila její další tvorbu, byl Kyrgyzstán. Na základě zážitků z této návštěvy vznikla částečně autobiografická debutová próza s názvem \"Kámen – hora – papír\". Také přispívá do kulturního týdeníku A2. Hraje na saxofon a zpívá v hudební skupině Jenisej. \n\n\n\nV roce 2011 jí Obec překladatelů udělila za překlad románu Prcek tvůrčí prémii Ceny Josefa Jungmanna.\n\n"}
{"id": "374976", "url": "https://cs.wikipedia.org/wiki?curid=374976", "title": "Nemzeti dal", "text": "Nemzeti dal\n\nNemzeti dal (česky: \"Národní píseň\") je maďarská vlastenecká píseň. Jejím autorem je přední maďarský romantický básník Sándor Petőfi. Píseň poprvé zazněla 15. března 1848 při vystoupení maďarského lidu v Pešti, kterým začala Maďarská revoluce a boj za nezávislost v letech 1848 – 1849. Maďarský význam tento písně se dá přirovna k francouzské Marseillaise.\n\n\n"}
{"id": "374977", "url": "https://cs.wikipedia.org/wiki?curid=374977", "title": "Thomson", "text": "Thomson\n\nThomson je příjmení osob, název míst a dalších objektů:\n\n\n\n\n"}
{"id": "374978", "url": "https://cs.wikipedia.org/wiki?curid=374978", "title": "Hulerové z Orlíka", "text": "Hulerové z Orlíka\n\nHulerové byli měšťanský rod pocházející z Chebu, později přesídlili do Prahy. Na začátku 14. století zbohatli díky obchodování se suknem. Nejznámějším představitelem rodu byl Zikmund Huler z Orlíka. Hulerové vymřeli roku 1460 v Chebu.\n\nPřes úřad pražského konšela se vypracoval až na podkomořího království Českého. Stal se jedním z nejbližších důvěrníků krále Václava IV.. Postupně získal značný majetek a rozsáhlá panství (hrad Orlík nad Vltavou, hrad Hus s městy Záblatí a Husinec, dále vlastnil několik domů v Praze, Vožici s příslušenstvím a statek Dobrá na Kladensku). Údajně se u královské komory neoprávněně obohatil a roku 1405 byl sťat před Staroměstskou radnicí.\n\nVětšina jmění Zikmunda Hulera, kromě domu na Novém Městě v Praze a panství hradu Hus, zůstala jeho bratru Ondřejovi Hulerovi. Ondřej prodal Orlík roku 1408 Petrovi Zmrzlíkovi ze Svojšína, za to si koupil Nečtiny a Hořovice. Za husitských válek stál na katolické straně a o smlouvě o příměří dne 8. listopadu 1422 byli ke Karlštejnu a Valdeku přijaty též Hořovice. Ondřej se naposled připomíná roku 1425.\n\nNa Hořovicích po něm následoval Zikmund Huler, řečený z Chebu. Aby unikl smrti vzdal se husitům, kteří obléhali roku 1430 Hořovice a učinil s nimi smlouvu, že bude stát při nich. Svému slibu dostál a jako vůdce sirotků v Uhrách u Jihlavy v bitvě roku 1431 zahynul. \n\n"}
{"id": "374979", "url": "https://cs.wikipedia.org/wiki?curid=374979", "title": "Crocothemis", "text": "Crocothemis\n\nCrocothemis je rod vážek z čeledi vážkovití. Rozšířený je ve starém světě a v Austrálii. Známo je 10 druhů tohoto rodu, z nich se v Česku i v Evropě vyskytuje jen jeden (vážka červená).\nSamečci jsou červení (s výjimkou druhu \"Crocothemis nigrifrons\"). Na křídle mají 9 nebo více předuzlových příček a poslední z nich je neúplná.\n\n"}
{"id": "374982", "url": "https://cs.wikipedia.org/wiki?curid=374982", "title": "Sabrina – mladá čarodějnice", "text": "Sabrina – mladá čarodějnice\n\nSabrina – mladá čarodějnice (v anglickém originále Sabrina, the Teenage Witch) je americký televizní sitcom založený na stejnojmenné sérii komiksových knížek, které vydávali Archie Comics. První čtyři sezóny od 27. září 1996 do 5. května 2000 uváděla ABC, závěrečné tři sezóny od 22. září 2000 do 24. dubna 2003 vysílala The WB. Hlavní roli seriálu představuje Sabrina, nezletilá čarodějka, která se prodírá svým ne vždy lehkým čarodějnickým životem. Bydlí v domě se svými 2 tetami, které jí pomáhají při zdokonalování jejích schopností, skrývání je před ostatními a při řešení problémů dospívání. V seriálu vystupuje i mluvící kocour Salem (mazlíček Sabriny, který všechno ví jako první). Je totiž jediný z \"rodiny\", kterému se Sabrina se vším svěří.\n\n\nV českém znění: Tereza Grygarová – Melissa Joan Hart (Sabrina Spellmanová), Zuzana Slavíková – Caroline Rhea (Hilda Spellmanová), Sylva Talpová – Beth Broderick (Zelda Spellmanová), Bedřich Výtisk – Nick Bakay (Salem Saberhagen), Aleš Jarý – Paul Feig (Eugene Pool), Jiří Balcárek – Nate Richert (Harvey Kinkle), Zdeněk Junák – Penn Jillette (Drell), Daniel Dítě – Tom McGowan (ředitel Larue), Veronika Veselá – Michelle Beaudoin (Jenny Kellyová), Martin Sláma, Lenka Filipová-Kudelová, Dan Sobotka, Petra Kubíková, Roman Posekara, Radek Kudrna, Tomáš Posekárek a další\n\n\nV českém znění: Jitka Ježková – Melissa Joan Hart (Sabrina Spellmanová), Daniela Bartáková – Caroline Rhea (Hilda Spellmanová), Miluše Šplechtová – Beth Broderick (Zelda Spellmanová), Saša Rašilov a Jan Maxián – Nate Richert (Harvey Kinkle), Vanda Hybnerová – Lindsay Sloane (Valerie Birkheadová), Tereza Chudobová – Jenna Leigh Green (Libby Chesslerová), Václav Mareš – Martin Mull (pan ředitel Willard Kraft), Jaromír Meduna – Nick Bakay (Salem Saberhagen), Ladislav Novák – Alimi Ballard (hadač Albert), Martina Hudečková a Dagmar Čárová – Mary Gross (paní Quicková), Radek Hoppe – Jon Huertas (Brad Alcerro), Filip Jančík – David Lascher (Josh), Veronika Veselá – China Shavers (Dreama), Jiří Plachý, Tomáš Juřička, Jitka Sedláčková, Filip Švarc, Irena Hrubá, Hana Tůmová, Daniela Choděrová, Jaroslava Obermaierová, Michal Jagelka, Dalimil Klapka, Petros Alexandridis, Martin Sláma, Bohdan Tůma, Zdeněk Junák a další\n\n\nV českém znění: Jitka Ježková – Melissa Joan Hart (Sabrina Spellmanová), Zuzana Slavíková – Caroline Rhea (Hilda Spellmanová), Sylva Talpová – Beth Broderick (Zelda Spellmanová), Petr Oliva – Nick Bakay (Salem Saberhagen), Jan Maxián – Nate Richert (Harvey Kinkle), Jitka Moučková – Elisa Donovan (Morgan Cavanaughová), René Slováčková – Soleil Moon Frye (Roxie Kingová), Lumír Olšovský – Dylan Neal (Aaron Jacobs), Filip Jančík – David Lascher (Josh), Michal Jagelka – Trevor Lissauer (Miles Goodman), Zdeněk Junák – George Wendt (Mike Shelby), Radek Hoppe – Bumper Robinson (James), Pavel Vacek – Andrew W. Walker (Cole Harper), Petr Burian – John Ducey (Leonard), Libor Terš, Bohdan Tůma, Martin Sláma, Ladislav Běhůnek, Luboš Ondráček, Olga Hegerová a další \n\n"}
{"id": "374988", "url": "https://cs.wikipedia.org/wiki?curid=374988", "title": "Páskovaná železná ruda", "text": "Páskovaná železná ruda\n\nPáskovaná železná ruda (z angl. \"banded iron formations\", taktéž známá pod zkratkou BIF) je charakteristický typ usazené železné rudy, který vznikal hlavně v proterozoiku a archaiku před asi 1,8 až 3,8 miliardami let. Jsou však známy i výskyty těchto hornin z mladších období. \n\nPáskovaná ruda se skládá z opakujících se vrstev oxidů železa, z nichž nejdůležitější jsou magnetit (FeO), hematit (FeO) a některé silikáty železa (chamosit), a vrstev na železo chudších tvořených břidlicemi a rohovcem nebo pyritem. Při vyšším stupni metamorfózy se tyto horniny mění na železité svory, železité kvarcity (itabarity) nebo jaspility. Jsou proto někdy řazeny mezi metamorfovaná ložiska nerostných surovin. Páskované železné rudy jsou v současnosti ekonomicky nejdůležitějšími rudami železa na Zemi.\n\nNachází se téměř ve všech štítových oblastech Země. V Evropě jsou to hlavně ložiska Krivoj Rog na Ukrajině a menší na povrch vystupující oblasti rozsáhlejší struktury označované jako Kurská magnetická anomálie, nacházející se v Ruské federaci. Další ložiska tohoto typu jsou v Norsku, Švédsku, Austrálii a Grónsku. \n\nTypickým znakem páskovaných železných rud je střídání vrstev železné rudy s vrstvami bohatými na křemen. Křemen je v hornině dominantní natolik, že jsou tyto horniny všeobecně považovány za železité křemence. \n\nCharakteristická přítomnost železité i křemité složky je většinou pozorovatelná makroskopicky i mikroskopicky. V případě, že není zvrstvení dobře vyvinuté, zrna křemene dosahují jen psamitické velikosti (0,063 – 2 mm) a přítomno je i křížové zvrstvení, označují se jako \"zrnité železné formace\" (angl. \"granular iron formations\", \"GIF\"). Zrnité formace se vyznačují dobrým vytříděním. Pravděpodobně vznikaly přesuny sedimentů dříve usazených páskovaných železných rud v samotných sedimentačních pánvích. Páskované železné rudy se častěji vyskytují jako zrnité formace. Vznikaly usazováním jemného kalu, avšak charakter jejich sedimentačního prostředí nebyl jednotný. Je rozeznáváno několik typů.\n\nRytmicky vrstevnaté páskované silicity, ve kterých se střídá ve vrstvičkách tenčích než 2 mm železitý rohovec (jaspis) s hematitem se nazývají jaspility. Rudy shodného složení se silnějšími vrstvami se někdy označují jako \"sydvarangerský typ\". Mezi další typy patří itabarit, železitý křemenec, který obsahuje muskovit a případně i příměs zlata. Běžnými doprovodnými minerály jsou i biotit, amfiboly, pyroxen, chlority, siderit a jiné . Mezi méně kvalitní rudy železa na prekambrických ložiscích je řazen takonit, obsahující jen 25 až 30 % rudy, v minulosti považovaný za jalovinu, netěženou z důvodu nerentability. V současnosti je i takonit těžen ve velké míře.\n\nEkonomicky nejvýznamnějšími minerály železných rud prekambrických formací jsou hematit a magnetit, koncentrované v obohacených vrstvách. Ty jsou běžně doplněny dalšími oxidy a sulfidy, jako jsou pyrit, chalkopyrit a ilmenit. Výjimkou nejsou ani polohy bohaté na kalcit a siderit, které se mohou nacházet v rudních jakož i křemitých vrstvách.\n\nRůzné typy prekambrických železných formací byly objeveny už dříve, což později H. L. James shrnul při vyčlenění čtyř základních typů facií:\n\nPáskované železné rudy vznikaly v prekambriu, hlavně v období mezi 3,8 až 1,8 miliardami let, v menší míře i později. Jejich tvorba v tomto období výrazně kolísala. Důležitou roli při jejich vzniku sehrály chemické vlastnosti železa. V roztoku rozpuštěné železo je mobilní jen při redukčních podmínkách okolního prostředí. Takové podmínky na Zemi panovaly jen před vznikem atmosféry, jakou známe dnes. Názory na jejich vznik se proto značně rozcházejí.\n\nPředpokládají se tři zjednodušené podmínky vzniku , že sedimenty měly původně jiné složení a byly přeměněny nebo obohaceny o železitou složku až po jejich pochování. Podle jiné teorie se při jejich usazování měnily podmínky prostředí z redukčního na oxidační nebo vznikaly i v oxidačním prostředí.\n\nPřítomnost karbonátů v minulosti vedla některé odborníky k představám, že železné rudy vznikaly tlakem při diagenezi, případně usazováním v okrajových pánvích a lakustrinním prostředí. Podobně byly zavrženy i modely o jejich evaporitovém, či kontinentálním původu, které jsou nevhodné přinejmenším pro ložiska typu Lake Superior. Později se podařilo objasnit vznik některých ložisek hydrotermální činností. Někteří vědci objasňují vznik ložisek těchto rud v neoproteroziku ústupem ledu pokrývajícího celou Zemi, což mělo za následek změnu redukčních podmínek v mořích na oxidické. V současnosti jsou rozeznávány dva typy ložisek páskovaných rud s odlišným vznikem, typ „Lake Superior“ a typ „Algoma“.\n\nV období po usazení postihla mnohá ložiska metamorfóza. Potvrzuje to hlavně shodné chemické a horninové složení, odpovídající okolním chudším rudám. V bohatých rudách převládají náhradové struktury, které jsou pravděpodobně projevem metasomatózy. Zóny bohatých rud se nacházejí často v oblastech zvýšené cirkulace tekutých látek, což je interpretováno jako důsledek působení vysokoteplotních, chemicky agresivních roztoků schopných aktivní remobilizace minerálních látek. Selektivní odnos a přesun látek metamorfními roztoky je spojován s jejich různou rozpustností za různých hodnot Eh a pH prostředí, které se během jejich oběhu měnily\n\nLožiska typu Lake Superior vznikala usazováním v mělkém, pravděpodobně šelfovém moři. Většinou se v jejich podloží nacházejí karbonáty a v nadloží euxinské břidlice a turbidity. Na základě těchto znaků se předpokládá, že vznikaly při postupném ponořování šelfu. Faciální analýza páskovaných železných formací poukazuje na to, že sedimentační prostředí v horizontálním i vertikálním směru postupně přecházelo z mořského šelfu do hlubokovodních pánví s omezenou cirkulací vody. Někteří autoři se pokoušeli tento projev transgrese vysvětlit postupem předhlubní.\n\nPro ložiska tohoto typu je typické střídání dvou druhů vrstev, slabých se sílou od 0,5 mm a silných asi 2,5 – 3 cm. Jednotlivé vrstvy jsou zajímavé zejména obrovským plošným rozsahem, některé z nich je možno rozeznat i na značné vzdálenosti (řádově do stovek kilometrů). Na místech vzniku větších křemitých konkrecí je pozorovatelné náhlé ztenčení železitých vrstev, podle toho se soudí, že na křemen chudé vrstvy při kompakci ztratily 90 a více procent svého objemu. Takto značná kompakce byla zřejmě vyvolána velkou pórovitostí nezpevněného sedimentu. Střídání na rudu bohatých a křemenných vrstev se mnozí vědci pokoušeli porovnat s orbitálními cykly Země, ale práce, které by je srovnaly s Milankovičovým cyklem zatím chybí. Dalším charakteristickým znakem ložisek rud typu Lake Superior je jejich věk. Všechna ložiska tohoto typu vznikla v období mezi 2,7 a 1,8 miliardami let. Podle dnes přijímaných představ se tehdejší chemické složení atmosféry i oceánů výrazně lišilo od dnešního. Ve vodách současných oceánů není železo v podstatě možné rozpustit, protože atmosféra s výrazně oxidačním charakterem způsobuje vznik nerozpustných železitých iontů. Primitivní proterozoická atmosféra však všeobecně měla jen malé množství volného O. Železo se hromadilo jako ionty na dně moří. Před asi 3,5 miliardami let se začaly rozvíjet první jednoduché fotosyntetizující organismy jako sinice a zelené řasy, kterým se dobře dařilo v mělkých vodách Tyto organismy ze vzduchu využívali oxid uhličitý a v procesu fotosyntézy začaly vytvářet molekulární kyslík. Podle dnes všeobecně přijímaných představ, tento volný kyslík ve vodě rychle reagoval s ionty železa za vzniku oxidu železitého (FeO), který se ukládal na dně. Přesycení prostředí kyslíkem však vedlo postupně k spotřebování všeho volného železa a nárůstu koncentrace O, který řasy vyhubil. Toto období doprovázelo usazování křemitých sedimentů. Opětovná regenerace populací řas však mohla proces několikrát zopakovat. Na vzniku železných formací se však nemusely účastnit výhradně řasy. V poslední době vědci poukazují i na jiné organismy jako jsou „fialové bakterie“, které redukovaly CO.\n\nProblematický však zůstává původ železa a mechanismus jeho transportu na větší vzdálenost. Všeobecně předpokládaným zdrojem mohla být intenzivní chemická eroze na blízkých kontinentech. Přínos železa z kontinentů mohl být v této době podstatně intenzivnější i pro všeobecně mafické složení tehdejší mladé kontinentální zemské kůry. Problematický však zůstává způsob transportu, který je možno vysvětlit existencí stratifikovaného vodního sloupce a vodních proudů, které takto dokázaly transportovat železité roztoky na velké vzdálenosti. Železo při transportu v mělké vodě by už ve svrchním archaiku a paleoproterozoiku bylo rychle zoxidované.\n\nPo objevení teorie deskové tektoniky se začalo uvažovat i o hydrotermálním původu železa. Hydrotermální zdroje mohly mít podle dnešních představ největší vliv na vznik nejstarších, hlavně archaických ložisek.\n\nLožiska typu Algoma jsou druhým typem páskovaných železných formací. Většina z nich asociuje s výskytem prekambrických vulkano-sedimentárních oblastí zelenokamenových pásem (angl. greenstone belt). Nejstarší z nich jsou stáří kolem 3,2 miliardy let, ale největší ložiska tohoto typu pocházejí z archaika a jsou staré přibližně 2,5 až 2,9 miliardy let. Tyto typy železných rud byly formovány zejména vulkanicko-exhalační činností. Zdrojem křemíku i železa byly v převážné míře vulkanicky a hydrotermálně aktivní oblasti v blízkosti hlubinných zlomů, vulkanických pásem a riftových oblastí. Usazování částic z křemitých a železitých koloidních roztoků ovlivňovaly převážně tektonické procesy; biologické a atmosférické procesy na rozdíl od ložisek předchozího typu v tomto případě nesehrávaly tak velký význam. Materiál se usazoval převážně ve výrazně hlubším euxinském prostředí. Rudné minerály se nacházejí v asociaci s pelagickými sedimenty, tufy, vulkanickými horninami a různými jílovými minerály.\n\nNa základě izotopického studia stopových prvků vázaných v amorfních železitých, manganových a smektitových minerálech se předpokládá jeho původ z hydrotermálních chocholů a hlubších částí vodného sloupce oceánských pánví. Sulfidické facie se usazovaly blíže k vysokoteplotním vulkanickým centrům, zatímco facie železitých oxidů a silikátů se nacházely ve středních vzdálenostech, facie manganoželezných sedimentů se usazovaly z materiálu přinášeného chladnějšími kanály v největší vzdálenosti od hydrotermálních zdrojů. Mnoho rud tohoto typu bylo obohaceno pozdější metamorfózou, hydrotermálními procesy nebo strukturním zesílením mineralizovaných souvrství.\n\nPřekrývání a laterální zastoupení jednotlivých facií je v tomto typu ložisek poměrně běžné. Na rudu bohaté horizonty jsou koncentrovány převážně v oblastech blízko vulkanických center. Formace se skládají hlavně z oxidické a karbonátové facie. Rudy obsahují průměrně asi 40 až 60 % železa zejména ve vrstvách železitých křemenců, magnetitu a hematitu. Přítomen je i pyrit, pyrhotin, siderit či oxidy železa a manganu. Rudy se střídají s vulkanickými horninami bazického i felsického charakteru, drobami, turbidity a pelitickými sedimenty. Vrstvy dosahují všeobecně poměrně velkou sílu, běžně od 30 do 100 metrů, s horizontálním rozsahem několika kilometrů. Většinou jsou monoklinálně zvrstveny a postihnuty zlomovými poruchami, které někdy způsobují jejich tektonické zdvojení.\n\nLožiska typu Algoma typicky obsahují množství od méně než 100 do 1000 Mt železné rudy. Obsah železa v nich kolísá od 15 do 45 %. Prekambrická ložiska obsahují méně než 2 % manganu, avšak v některých paleozoických formacích se nachází od 10 do 40 % manganu.\n\nPodobně jako ostatní páskované železné rudy, jsou i ložiska typu Algoma těžena převážně povrchovým způsobem. K těžbě je nejvhodnější a nejbohatší je zrnitá ruda s dobře ohraničenými zrny, většinou se vyskytující v metamorfovaných částech ložiska. Oxidické facie mají většinou nízký obsah prvků jako je sodík, draslík nebo arsen, které by zhoršovaly jejich jakost.\n\nLožiska typu Lake Superior jsou exploatována na všech kontinentech mimo Antarktidy. Mezi oblasti s nejintenzivnější těžbou patří rudná oblast kolem severoamerického Hořejšího jezera ve státech Minnesota a Michigan v USA a Kanadě. Rudná ložiska se zde soustřeďují v morfologických hřbetech, jako jsou např. Mesabi Range, formace Gunflint nebo Gogebic. Typické jaspility se těží v Marquette Range v Michiganu. V Kanadě se nacházejí ložiska tohoto typu i na poloostrově Labrador. V Brazílii jsou ložiska Serra dos Carajas či ve státě Minas Gerais s typickými itabarity. Podobná ložiska jsou i ve Venezuele a Libérii. Mezi ložiska tohoto typu patří i jihoafrické uloženiny v Transvaalské pánvi a západoaustralská ložiska v Hamersley Basin. Jsou jimi Marra Mamba, Brockman, Weeli Wolli a Boolgeeda, v pánvi Naberru jde o ložiska Frereské formace.\n\nV Evropě jsou rozsáhlá ložiska v oblasti Kurské magnetické anomálie ve Voroněžském masivu (např. města Starij Oskol, Michajlovka, Železnogorsk, Jakovlevo) a Olnegorsk na poloostrově Kola v Rusku, další jsou v okolí města Krivoj Rog na Ukrajině. Menší ložiska jsou v oblasti Isua v západním Grónsku, v Norsku a Švédsku.\n\nLožisky Algomského typu jsou například Vermillion, Shermann, Temagami a Wawa v kanadském Ontariu nebo Kudrem v Indii. Mladoproterozoické ložisko se nachází ve Wadi Sawawin v Saúdské Arábii.\n\n"}
{"id": "374997", "url": "https://cs.wikipedia.org/wiki?curid=374997", "title": "Gymnázium Pacov", "text": "Gymnázium Pacov\n\nGymnázium Pacov je všeobecné šestileté gymnázium, přijímá tedy žáky po sedmé třídě základní školy. Nemá žádnou oficiální specializaci, disponibilní hodiny ředitele školy jsou využity k posílení hodin jazyků a výpočetní techniky. Zřizovatelem školy do roku 2015 byl Kraj Vysočina, od 1. ledna je škola zřizována městem Pacov. Škola se nachází ve městě Pacov. Školu v roce 2014 navštěvovalo 162 žáků a působilo v ní 17 učitelů.\n\nGymnázium Pacov bylo obnoveno v roce 1991, jako samostatný právní subjekt působí od roku 1992. Od počátku bylo koncipováno jako víceleté (nejdříve osmileté) a od roku 1999 funguje jako šestileté všeobecné gymnázium.\n\nPrvním ředitelem obnovené školy se stal Mgr. František Hofman. Od roku 2008 je ředitelem školy Mgr. Josef Novák.\n\nŠkola sídlí v nové budově postavené roku 1997. Budova je netradičně architektonicky řešena, některé učebny jsou kruhové nebo mají jednu stranu oválnou. Budova zahrnuje 6 velkých učeben, 4 menší specializované učebny, učebnu výpočetní techniky, chemickou laboratoř, tělocvičnu, školní klub a samozřejmě hygienické zázemí. Veškeré prostory školy jsou řešeny jako bezbariérové.\n\nVšechny učebny školy jsou vybaveny dataprojektory, třetina učeben má interaktivní tabule. Klasická počítačová síť je dostupná ve všech místnostech, škola je také pokryta bezdrátovou wi-fi sítí. Učebna výpočetní techniky je vybavena 20 počítači typu PC. Žáci mají k dispozici potřebné periférie (tiskárny, skener, digitální fotoaparát s blesky, digitální videokamery).\n\n"}
{"id": "374999", "url": "https://cs.wikipedia.org/wiki?curid=374999", "title": "Ricky Martin (album, 1999)", "text": "Ricky Martin (album, 1999)\n\nRicky Martin je páté studiové album zpěváka Ricky Martina, které vyšlo 11, květná 1999\nInternational. Celosvětově se prodalo přes 17 milionu kopií (aktuální zprávy hovoří o prodeji 22 milionu kusu).\n\nRicky se zapsal do povědomí v hlavním proudu světové pop music svým chytlavým hitem \"The Cup Of Life\" z roku 1998, který se stal ústředním songem MS ve fotbale ve Francii. Fotbalovou hymnu z jeho čtvrtého alba Vuelve následovalo pár dalších hitů (například \"La Bomba\") a Ricky se stal celosvětovou pop stár s cenou Grammy za nejlepší latinské popové vystoupení. \n\nAlbum také zahrnuje první #1 hit \"Livin' la Vida Loca\", a \"Be Careful (Cuidado Con Mi Corazón)\", duet s Madonou. Taneční hity jako například \"Livin La Vida Loca\", \"Maria\" nebo \"Shake Your Bon-Bon\" se staly stěžejní písněmi Rickyho.\n\nToto album je třetím nejprodávanější ve Spojených státech, a také první anglické Ricky Martina. Pátého alba se Rickyho fanoušci dočkali velmi rychle, už rok po španělském albu Vuelve vydal album v angličtině s názvem Ricky Martin, kterého se celosvětově prodalo na 22 milionů kusů.\n"}
{"id": "375003", "url": "https://cs.wikipedia.org/wiki?curid=375003", "title": "Johana Anglická", "text": "Johana Anglická\n\nNositelky jména Johana, Johanna Anglická, popř. Jana Anglická:\n\n"}
{"id": "375006", "url": "https://cs.wikipedia.org/wiki?curid=375006", "title": "Oscillatoria princeps", "text": "Oscillatoria princeps\n\nOscillatoria princeps (též \"Lyngbya princeps\", \"Trichophorus princeps\") je druh sinice z rodu drkalka (\"Oscillatoria\"), řádu Oscillatoriales. Její dlouhá vlákna mají velice širokou buněčnou stěnu (až 700 nm). Pohybuje se klouzavým pohybem, zřejmě to dělá produkcí šroubovicovitě uspořádaných fibril o průměru 6-9 nm.\n"}
{"id": "375014", "url": "https://cs.wikipedia.org/wiki?curid=375014", "title": "Eleanora Anglická", "text": "Eleanora Anglická\n\nNositelky jména Eleanora, popř. Eleonora Anglická:\n"}
{"id": "375016", "url": "https://cs.wikipedia.org/wiki?curid=375016", "title": "Skorec", "text": "Skorec\n\nSkorec (\"Cinclus\") je rod pěvců. Je to jediný rod čeledi skorcovitých, zahrnuje 5 druhů. Žijí v Severní a Jižní Americe, severozápadní Africe, Evropě a Asii. Délka těla je 14 - 19 cm. Obývají horské bystřiny, ve kterých loví různé drobné živočichy. Lov probíhá zvláštním způsobem, skorci totiž běhají pod vodou; vrhají se do proudu a tlakem vody jsou přitlačeni ke dnu, kde sbírají potravu. Jsou na to adaptováni méně pneumatizovanou kostrou, hustým opeřením a zakrytými ušními otvory. Peří v sobě udržuje dostatek vzduchu pro vztlak a vyplutí k hladině. Krátkými křídly mohou pod vodou kormidlovat. Žijí osaměle ve vymezených revírech podél vodních toků, jsou teritoriální během celého roku. V Evropě včetně Česka žije jediný druh, skorec vodní (\"Cinclus cinclus\"). V minulosti byli skorci mylně pokládáni za škůdce pstružího plůdku a pronásledováni. Ainuové, původní obyvatelé severu Japonska, pokládají skorce asijského (\"Cinclus pallasii\") za posvátného.\n\nPodle analýz DNA spadají skorci do kladu Muscicapoidea společně se špačky (Sturnidae), drozdci (Mimidae), drozdy (Turdidae) a lejsky (Muscicapidae).. Nejblíže příbuznou skupinou jsou přitom drozdi.\n\nJak ukázaly studie mitochondriální DNA, skorci se vyvinuli v eurasijské oblasti před asi 4 milióny let (dnes zde žije skorec vodní a skorec asijský). Poté odtud kolonizovali nejprve Severní Ameriku (skorec šedý) a nakonec Jižní Ameriku (skorec bělohlavý a skorec rezavohrdlý). Oba jihoamerické druhy jsou si blízce příbuzné a tvoří spolu se severoamerickým skorcem šedým sesterskou skupinu eurasijských skorců.\n\n\n\n"}
{"id": "375038", "url": "https://cs.wikipedia.org/wiki?curid=375038", "title": "Opel Insignia", "text": "Opel Insignia\n\nOpel Insignia je osobní automobil střední třídy vyráběný automobilkou Opel. Vůz prodávaný od listopadu 2008 na trhu nahrazuje model Vectra C. S touto změnou skončil Opel i s výrobou vozů Signum a Tigra. Od roku 2017 je vyráběna druhá generace.\n\nSedan Opel Insignia byl představen v červenci 2008 v Londýně na British International Motor Show. Počátkem roku má být dostupný i ve verzi kombi . Ta byla představena v říjnu 2008 na pařížském autosalonu. \n\nV kontinentální Evropě je vůz prodáván jako Opel, ve Velké Británii jako Vauxhall a v Číně pod značkou Buick. Společnost Holden plánuje dovoz do Austrálie a na Nový Zéland. V Latinské Americe bude prodávána pod značkou Chevrolet, zde si také ponechá jméno Vectra.\n\nCeníkové ceny Insignie v základní výbavě začínají na 22 700 € (1,6i Insignia) a pokračují až k 41 575 € (2,8 V6 Turbo Automatik 4×4 Cosmo) (stav: červenec 2008, ceny pro Německo).\n\nOpel Insignia získal ocenění „Auto roku 2009“. Zvítězil o jediný bod před vozem Ford Fiesta.\n\nV roce 2013 začala výroba faceliftované verze s aktualizovaným designem.\n\nSe začátkem prodeje bylo k vozu Opel Insignia na výběr sedm verzí motorů: čtyři zážehové a tři vznětové, později přibyly další. Všechny vozy jsou sériově vybaveny šestistupňovou převodovkou a splňují požadavky normy Euro-5. Verze s nejnižší spotřebou 2,0 l CDTI nese označení „Ecoflex“. \n\nVýroba druhé generace začala v roce 2017. Vůz má oproti předchozí verzi nižší hmotnost, což pozitivně zlepšilo jízdní vlastnosti.\n\n"}
{"id": "375041", "url": "https://cs.wikipedia.org/wiki?curid=375041", "title": "Masaši Kišimoto", "text": "Masaši Kišimoto\n\nMasaši Kišimoto ( 岸本斉史, \"Kišimoto Masaši\", * 8. listopadu 1974) je japonský mangaka, který se proslavil především mangou \"Naruto\", podle níž vzniklo úspěšné anime se stejným názvem.\n\nMasaši se narodil v japonské prefektuře Okajama jako starší z dvojčat. Miloval anime a mangu už od dětství. Jeho prvním objevem bylo anime \"Doraemon\", dále si pak oblíbil tehdejší fenomény jako \"Mobile Suit Gundam\" atd. Když začal chodit na základní školu, chytilo ho anime \"Dr. Slump\" od Akiry Torijamy. Chtěl si o něm zjistit pár dalších informací a zjistil, že Torijama vymyslel kromě Dr. Slumpa ještě jedno dílo, jímž byl \"Dragon Ball\". Masaši byl okamžitě pohlcen Dragon Ballem a jeho sešity se začaly plnit kresbami z toho seriálu. Akira Torijama se stal jeho vzorem.\n\nPrvní manga, kterou Kišimoto kdy vytvořil, se jmenovala \"Hiatari-kun\" a pojednávala o chlapci, který je stínovým nindžou.\n\nKdyž si jednou Kišimoto po škole listoval Jumpem, uviděl veliký nápis, na kterém stálo, že se může zúčastnit soutěže Hop Step Award, do níž může zaslat svou vlastní nakreslenou mangu, a když se jim bude líbit, zveřejní ji v samotném časopise. Kišimoto se rozhodl soutěže zúčastnit a dal se hned do kreslení. Problém byl ten, že ač se snažil sebevíc, nemohl najít svůj vlastní, osobitý styl, jímž by mangu nakreslil. Dařilo se mu jen kopírovat ostatní.\n\nPo nějaké době snažení nakreslil Kišimoto přibližně třicetistránkovou mangu a ukázal ji bratrovi. Ten mu řekl, že je to o ničem, a tak šel za otcem. Ten mu řekl to stejné. Kišimoto se ale jen tak nechtěl vzdát. A tak to zkoušel znovu a znovu. Finální verzi s názvem \"Karakuri\" poslal do vydavatelství Šúeiša, která byla organizátorem soutěže. A skutečně, Kišimotovo snažení se zúročilo; vyhrál soutěž Hop Step Award, a díky této výhře v něm znovu zavládlo nadšení k tvoření mangy. Kišimoto nikdy nepřestal žít ve svém snu, a tak v roce 1999 poslal do \"Šónen Jumpu\" první verzi jedné z nejpopulárnějších mang světa: \"Naruto\". Jeho sen – stát se slavným mangakou – se mu nakonec splnil.\n\n"}
{"id": "375042", "url": "https://cs.wikipedia.org/wiki?curid=375042", "title": "Kostel Seslání Ducha svatého (Český Dub)", "text": "Kostel Seslání Ducha svatého (Český Dub)\n\nŘímskokatolický kostel Seslání Ducha Svatého v Českém Dubu, jehož čtyřboká věž je dominantou města, je děkanským kostelem poprvé zmiňovaným roku 1291. Renesančně byl přestavěn v roce 1530. Během obsazení města švédskou posádkou kostel v roce 1647 vyhořel. Po dalším požáru v roce 1694 byl přestavěn v raně barokním slohu a získal dnešní podobu. V souvislosti s požárem roku 1713 byla loď kostela opatřena valenou klenbou s lunetami. Kolem kostela se rozkládal hřbitov a do špitálu při jeho severní stěně chodívala léčit sv. Zdislava. Kostel je chráněn jako kulturní památka České republiky.\n\nKostel je raně barokní, obdélný, jednolodní a díky dvojímu prodlužování, protáhlý. Stavba dlouhá je 32,5 metrů. Má polygonální neoddělený závěr, při kterém se na severu nachází věž se sakristií. Vedle věže jsou dvě přestavěné oratoře. Zevně je hladký, zpevněný u jižní strany pilíři. Má čtyři obloukem zaklenutá okna a dva portály, z ichž jeden je pozdně goticky profilován. Věž je v jádře gotická, v dolní části plná, v patře barokně jednoduchá. Má sdružená okna. Střecha je věže je cibulová. Loď a presbytář mají valenou klenbu s lunetami, které jsou v lodi nepravidelně, vedoucí částečně na korespondující renesanční polosloupy. Dřevěná kruchta pochází z roku 1657. V kostele jsou pseudobarokové rozvilinové a páskové nástropní štukatury. Pozdně gotický profilovaný portál pocházející z období kolem roku 1530 vede do sakristie, která má valenou klenbu.\nZařízení kostela je různorodé. Hlavní oltář má rokokový retábl, portál se sochami sv. Petra a sv. Pavla. Oltář má klasický rám, nesený anděly a obraz \"Seslání Ducha svatého\". Boční oltáře na rozhraní lodi a presbytáře jsou panelové, klasické, s obrazy Panny Marie a sv. Floriána. V lodi jsou dva oltáře novorenesanční pocházející období kolem roku 1880 s obrazy sv. Jana a sv. Anny. V presbytáři se nachází pozdně barokní sousoší \"Kalvárie\" z poloviny 18. století a cínová barokní křtitelnice z 18. století. Varhany jsou z roku 1893 jsou dílem firmy Rieger a mají neorenesanční skříň. Ve věži kostela byla objevena pozdně gotická skříň s šablonovou malbou z 15. století. Tato skříň byla přemístěna do muzea v Českém Dubu.\n\n\n"}
{"id": "375046", "url": "https://cs.wikipedia.org/wiki?curid=375046", "title": "Michael Glatze", "text": "Michael Glatze\n\nMichael Glatze (* 1975) je spoluzakladatel magazínu \"Young Gay America\" a bývalý aktivista za práva gayů. Svůj postoj však později změnil a přestal se považovat za homosexuála.\n\nMichael Glatze se narodil v Olympii, Washingtonu, ve Spojených státech. Jeho maminka byla křesťanka a jeho otec byl agnostik. Otec zemřel, když Michaelovi bylo třináct let, v jeho devatenácti mu zemřela i matka. Vystudoval na bakaláře na Darthmouth College (anglickou literaturu, výtvarné psaní a hudbu).\n\nPři práci pro XY Magazine ve San Franciscu potkal Benjie Nycuma. Stali se přáteli na 10 let. Časem založili svůj vlastní magazín Young Gay America. Michael Glatze a Nycum jsou také spoluautoři knihy XY Návod na přežití (2000).\n\nMichael Glatze se obrátil ke křesťanství, když začal mít vážné problémy se srdcem (nepravidelné bušení). Obával se, že zdědil chorobu po svém otci, tak vyhledal lékařskou pomoc. Nepravidelné bušení se nakonec projevilo jako druh chudokrevnosti, způsobené celiakií. Kvůli strachu ze smrti se Michael začal o víru zajímat z jiného úhlu.\n\nPo několikaletém osobním přezkoumávání, se Michaelův pohled na homosexualitu dramaticky změnil. Podnítilo ho to natolik, že napsal článek, který se objevil na WorldNetDaily. Jeho názory se začaly objevovat i na konzervativních stránkách. Psal také na blogy homosexuálů. Byl pozván do CNN, nabídku však nepřijal. Čelil četným nepřátelským útokům ze stran jeho bývalých kolegů.\n\n26. října roku 2013 se oženil s Rebekou Fuller, s níž se seznámil na biblické škole ve státě Wyoming, kde působí jako pastor. O jeho životě byl v roce 2015 natočený film s názvem I Am Michael\".\" \n"}
{"id": "375047", "url": "https://cs.wikipedia.org/wiki?curid=375047", "title": "Postabortivní syndrom", "text": "Postabortivní syndrom\n\nPostabortivní syndrom (PAS) je kontroverzní teorie o souboru příznaků a obtíží, které by se dle této teorie měly dostavit po prodělaném potratu u části žen, ať už po potratu samovolném či uměle vyvolaném (v druhém případě se používá též pojem postinterrupční syndrom). Některými autory je považován za specifickou formu posttraumatické stresové poruchy (PTSP).\n\nPAS je popisován jednak běžnými obecnými symptomy PTSP, jako jsou např. deprese, zvýšená konzumace alkoholu a drog, návaly úzkosti a zlosti, noční můry, psychotické stavy, poruchy sociálního chování a podobně, jednak má i specifičtější projevy. Mezi ty patří např. „výroční syndrom“, strach z neplodnosti či nadměrná touha znovu otěhotnět, vyhýbání se specifickým situacím a podnětům a úzkost z nich (těhotné ženy, malé děti, gynekologická vyšetření), poruchy příjmu potravy, problémy ve vztahu k vlastním dětem, psychosexuální poruchy či náhlé nekontrolované výbuchy pláče.\n\nMyšlenka, že by potraty měly mít negativní psychologický dopad, byla široce podporována v 70. letech Centry pro krizové těhotenství (Crisis Pregnancy Centers, CPCs) a termín postabortivní syndrom, používán odpůrci potratů, zahrnoval jakékoli negativní emoční reakce přisouzené potratu.\n\nPojem postabortivní (postinterrupční) syndrom je značně kontroverzní a hraje významnou roli ve sporu o interrupce. Zatímco odpůrci interrupcí mají tendenci klást na něj velký důraz a s poukazy na něj odrazovat ženy od podstoupení tohoto zákroku, zastánci práva na interrupci v souvislosti s pojmem PAS většinou popírají, že by existoval (či existoval ve významné míře), či se jej snaží vysvětlit čistě jako pocit viny vnucený ženě k interrupci nepřátelským okolím.\n\nJe značně obtížné zkoumat existenci postinterrupčního syndromu (resp. podíl žen podstoupivších interrupci, které jím byly zasaženy), neboť jeho příznaky jsou z velké části shodné s příznaky ostatních PTSP a stejně jako u nich si dotčená osoba nemusí být vědoma původu svých obtíží. Navíc podle psychologů pracujících s ženami trpícími po potratech problémy nemusí ženy vůbec přijít bezprostředně, ale mnohem později (např. po mnoha letech po narození dítěte).\n\nStudií zabývajících se touto problematikou zatím není mnoho, nejsou příliš průkazné a docházejí k protichůdným výsledkům. Studie tvrdící, že PAS existuje jsou kritizovány pro mnohé chyby. Studie a články také popisují PAS jako mýtus smyšlení hnutím Pro-life v Americe.Podle studie pracovníků Univerzity Johnse Hopkinse z Baltimoru není PAS (či přesněji PIS) významným problémem.\nNaproti tomu k opačnému výsledku došla Anne Nordal Broen, jejíž práce navíc ukazuje na určité zásadní rozdíly mezi klasickým PAS a PIS (např. v opožděnosti příchodu potíží v případě PIS).\n\nZdá se, že ve významné míře se syndromy spojené s PAS projevují pouze u malé části žen podstoupivších interrupci. Mohou však u nich nabývat velmi drastických podob a dovést postiženou až k myšlence na sebevraždu.\n\nPsychologové pracující s ženami postiženými PAS charakterizují určité skupiny žen, u nichž lze očekávat výskyt postinterrupčního syndromu s vyšší pravděpodobnostní. Jde především o ženy, které\nZ analýzy publikovaných studií pokoušejících se systematicky analyzovat výskyt postabortivního syndromu vyplývá, že postabortivní syndrom v takové podobě, v jaké je popisován, neexistuje. Z toho důvodu tuto jednotku neuznávají jako existující nemoc četné významné odborné organizace. Postabortivní syndrom není uveden v klasifikačních seznamech DSM IV ani MKN 10. Naopak v relevnatní medicínské komunitě, a také mezi pro-choice aktivisty, panuje přesvědčení, že tvrzení o existenci postabortivního syndromu je především taktický nástroj protipotratových aktivistů.\n\nSystematický přehled publikovaný v roce 2008 konstatuje, že v dlouhodobém měřítku není rozdíl v duševním zdraví žen, které podstoupily umělý potrat, a žen z adekvátní kontrolní skupiny, tedy žen, které neplánované těhotenství neukončily indukovaným potratem.\nNěkteré studie skutečně poukazovaly na korelaci mezi potratem a psychickými problémy, ale tyto studie byly obvykle metodologicky špatně provedené a selhávaly v podchycení významných zavádějících faktorů. Higher-quality studies have consistently found no causal relationship between abortion and mental-health problems. The correlations observed in some studies may be explained by pre-existing social circumstances and emotional health. Various factors, such as emotional attachment to the pregnancy, lack of support, and conservative views on abortion may increase the likelihood of experiencing negative reactions. However, negative mental health impacts can result from any pregnancy outcome.\n\nVýznamné odborné skupiny konzistentě tvrdí, že potrat nepůsobí negativně na duševní zdraví. Americká psychologická asociace v roce 2008 po kritickém přehledu vědeckých publikací zabývajících se vztahem potratů a duševního zdraví konstatovala, že riziko problému s duševním zdravím u dospělé ženy po jediném indukovaném potratu v prvním trimestru není větší než riziko duševních problémů po donošení něchtěného těhotenství. Potrat může současně vyvolávat stres i vést ke zmírnění stresu, Americká psychologická asociace proto odmítá myšlenku, že by byl potrat \"inherentně traumatický. Pokud došlo k manifestaci duševní poruchy v souvislosti s potratem, jde podle Americké psychologické asociace pravděpodobně o projev již před potratem existujících rizikových faktorů. Protože tyto i jiné rizikové faktory mohou predisponovat i k rozvoji závažnější psychopatologie po porodu, vyšší podíl duševních problémů u rodiček s potratem v anamnéze je vysvětlitelné spíše působením faktorů na potratu nezávislých. Co se týče mnohočetných potratů, panel expertů Americké psychologické asociace konstatoval nekonzistentnost publikovaných výsledků. Navíc je zřejmé, že faktory predisponující ženu k opakovaným nechtěným těhotenstvím mohou predisponovat i k rozvoji duševních poruch. Proto v případě opakovaných potratů nebyl stanoven jasný závěr.\n\nSystematický přehled britské Royal College of Psychiastrists zveřejněný v roce 2011 konstatuje, že nechtěné těhotenství může zvyšovat riziko psychických obtíží, ale riziko není ovlivněno tím, zda se žena rozhodne pro potrat, nebo pro donošení.\n\nNěkteré ženy skutečně prožívají po indukovaném potratu negativní emoce. Podíl takových žen je ale stejný jako u žen, které potratily.\n\n\n"}
{"id": "375051", "url": "https://cs.wikipedia.org/wiki?curid=375051", "title": "Rum", "text": "Rum\n\nRum je alkoholický nápoj destilovaný z melasy nebo ze šťávy získané z cukrové třtiny. Původ slova rum není jasný. Odborníci uvádějí dvě varianty. Podle první teorie je slovo rum odvozeno od slova rumbellion, což je anglicky „velký ruch“. Podle druhého tábora pochází pojmenování tohoto nápoje od latinského názvu „sacharum officinarium“.\n\nVětšina producentů rumu se tak nachází v oblastech, kde je rozvinuto zpracování cukrové třtiny, jako je Austrálie, Indie, ostrov Réunion či oblast Karibiku (zde zejména Jamajka a Kuba). Jeho vlastí jsou Antily (souostroví, které představuje dominantní část Karibiku), kde se vyvinula na každém ostrově specifická varianta tohoto destilátu.\n\nExistuje několik druhů rumu. Světlý rum (Blanco) se často využívá na přípravu míchaných nápojů, zlatý a tmavý rum (tmavnoucí postupným zráním v sudech) bývá konzumován samostatně jako tzv. \"sipper\" či využíván pro vaření.\n\nV Česku se tradičně vyrábí alkoholický nápoj, který byl označovaný jako „tuzemský rum“, vyrábí se však uměle, dochucením zředěného lihu (nejčastěji vyráběného kolonovou destilací z cukrové řepy) rumovou esencí. Toto označení však nevyhovuje předpisům EU (kde se názvem rum smí označovat jen třtinový rum), takže se tento produkt od vstupu Česka do EU musí prodávat pod jinými názvy, např. pod označením \"Tuzemák\".\n\nJelikož neexistuje jednotná definice toho, co rum je, jeho dělení do smysluplných skupin je poměrně komplikované. Rum je tedy většinou definován podle různých pravidel a zákonů zemí, ve kterých je vyráběn. Rozdíly spočívají například v obsahu alkoholu, době zrání i ve zvyklostech při jejich pojmenovávání.\n\nObsah alkoholu je důležitý například v Kolumbii, kde musí rum obsahovat minimálně 50 % alkoholu, zatímco v Chile či Venezuele je vyžadováno minimálně 40 % alkoholu. V Mexiku musí rum zrát alespoň osm měsíců, v Dominikánské republice, Panamě a Venezuele pak dva roky. Rozdíly jsou také v pojmenovávání. V Argentině se rumy dělí na bílé, zlaté, světlé a extra světlé. Na Grenadě a Barbadosu se používají termíny bílý, vyzrálý a „overproof“ (velmi silný rum), zatímco ve Spojených státech se můžeme setkat s dělením na rumy, rumové likéry a ochucené rumy.\n\nNavzdory těmto rozdílům ve standardech a v názvosloví jsou zahrnuta následující rozdělení, které ukazují rozsah škály vyráběných rumů.\n\nV Karibiku má každý ostrov a každá výrobní oblast svůj vlastní unikátní styl. Tyto styly se většinou dají seskupit podle jazyků, kterými se na těchto místech hovoří. Většina rumu, který se zkonzumuje v USA, se vzhledem k zásadnímu vlivu portorikánských rumů vyrábí ve „španělském stylu“.\n\n\nV Brazílii se vyrábí cachaça, alkoholický nápoj podobný rumu. Některé země, například USA, tento nápoj klasifikují jako druh rumu. Seco, destilát z Panamy, je velice podobný rumu, ale také vodce, jelikož se destiluje třikrát.\n\nV Mexiku se vyrábí nejen celá řada světlých i tmavých rumů, ale i jiné levnější druhy ochuceného i neochuceného alkoholu z cukrové třtiny, jako je aguardiente de caña nebo charanda.\n\nVe Střední Americe a na severu Jižní Ameriky se vyrábí nápoj aguardiente destilovaný z melasy a ochucený anýzem. Po destilaci se do něj často přidává další šťáva z cukrové třtiny.\n\nNa západě Afriky, zejména v Libérii, se vyrábí „třtinová šťáva“ (známá také jako Liberijský rum nebo CJ), levný a silný alkoholický nápoj destilovaný z cukrové třtiny. Může obsahovat až 43 % alkoholu. \n\nV České a Slovenské republice se z cukrové řepy vyrábí destilát Tuzemák.\n\nV Německu se vyrábí Rum-Verschnitt, levná náhražka opravdového tmavého rumu. Skládá se z tmavého rumu (často z Jamajky), rektifikovaného lihu a vody; často se dobarvuje karamelem. Obsahuje i malé množství opravdového rumu, jelikož minimum je stanoveno na 5 % objemu. V Rakousku je k dostání podobný rum nazývaný Inländerrum či také domácí rum. Ten je vždycky kořeněný, na rozdíl od německé náhražky, která nikdy není kořeněná ani ochucená.\n\nNa rozdíl od jiných druhů alkoholu neexistuje u rumu jednotná metoda výroby. Jeho výroba se zakládá na tradičních stylech jednotlivých oblastí a palíren.\n\nVětšina rumu se vyrábí z melasy, která pochází z cukrové třtiny. Kvalita rumu z velké části závisí na kvalitě a druhu použité cukrové třtiny. Její kvalita pak závisí na druhu půdy a na podnebí, ve kterém byla vypěstována. Velká část melasy používané v Karibiku pochází z Brazílie. Výjimkou jsou frankofonní ostrovy, kde se rum místo z melasy vyrábí převážně ze šťávy cukrové třtiny. V Brazílii se pak destilovaný alkoholický nápoj ze šťávy cukrové třtiny nazývá cachaça a od rumu se rozlišuje. Proces fermentace se pak zahájí přidáním vody a kvasnic k základní ingredienci.\n\nStejně jako u ostatních aspektů výroby rumu, ani při destilaci se nepoužívá žádná jednotná metoda destilace. Použitá metoda se může odrazit například na plnosti chuti rumu. \n\nV mnoha zemích musí rum zrát alespoň po dobu jednoho roku. Rum zraje zpravidla v dřevěných sudech, zrání může však probíhat i v nádržích z nerezové oceli. Během procesu zrání je určena barva rumu. Při zrání v dubových sudech rum tmavne, zatímco v nádržích z nerezové oceli zůstává prakticky bezbarvý.\n\nVzhledem k tomu, že se rum typicky vyrábí v oblastech s tropickým podnebím, zraje daleko rychleji než whisky či brandy. To se projevuje v andělském podílu neboli v množství produktu ztraceného odpařením. Produkty zrající ve Francii či Skotsku ztratí ročně asi 2 % objemu, produkty v tropických oblastech pak až 10 %.\n\nPo uzrání se rum většinou míchá, aby mohl výrobce zajistit konzistentní chuť produktu. Jedná se o poslední krok výroby rumu. Během něj jsou světlé rumy občas filtrovány za účelem odstranění zabarvení vzniklého během zrání. Tmavší rumy pak mohou být dobarvovány karamelem.\n\nRum se používá nejen do punčů, ale i do známých koktejlů pocházejících z oblasti Karibiku, jako je Cuba libre nebo Daiquiri. Dále se přidává do koktejlů, jako je Piña colada nebo Mojito. \n\nPoužívá se také k dochucování různých pokrmů, jako jsou například rumové kuličky či koláče. Často se do něj nakládá ovoce používané do koláčů. Přidává se také do mnoha marinád používaných v karibské kuchyni. \n\n\n\n"}
{"id": "375054", "url": "https://cs.wikipedia.org/wiki?curid=375054", "title": "Frederick Winslow Taylor", "text": "Frederick Winslow Taylor\n\nFrederick Winslow Taylor (20. března 1856 – 21. března 1915) byl strojní inženýr v Midvalských ocelárnách (Midvale Steel Works) v Pennsylvánii, USA. Je znám především pro svou teorii „vědeckého řízení výroby“, jež byla velmi vlivná v období klasického kapitalismu před 1. sv. válkou (v Evropě i v letech po ní), ale našla např. i jisté uplatnění v raných fázích komunistického plánování v SSSR, především za života Lenina, jež Taylora obdivoval. \n\nPodle F. W. Taylora jsou tyto principy managementu zejména v anglosaském světě nazývány „taylorismus“ (\"taylorism\"). Propagací jeho idejí se dodnes zabývá nejstarší profesní společnost svého druhu, americká Society for Advancement of Management („Společnost pro zlepšení řízení“), původně zvaná Taylor Society (zal. 1912).\n\nFrederick Winslow Taylor se narodil v pennsylvánském Germantown v křesťanské rodině tzv. kvakerů. Od svého mládí se pokoušel zlepšit vše, co viděl. Ostatní děti ho považovali za divného, protože to vypadalo, že se více zajímá o to, jak je položené hřiště, než o svou hru. \n\nRodiče chtěli, aby byl právníkem, takže jej jeho otec přihlásil na Phillips Exeter Academy, aby ho připravil na Harvardovu univerzitu. Ačkoli Taylor přijímacími zkouškami na Harvard prošel s vyznamenáním, tak jeho špatné zdraví a zrak jej přinutil jít do učení jako mistr a strojník ve společnosti Enterprise Hydraulic ve Filadelfii, kde pracoval od roku 1874. Na konci učení se Taylor připojil ke společnosti Midvale Steel. Začal zde jako běžný pracovník a v krátkém období šesti let postupně povýšil na strojaře, předáka, mistra v obchodě, mechanika s odpovědností za opravy a údržbu závodu a hlavního strojního inženýra. \n\n\nTaylor patřil mezi největší velikány v oblasti managementu své doby. Hlásil se k proudu klasického řízení (tj. vertikálního, hierarchicky uspořádaného) a uplatňoval technokratické přístupy. Snažil se u dělníků v hromadné výrobě eliminovat všechny zbytné pohyby a nalézt ty nejefektivnější. Velký důraz kladl na normování a ergonomii pracovních pohybů. Pro stanovení normy nepoužíval průměrnou hodnotu, ale nejlepší výkon. Tvrdil, že dělník musí jasně znát, co a jak dělat, a mít při tom normalizované pomůcky a materiál. Jen tak lze trvale zachovat vysoký výkon. Iniciativa dělníků na změnách je podle Taylora nežádoucí. Pokud byl Taylor účasten projektu, sám dělníkům optimální vykonávání operace předváděl.\n\n\n"}
{"id": "375056", "url": "https://cs.wikipedia.org/wiki?curid=375056", "title": "Elizabeth Taylorová", "text": "Elizabeth Taylorová\n\nElizabeth Rosemond Taylorová, zvaná též Liz Taylorová, nepřechýleně Elizabeth Taylor (27. února 1932 Hampstead – 23. března 2011 Los Angeles) byla americká herečka a vývojářka voňavek a parfémů, jedna z velkých hollywoodských hvězd stříbrného plátna 20. století, dvojnásobná držitelka ceny Americké filmové akademie Oscar, která se stala jedním z filmových sex-symbolů své doby.\n\nMezi její nejznámější filmové role patří dvoudílný velkofilm \"Kleopatra\" z roku 1963, kde si zahrála společně s Rexem Harrisonem a svým pozdějším manželem Richardem Burtonem, či snímek \"Zkrocení zlé ženy\" natočený na motivy stejnojmenné divadelní hry Williama Shakespeara. Za umělecky nejhodnotnější jsou považovány její snímky \"Telefon Butterfield 8\" z roku 1960 a \"Kdo se bojí Virginie Woolfové?\" z roku 1966, za něž byla oceněna Oscarem.\n\nÚspěšně vyvinula řadu parfémů a voňavek. Stala se první celebritou, která uvedla na trh značku parfému. \n\nLiz Taylorová byla jednou z prvních osobností, které se účastnily akcí HIV / AIDS. V roce 1985 spoluzakládala Americkou nadaci pro výzkum AIDS a v roce 1991 založila Nadaci Elizabeth Taylor AIDS.\n\nBěhem kariéry Liz Taylorové byl její osobní život předmětem neustálé mediální pozornosti. Byla vdaná osmkrát za sedm mužů, dvakrát za Richarda Burtona, shromáždila jednu z nejdražších soukromých sbírek šperků na světě.\n\nPo mnoha letech zdravotních potíží zemřela na srdeční selhání v roce 2011, ve věku 79 let. \n\nOba její rodiče (Francis Taylor a Sara Viola Warmbrodtová) byli rodilými Američany, trvale však žili v Londýně. Narodila se na předměstí Londýna 27. února 1932. Do školy pro nejmenší začala chodit ještě v Anglii, ale když v roce 1939 rodina Taylorových uprchla z Evropy, Liz i její starší bratr Howard pokračovali ve školní docházce v Kalifornii. Zde si Francis otevřel galerii s obrazy.\n\nOd útlého dětství se učila tancovat. Již ve věku devíti let se poprvé objevila ve filmu. V roce 1943 uzavřela svoji první smlouvu se společnosti Metro-Goldwyn-Mayer, kde se stala dětskou filmovou hvězdou 40. let 20. století.\n\nV době jejího dospívání se o ni začala zajímat média, což se projevovalo zejména spekulacemi o zásnubách s mnoha známými lidmi. Prvním z nich byl Glen Davis. Skutečným prvním snoubencem byl až William Pawley ml., se kterým se zasnoubila v červnu 1949. Na podzim téhož roku však bylo zasnoubení zrušeno. Na novinové články o druhém zrušeném zasnoubení a střídání mužů reagovala slovy: \"„Kdybych byla taková, jak mě vylíčili, nenáviděla bych se.“\"\n\nV květnu 1950 se konala velkolepá svatba, při níž se stala chotí o 5 let staršího Nicka Hiltona, dědice hotelových sítí. O tomto sňatku jeden z jejích přátel prohlásil: \"„Matka Elizabeth nepřipravila na manželství s bohatým frackem, který jednal po svém - to nebylo ve scénáři.“\" A sama Liz: \"„Opravdu jsem si myslela, že k manželství stačí bílá chaloupka a nadýchaná zástěra.“\" Ke svému soukromí dodala: \"„Jiní mladí lidé se klidně můžou hádat. Jenže než my se stačíme políbit a usmířit, už jsou toho plné noviny.“\"\n\nV lednu 1951 proběhl rozvod, majetková vyrovnání (především o svatební dary) trvala o několik měsíců déle.\n\nV únoru 1952 se Liz v Anglii provdala za anglického herce Michaela Wildinga, o 19 let staršího. 6. ledna se jim narodil první potomek, pojmenovaný Michael Howard Wilding. Druhého syna Christophera Edwarda Wildinga porodila Liz 27. 2. 1955 na své narozeniny. Oba porody proběhly císařským řezem.\n\nV lednu 1957 se Elizabeth s Wildingem rozvedla, několik dní nato se stala ženou filmového producenta Mikea Todda, oba úřední akty proběhly v Mexiku. 6. srpna 1957 se jim předčasně narodila dcerka Elizabeth Frances, nazývaná Liza. Dne 22. března 1958 Mike Todd zahynul při havárii svého soukromého letadla Lockheed L-18 Lodestar poblíž města Grants v Novém Mexiku. Z této ztráty se dlouho vzpamatovávala a hrozilo, že spáchá sebevraždu. \n\nŽal se snažila překonal prací na filmu \"Kočka na rozpálené plechové střeše\", ale s vyrovnáním se situací jí skutečně pomohl až Mikeův přítel a svědek ze svatby, zpěvák Eddie Fisher. Ten se stal 12. května 1959 Elizabethiným dalším manželem a Liz kvůli němu konvertovala k judaismu.\n\nPři natáčení \"Kleopatry\" se potkala se ženatým Richardem Burtonem. Oba se kvůli svému vztahu rozvedli a v březnu 1964 slavili svatbu. Přibližně v době aféry kolem rozvodu s Fisherem se jí podařilo adoptovat postiženou Mariu. V roce 1968 prodělala gynekologickou operaci, po které již nemohla otěhotnět.\n\nV červnu 1974 byli rozvedeni, v říjnu 1975 se znovu vzali, zejména proto, že ani jeden z nich nechtěl být sám. Richard na tom nebyl zdravotně nejlépe. Tento sňatek vydržel pouze několik měsíců, Richard Burton se znovu oženil a Elizabethiným dalším manželem se stal v prosinci 1976 budoucí senátor John Warner. Zúčastnila se jeho volební kampaně. V listopadu 1982 se ale rozvedli.\n\nBěhem svého života podstoupila několik odtučňovacích kúr v lázních.\n\nBěhem cesty lodí do Ameriky navštívila poprvé kino, konkrétně šlo o film \"Malá princezna\" se Shirley Temple. Začala také zářit jako dětská hvězda.\n\nJejí matka Sara v mládí získala divadelní zkušenosti, a proto obě děti prosazovala jako herce. Její první smlouva s filmovou společností, Universal Pictures, z dubna 1941 měla být na 7 let, dokonce bez kamerových zkoušek. Malá Angličanka s americkými předky totiž vypadala kouzelně. Tmavé kadeře, neskutečně dlouhé řasy a ty oči. Je jí jenom devět, ale jakoby vám viděla až do duše... Do roka byla ale smlouva zrušena ze strany společnosti, společnost měla představu o druhé Shirley Templeové, Elizabeth však tuto představu nenaplňovala. Z dřívějších vyjednávání si ji pamatoval Benny Thau a na podzim 1942 jí studio MGM nabídlo smlouvu. Ve filmu \"Lassie se vrací\" (1943) nahradila herečku Marii Flynn a tato role z Elizabeth udělala dětskou hvězdu první kategorie. Poté se objevila v malých roličkách, a to ve filmech \"Jana Eyrová\", \"Sirotek lowoodský\" a \"Bílé útesy doverské\". Následovaly filmy \"O velkou cenu\" (1944), v němž psa vystřídal poník, a \"Odvážná Lassie\" (1946), které její pozici dětské hvězdy potvrzovaly.\n\nV té době již nenavštěvovala klasickou školu, ale učila se mezi záběry s pedagogickým dozorem studia MGM. Život Liz neurčovalo jen studio, ale i rodiče. Znát byl výrazný vliv matky na výběr rolí, oblečení i pravidelný doprovod na natáčení. Také Sara byla řádné placeným zaměstnancem studia jako její matka.\n\nV roce 1945 vyšla autobiografická dětská knížka \"Hryzálek a já\", jejíž autorství je připisováno Elizabeth, kde jsou hlavními postavami dívka a její veverčí kamarád.\n\nLondýnské noviny Sunday Pictorial o ní napsaly: \"„Elizabeth Taylorová je živým argumentem proti zaměstnávání dětí u filmu.“\"\n\nSvětovou hvězdu udělal z Liz snímek \"Místo na výsluní\", upravená verze Dreiserovy \"Americké tragédie\", který měl premiéru na podzim 1951. Montgomery Clift, hrající jejího partnera, se stal Elizabethiným věrným přítelem. \"„Znám jen dva herce (Montgomery Clift a Richard Burton), s nimiž se cítím téměř fyzicky srostlá, jakoby pupeční šňůrou, elektrizovaná a elektrizující,“\" prohlásila Liz.\n\nMezi její nejvýraznější role patří Maggie v \"Kočce na rozpálené plechové střeše\" (1958), titulní role v \"Kleopatře\" (1963), Angela v \"Místě na výsluní\" (1952), dětská role Velvet ve filmu \"O velkou cenu\" (1944), Catherine v \"Náhle minulého léta\" (1959), Gloria v \"Telefon Butterfiled 8\" (1960), Melissa v \"Kdo se bojí Virginie Woolfové?\" (1966), zkrocená Kateřina ve \"Zkrocení zlé ženy\" (1967).\n\nBěhem svých manželství se věnovala zejména mateřství, filmování odsunula stranou. Kvůli Lizininým zdravotním problémům (mimo jiné plicním obtížím a anémii) se natáčení filmu Kleopatra dlouho odkládalo. Zde potkala Richarda Burtona, pozdějšího manžela, se kterým natočila celkem 11 filmů.\n\nFilmovými partnery a partnerkami byli Peter Lawford (\"Bílé útesy doverské\", \"Nevychovaná Julia\", \"Malé ženy\"), Mickey Rooney (\"O velkou cenu\"), Janet Leigh (\"Malé ženy\"), Spencer Tracy (\"Otec nevěsty\", \"Otcův malý úrok\"), Montgomery Clift (\"Místo na výsluní\", \"Raintree County\", \"Náhle minulého léta\"), Joan Fontaine (\"Ivanhoe\"), Rock Hudson, James Dean a Dennis Hopper (\"Gigant\"), Paul Newman (\"Kočka na rozpálené plechové střeše\"), Katharine Hepburn (\"Náhle minulého léta\"), Jiří Voskovec (\"Telefon Butterfiled 8\"), Richard Burton (\"Kleopatra\", \"Velmi důležité osoby\", \"Písečný ptáček\", \"Kdo se bojí Virginie Woolfové?\", \"Zkrocení zlé ženy\", \"Komedianti\", \"Doktor Faust\", \"Bum!\", \"Hammersmith je venku\", \"Pod mléčným lesem\", \"Jeho rozvod, její rozvod\"), Rex Harrison (\"Kleopatra\"), Charles Bronson (\"Písečný ptáček\"), Michael York (\"Zkrocení zlé ženy\"), Marlon Brando (\"Odrazy ve zlatém oku\"), Mia Farrow a Robert Mitchum (\"Tajný obřad\"), Warren Beatty (\"Jediná herna ve městě\"), Michael Caine (\"Zee a spol.\"), Peter O'Toole (\"Pod mléčným lesem\"), Henry Fonda (\"Popeleční středa\"), Andy Warhol (\"Identikit\"), Jane Fonda a Ava Gardner (\"Modrý pták\"), Burt Lancaster a Anthony Hopkins (\"Vítězství u Entebbe\"), Lesley-Anne Down (\"Malá noční hudba\", seriál \"Sever a Jih\"), Jeff Bridges a Eli Wallach (\"Zimní zabíjení\"), Geraldine Chaplin a Angela Lansbury (\"Rozbité zrcadlo\"), Philippe Noiret (\"Mladý Toscanini\").\n\n\n\n"}
{"id": "375060", "url": "https://cs.wikipedia.org/wiki?curid=375060", "title": "Syren", "text": "Syren\n\nSyren (lucembursky: \"Siren\") je místní část lucemburské obce Weiler-la-Tour.\n\n\n\n\n"}
{"id": "375061", "url": "https://cs.wikipedia.org/wiki?curid=375061", "title": "Kostel svatého Jakuba Staršího (Letařovice)", "text": "Kostel svatého Jakuba Staršího (Letařovice)\n\nFiliální kostel sv. Jakuba Staršího v Letařovicích, patřící do farnosti Český Dub, je původně gotická stavba poprvé připomínaná roku 1363, zbarokizovaná v roce 1695. Z původního kostela se však zachovaly obvodové zdi ze druhé poloviny 14. století a zbytky středověkých nástěnných maleb. Ve 14. století byl kostel farním, zdejší farnost zanikla po roce 1623. V 70. letech 16. století byl kostel opatřen renesanční fasádou zdobenou psaníčkovými sgrafity.\n\nKolem kostela se rozprostírá hřbitov, kam byly pohřbíváni obyvatelé malých vesnic spadajících pod letařovickou lokálii – Hradčan, Letařovic, Trávníčku, Klamorny, Slavíkova, Dehtár, Chvalčovic a dalších. V rohu hřbitova se nachází kostnice s oltářem sestaveným z lidských lebek a kostí z konce 18. století. Kostel je chráněn jako kulturní památka České republiky.\n\nVzácným prvkem kostela je dřevěný kazetový strop složený z 91 čtvercových polí, z nichž 60 je vyzdobeno figurálními malbami neznámého lidového umělce z roku 1722, které zobrazují zejména legendu o sv. Jakubu Starším, ale také kostel sv. Jakuba ve Vídni, katedrálu sv. Jakuba Staršího ve španělském městě Santiago de Compostela a samotný kostel v Letařovicích. Původní oltář tvořený křídlovou archou z doby Vladislava Jagellonského s obrazem zasazeným do bohatě vyřezávaného rámu z počátku 18. století, který je mistrovskou prací z počátku 18. století, byl na začátku 20. století převezen do Národního muzea v Praze. V inventáři kostela byla i kamenná gotická křtitelnice. V roce 1733 nebo 1734 došlo k přístavbě hranolové věže se zvonicí. Kostelní varhany postavil roku 1875 Josef Prediger, romantizované 1890 Josefem Kobrlem.\n\nV roce 2001 byla obnovena tradice zdejších svatojakubských poutí, které se konají na malém prostranství před vstupem na hřbitov. V roce 2007 byl kostel vyloupen, odcizeny byly dřevěné pozlacené ozdoby z hlavního oltáře a část dřevěné kazatelny.\n\n\n"}
{"id": "375062", "url": "https://cs.wikipedia.org/wiki?curid=375062", "title": "Gilgit-Baltistán", "text": "Gilgit-Baltistán\n\nGilgit-Baltistán (urdsky گلگت بلتستان, \"Gilgit Baltistān)\", dříve Severní oblasti (urdsky شمالی علاقہ جات, \"Šimālī ˀilāqah jāt,\" anglicky \"Northern Areas)\" je název jedné z Pákistánem ovládaných částí Kašmíru (druhou je Ázád Kašmír). Na severu sousedí s Afghánistánem, na severovýchodě s Čínou, na jihovýchodě s indickým státem Džammú a Kašmír, na jihu s Ázád Kašmírem a na západě s Chajbar Paštúnchwou. Jako jednotně spravované území vznikly Severní oblasti v roce 1970. V systému správního členění Pákistánu zaujaly místo na úrovni provincie, ale neměly stejný status a podléhaly přímo federální vládě. V roce 2009 byly přejmenovány na \"Gilgit-Baltistán\" a dostalo se jim určité autonomie.\n\nHlavním administrativním centrem je město Gilgit. Rozloha činí zhruba 72 971 km² a počet obyvatel se odhaduje na jeden milion.\n"}
{"id": "375075", "url": "https://cs.wikipedia.org/wiki?curid=375075", "title": "Karl Löwith", "text": "Karl Löwith\n\nKarl Löwith (9. ledna 1897 Mnichov – 24. května 1973 Heidelberg) byl německý fenomenologický filosof, žák Edmunda Husserla a Martina Heideggera. Pro svůj židovský původ musel před nacisty emigrovat a teprve roku 1952 se mohl vrátit do Německa. Zabýval se především Nietzschem a Heideggerem a kritizoval moderní filosofii dějin. \n\nLöwithův otec byl malíř a profesor uměleckých škol ve Vídni a Mnichově. Po maturitě sloužil Karl Löwith v německé armádě, byl těžce zraněn a padl do italského zajetí. Po návratu studoval filosofii a biologii v Mnichově a v letech 1919–1922 ve Freiburgu u Husserla a Heideggera. Roku 1923 promoval v Mnichově knihou o Friedrichu Nietzschem a roku 1924 odešel za Heideggerem do Marburgu, kde se spřátelil s Leo Straussem a Hans-Georg Gadamerem a roku 1928 habilitoval. Roku 1934 odjel jako stipendista do Říma, kde napsal své knihy o Nietzscheho „věčném návratu“ a o J. Burckhardtovi; mezitím byl nacisty vyloučen z univerzity. V letech 1936-1941 přednášel na univerzitě v Sendai (Japonsko), 1941 vydal jednu ze svých nejznámějších knih „Od Hegela k Nietzschemu“ a od roku 1941 žil v USA. S pomocí Paul Tillicha a Reinholda Niebuhra mohl učit na protestantském teologickém semináři v Hartfordu (Conn.), kde se ale necítil na svém místě. Roku 1949 vyšel jeho „Smysl v dějinách“ a od tohoto roku přednášel na New School for Social Research v New Yorku. Roku 1952 byl s pomocí Gadamerovou povolán do Heidelbergu, kde přednášel až do svého penzionování 1964. 1953 vydal své kritické vyrovnání s Heideggerem, „Heidegger – myslitel nuzné doby“ a 1966 knihu o křesťanské tradici. Jeho poslední dílo se věnuje Paulu Valérymu. Löwithovy „Sebrané spisy“ (\"Werkausgabe\", 1981–1988) obnášejí devět svazků, včetně velmi zajímavé korespondence.\n\nLöwithovo myšlení je silně ovlivněno Nietzschem a Heideggerem, zároveň je však neobyčejně střízlivé až skeptické. Moderní forma historismu a víry v pokrok je podle Löwitha nepřijatelným a nebezpečným křížencem křesťanské teologie a moderního ateismu, která ovšem postrádá to nejdůležitější, totiž právě náboženskou víru v osobního Boha. Jeho klidná, ale zničující kritika Hegelovského pojetí dějin jako dějin ducha a zdroje smyslu, včetně jejího marxistického pokračování, ústí do stoické skepse a nostalgie po klasické době řeckého ducha, kdy se člověk – podle Löwitha – mohl cítit doma v nekonečném koloběhu světa a jeho krás.\n\n\n"}
{"id": "375082", "url": "https://cs.wikipedia.org/wiki?curid=375082", "title": "Kosmos 1267", "text": "Kosmos 1267\n\nKosmos 1267 byla nepilotovaná kosmická loď SSSR typu TKS. Na oběžnou dráhu byla vynesena nosnou raketou Proton z kosmodromu Bajkonur 25. dubna 1981. Spojení s vesmírnou stanicí Saljut 6 proběhlo 19. června 1981 v rámci testu připojitelného vědeckého modulu. Loď se skládala z části FGB a návratové kapsle Merkur. Část FGB zůstala spojena se stanicí, zatím co návratová kapsle Merkur vstoupila do atmosféry a přistála 26. května 1982.\n\n"}
{"id": "375086", "url": "https://cs.wikipedia.org/wiki?curid=375086", "title": "Filosofie jazyka", "text": "Filosofie jazyka\n\nFilosofie jazyka je filosofické zkoumání jazyka, zejména vztahů mezi jazykem a myšlením a jazykem a skutečností. Tím se liší od jazykovědy, která se zabývá jazykem jako takovým a rozmanitostí jazyků, například složkami jazyka, jeho zvukovou (fonetika), lexikální (morfologie a sémantika), syntaktickou a pragmatickou stránkou, otázkami stylu a podobně.\n\nSpojení filosofie jazyka se užívá v širším a užším smyslu:\nZatímco v běžném životě slova jazyka prakticky splývají s věcmi a tématy, jež tato slova označují, filosofické zkoumání jazyka začíná, když si už starověcí myslitelé uvědomili rozdíl mezi slovem a skutečností. Jak to, že všechny nože, malé i velké, můžeme označit jedním slovem? Jak to, že témuž noži jiní říkají se stejnou samozřejmostí \"knife\" nebo \"Messer\"? Kde se vzaly tyto zvukové znaky a jak souvisejí s označovanou zkušeností?\n\nDruhým důležitým tématem, jehož si všimli už indičtí myslitelé v 7. století př. n. l. (Jáska, Pánini) jsou různé pravidelnosti, například v ohýbání slov nebo ve stavbě vět. Na tento objev navázala starověká gramatika a později i lingvistika. Platón v dialogu \"Kratylos\" rozebírá otázku vzniku slov a vztah mezi zvukovým znakem a míněnou věcí a kritizuje představu, že by mohl být čistě konvenční. Aristotelés si všímá souvislostí mezi jazykem a myšlením: různé druhy slov (podstatná jména, slovesa atd.) odpovídají kategoriím myšlení a správné myšlení vyžaduje správnou řeč. Z této úvahy vyrůstá logika (od řeckého \"legein\", mluvit), původně nauka o správné argumentaci v řeči. Stoikové vyřešili otázku vztahu slova (znaku) a věci vložením zprostředkujícího členu \"lektón\", význam: slovo „nůž“ stejně jako slovo \"knife\" odkazuje k významu, který spojuje všechny nože. Některá seskupení slov mají a jiná nemají smysl; těm, která mají smysl, říkáme věty a některé druhy vět mohou být pravdivé nebo nepravdivé.\n\nScholastika se vyrovnávala s otázkami správné argumentace, výkladu a překladu textu. Důležité místo v evropské filosofii zaujímá staletý spor mezi realismem a nominalismem: označuje obecný výraz „člověk“ nějakou skutečnost, anebo je to jen název, slovo? Pierre Abélard narazil na problém různého označení: celek je totéž co dvě poloviny, výrazy se však nedají vždycky zaměnit. To souvisí s tím, že smysl slova je často určován souvislostmi, že slova mají více významů a dají se užívat buď ve vlastním, nebo v metaforickém významu. Ale i ve vlastním významu můžeme říci, že Karel je člověk, anebo také že „Karel“ má pět písmen; ve druhém případě míníme samo slovo „Karel“, což moderní lingvistika nazývá problémem jazyka a metajazyka. Také logika udělala ve středověku velké pokroky.\nOd 17. století se Evropané díky misionářům začali seznamovat s mimoevropskými jazyky, německý jezuita Athanasius Kircher (1602–1680) začal studovat egyptské hieroglyfy a čínské znakové písmo. Pod vlivem Descartova racionalismu tak vznikla myšlenka dokonalého univerzálního jazyka, který by překonal nahodilou rozmanitost přirozených jazyků. Této myšlence se pak věnoval také Jan Ámos Komenský (1592–1670) a zejména Gottfried Wilhelm Leibniz (1646–1716). Roku 1662 vydali Antoine Arnauld a Pierre Nicole v souvislosti s překladem Bible \"Logiku z Port-Royal\", založenou na Descartově metodě a na matematice, která se pokusila o racionální a univerzální popis jazyka, nezávislý na jednotlivých jazycích.\nKoncem 18. století vystoupil proti této racionalistické tendenci německý filosof Johann Gottfried Herder (1744–1803) s obhajobou jedinečnosti národních jazyků, které jsou zároveň nositeli jedinečného charakteru národů. Herderovy myšlenky inspirovaly hnutí jazykového obrození ve východní a severní Evropě a také německého lingvistu a filosofa Wilhelma von Humboldt (1767–1835). Na základě rozsáhlého studia různých jazyků vyslovil Humboldt přesvědčení, že jazyk podstatně určuje naše myšlení, a to každý trochu jinak. Nicméně chceme-li vyjádřit prosté pozorování letícího černého ptáka, musíme tuto jedinou zkušenost vždy popsat několika slovy: pták, letět a černý. Protože většina výpovědí obsahuje podstatné jméno a sloveso, máme pocit, že každá činnost vyžaduje nějakého činitele a u věty „prší“ se dítě může zeptat: „Kdo prší?“ Humboldt se věnoval jak otázce obecných rysů jazyka, tak také kategorizaci jazyků.\n\nKoncem 19. vzniká hlavně v Německu nová vlna zájmu o jazyk, tentokrát opět o jeho univerzálnost a tedy v souvislosti s logikou. Jazyk je jediný nástroj filosofa a filosofická diskuse je tedy diskusí o myšlenkách, vyjádřených jazykem, čili o výpovědích. Německý logik Gottlob Frege (1848–1925) opět oživil otázku vztahu mezi znakem, významem a zkušeností a zahájil tak hnutí, které později dostalo název „obrat k jazyku“ (anglicky \"Linguistic turn\"). Tím se budeme zabývat v další části článku.\n\nŠvýcarský lingvista Ferdinand de Saussure (1857–1913) především rozlišil mezi jazykem jako systémem či schopností („umět anglicky“) a řečí jako jeho aktuálním použitím („promluvit anglicky“). Dále ukázal, že jazyk má několik vrstev, z nichž každá tvoří ucelený systém a znak dostává význam pouze v rámci tohoto systému. Soustava hlásek, specifická pro daný jazyk, určuje také, které rozdíly mezi nimi mají a které nemají význam. Tak například japonština nerozlišuje mezi l a r, čeština – na rozdíl od polštiny a slovenštiny – mezi různými podobami hlásky l. Ze Saussurových objevů vychází strukturalismus, významný nejen v lingvistice, ale také v literární vědě, v antropologii i ve filosofii.\n\nOtázkami rozumění textu a řeči se od 19. století zabývala filosofická hermeneutika (Schleiermacher, Wilhelm Dilthey, Martin Heidegger, Hans-Georg Gadamer), která v Heideggerově díle zaujímá zvlášť významné postavení: člověk je pro něho bytost, charakterizovaná tím, že svému světu rozumí a „žije v řeči“. Je to řeč sama, která mluví, cituje Heidegger Hölderlina. Historicky vzniklé jazyky umožňují etymologickým rozborem slov také odhalit nečekané a zapomenuté souvislosti významů a každý jazyk je tedy také sedimentem tisícileté lidské zkušenosti. Heidegger uvádí příklad souvislosti německého slova „\"bauen\"“ (stavět) s „\"ich bin\"“, jsem, Jan Patočka souvislost českých slov „svět“ a „světlo“. Hermeneutické postupy dovolily propojit filosofický zájem s psychoanalýzou, vypracovat soustavnou „filosofii symbolických forem“ (Ernst Cassirer) a také „Přirozený svět“ Jana Patočky se z velké části zabývá jazykem.\n\nPozoruhodné pravidelnosti v morfologii i syntaxi přirozených jazyků vzbudily pozornost už starověkých filosofů a gramatiků a díky Aristotelovi se staly základem logiky. Na druhé straně jsou ovšem přirozené jazyky podstatně nejednoznačné a i významy slov jsou neurčité. Myšlenka dokonale přesného a univerzálního jazyka, který by vylučoval nedorozumění a odstranil nahodilou rozmanitost jazyků vznikla, jak jsme viděli, v raném novověku. Jak Descartes, tak autoři Logiky z Port-Royal i Leibniz uvažovali o „\"mathesis universalis\"“ (univerzální vědě) matematické povahy s odpovídajícím přesným a jednoznačným jazykem.\n\nZ poněkud jiného východiska myšlenku oživil Gottlob Frege, který chtěl všechny výpovědi třídit na ty, které mají a které nemají smysl. Pozitivní výpovědi, jež mají smysl, by pak mělo být možné roztřídit na pravdivé a nepravdivé. K tomuto účelu zavedl důležité rozlišení mezi smyslem (\"Sinn\") a významem (\"Bedeutung\", reference): označení Jitřenka a Večernice mají stejný význam, totiž planetu Venuši, ta je však pokaždé prezentována jinak a obě slova nelze úplně zaměnit, protože mají rozdílný smysl. Tím zahájil „lingvistický obrat“, z něhož se vyvinula mimo jiné moderní analytická filosofie.\nJiným způsobem přistoupil k otázce vztahu mezi znakem a významem Fregův starší současník, americký filosof a zakladatel sémiotiky Charles Peirce (1839–1914). Znak se může ke svému významu vztahovat přirozeně (kouř je znakem ohně), na základě podobnosti (portrét odkazuje k člověku), anebo společenskou konvencí jako slova, čísla nebo dopravní značky. Pro tyto tři typy znaků zavedl Peirce označení \"index\", \"ikon\" a \"symbol\".\n\nJohn Stuart Mill soudil, že jednoznačná jsou vlastní jména, Bertrand Russell však upozornil, že jediná skutečně jednoznačná označení jsou tak zvané indexikální výrazy (například „já“, „dnes“, „toto zde“), obvykle doprovázené gestem ukazování, jejichž význam je ovšem určen pouze kontextem. Představa, že význam slova je ta věc, kterou slovo míní, narazila na problém výpovědí o něčem, co neexistuje. Věta „Pegas je okřídlený kůň v řecké mytologii“ má smysl a je dokonce pravdivá, i když její referent není skutečný.\n\nDiskuse o významu slov a vět, o kritériích smyslu a pravdivosti i o vztahu mezi jazykem a poznáním stále pokračuje zejména v anglosaské analytické filosofii, která se také díky vlivu angličtiny rozšířila i jinde po světě. Myšlenku jazykových univerzálií, společných rysů všech jazyků, nově podpořil americký lingvista Noam Chomsky tvrzením, že jednotlivé jazyky jsou sice kulturně nahodilé, navazují však na vrozenou jazykovou schopnost, pro niž Chomsky zavedl označení \"Language acquisition device\", LAD. Chomského hypotéza poskytla možnost konfrontovat filosofické a lingvistické názory s výsledky neuropsychologie, kognitivní vědy a přímého sledování mozkových činností.\n\nNový směr dal filosofii jazyka rakouský filosof Ludwig Wittgenstein (1889–1951), který prohlásil, že význam slova je dán jeho použitím a rezignoval na další bádání v tomto směru. Ve svém pozdním díle „Filosofická zkoumání“ však otevřel novou oblast zkoumání, totiž řeč jako jistý druh jednání. Lidé obvykle nemluví „do vzduchu“, nýbrž chtějí řečí něčeho dosáhnout. Wittgenstein proto zavedl pojem „jazykové hry“ a ukázal, jak se v rozhovoru střídají jednotlivé „tahy“, například tvrzení, otázky, rozkazy a podobně. Na to navazuje lingvistická pragmatika, která si všímá i významových kontextů řeči, bez nichž jí nelze rozumět. Ve zkoumání různých typů výpovědí pokračoval britský filosof John Langshaw Austin v díle „Jak udělat něco slovy“ (\"How to do things with words\", 1962).\n\nVýznamných výsledků dosahují v poslední době lingvisté, kteří pracují empiricky. Tak americký kognitivní lingvista George Lakoff na základě rozsáhlých výzkumů ukázal, že významy pojmů nevznikají definicemi, nýbrž naopak postupným rozšiřováním původně úzce specifického významu. Pojem psa si člověk tvoří tak, že nejprve pro něho znamená zcela určité, případně idealizované zvíře, s nímž se přímo setkal, a pak se přidávají další a další příbuzné zkušenosti, jimiž se původní významové pole rozšiřuje. Jen díky této pružnosti je jazyk schopen integrovat nové zkušenosti a účinně označovat i skutečnosti, s nimiž se člověk setkává úplně poprvé.\n\nPodle německého filosofa Hanse-Georga Gadamera je jazyk charakterizován třemi podstatnými vlastnostmi:\n\n\n\n"}
{"id": "375088", "url": "https://cs.wikipedia.org/wiki?curid=375088", "title": "Malovice", "text": "Malovice\n\nNázev Malovice má více sídel:\n"}
{"id": "375095", "url": "https://cs.wikipedia.org/wiki?curid=375095", "title": "KT", "text": "KT\n\nSpojení písmen K a T může mít různé významy:\n\n\n"}
{"id": "375103", "url": "https://cs.wikipedia.org/wiki?curid=375103", "title": "Elektrometr", "text": "Elektrometr\n\nElektrometr je měřící přístroj, který měří elektrický náboj nebo rozdíl potenciálů. Jedním z nejjednodušších elektrometrů je elektroskop.\n\nPrvotní elektrometry využívaly sil v elektrostatickém poli. Na tomto principu byly sestrojeny i další konstrukce mechanických elektrometrů. Příkladem mohou být Kelvinovy vážky, Thomsonův kvadrantový elektrometr, Hoffmannův duantový elektrometr a další. U nejpřesnějších mechanických přístrojů byly výchylky jemných elektrod pozorovány mikroskopem a jejich citlivost se blížila k elementárnímu náboji. Naopak existovaly elektrometry s rozsahem stovek kilovolt. Moderní elektrometry mají elektrostatický mechanický systém ve vakuu. \n\nExistují i elektrometry v tuhé fázi využívající tranzistor řízený polem (FET).\n\nPokud se měřený rozdíl elektrostatických nábojů nemění, pak v ustáleném stavu je vlastní odběr elektrometru pro většinu praktických případů nulový a je dán jen svodem izolantů (včetně vzduchu mezi elektrodami elektrometru). Vstupní odpor elektrometru je pak nekonečně velký.\n"}
{"id": "375104", "url": "https://cs.wikipedia.org/wiki?curid=375104", "title": "Aušra", "text": "Aušra\n\nAušra (česky: \"Svítání\") byl první společenský, politický a literární a latinkou psaný časopis, který vycházel v litevštině. Vycházel od března 1883 do června 1886 v městech Ragnit (dnešní Neman) a Tylže (dnešní Sovetsk) . Během tohoto období vyšlo celkem 40 čísel, sdružených do 29 svazků. Prvním redaktorem časopisu Aušra se stal Jonas Basanavičius a kolektiv novinářů: Jurgis Mikšas, Jonas Šliupas, Martynas Jankus a Juozas Andziulaitis-Kalnenas. Časopis byl vydávaný nelegálně. \n"}
{"id": "375108", "url": "https://cs.wikipedia.org/wiki?curid=375108", "title": "Timorské moře", "text": "Timorské moře\n\nTimorské moře (indonésky: \"Laut Timor\", portugalsky: \"Mar Timor,\" anglicky \"Timor Sea\") je moře ohraničené na severu ostrovem Timor, na východě Arafurským mořem, na jihu Austrálií a na západě Indickým oceánem. Rozkládá se na ploše asi 610 000 km² a dosahuje hloubky 3200 m. Nachází se zde značné zásoby ropy a zemního plynu.\n\nVody směrem na východ jsou známy jako Arafurské moře. Timorské moře je sousedem dvou velkých zátok na severním australském pobřeží, zálivu Josefa Bonaparta a Van Diemenova zálivu. Jediným velkým městem přiléhajícím k moři je australské město Darwin.\n\nMoře je asi 480 km široké, rozkládá se na ploše asi 610 000 km². Jeho nejhlubším bodem je Timorské údolí, které je jihovýchodním rozšířením Jávského příkopu ležícího v severní části moře a dosahuje hloubky 3300 m. Zbytek moře je mnohem mělčí, většina má průměrnou hloubku 200 m, jakmile se překlene přes Sahulský šelf, který je součástí Australského kontinentálního šelfu.\n\nV Timorském moři vzniká nebo přes něho přechází mnoho tropických bouří nebo tlakových níží. V únoru 2005 porušila tropická cyklóna Vivienne ropná a plynová zařízení v oblasti a další měsíc přerušila těžbu vážná tropická cyklóna Willy. Zařízení na těžbu ropy jsou konstruována tak, aby odolala následkům cyklón, ovšem jako bezpečnostní opatření je těžba obvykle snížena nebo dočasně zastavena a dělníci evakuováni vrtulníky na pevninu – obvykle do Darwinu nebo do Dillí.\n\nV moři leží několik významných ostrovů, hlavně Melvillův ostrov, který je částí Ostrovů Tiwi u Austrálie, a také Ostrovy Ashmore a Cartier, které jsou pod australskou správou. Všeobecně se věří, že první lidé se dostali do Austrálie tím, že se přemísťovali z jednotlivých ostrovů v Timorském moři.\n\nÚtesy Scott a Seringapatam vytvořené v této oblasti a směrem na západ na stejné podmořské plošině jsou Rowleyho mělčinou.\n\nV Timorském moři se nachází značné zásoby ropy a zemního plynu. V provozu je několik ropných projektů na otevřeném moři a značná je rovněž průzkumná činnost. I pro budoucnost je předloženo již několik projektů.\n\nNejvětším ropným projektem v Timorském moři v současnosti je projekt Bayu-Undan, který provozuje ConocoPhillips. Pole Bayu-Undan leží přibližně 500 km severozápadně od Darwinu. Těžba začala v roce 2004, kdy byl projekt na recyklaci zemního plynu – s kapalinami (kondenzovaný, propan a butan) zbaven surového pramene a exportován. Zpět dolů do zásobníku byl pumpován plyn. Přibližně ve stejné době začala stavba 500 km dlouhého podvodního plynovodu, který spojil těžební zařízení Bayu-Undan s továrnou na kapalný zemní plyn umístěnou ve Wickham Point v darwinském přístavu. Od té doby, kdy v roce 2006 byl dokončen plynovod a zařízení na kapalný zemní plyn v Darwinu, je plyn vytěžený na Bayu-Undan dopravován do darwinské továrny, kde je zkapalněn a dopravován dále do Japonska v rámci dlouhodobé obchodní smlouvy.\n\nTěžební pole na zemní plyn Greater Sunrise, objevené v roce 1974, je jedním z největších v oblasti a očekává se, že Východnímu Timoru přinese několik miliard dolarů příjmů.\n\nSpolečnost AED Oil vlastní velký ropný projekt na Puffinově těžebním poli a společnost Woodside Petroleum těží ropu na poli Laminaria.\n\nOd objevení ropy v Timorském moři v 70. letech panují spory ohledně práv na vlastnictví a průzkum zásob nacházejících se v části Timorského moře známé jako Timorský průsmyk, což je oblast Timorského moře, která leží mimo územní hranice států na sever a na jih od Timorského moře. Tyto nesouhlasy původně zahrnovaly Austrálii a Indonésii, ačkoliv byla přijata rezoluce ve formě Smlouvy o Timorském průsmyku.\n\nPo uznání státu Východní Timor v roce 1999 byly podmínky dané Smlouvou o Timorský průsmyk smazány a začala jednání mezi Austrálií a Východním Timorem. Australské územní nároky se šířily po hloubkovou osu (hranice největší hloubky mořského dna) v Timorském údolí. Tím překrývaly územní nároky Východního Timoru, který sledoval nároky bývalé koloniální mocnosti Portugalska v tom, že dělící čára by měla být v polovině cesty mezi oběma státy. Jednání vyústila ve Smlouvu o Timorském moři.\n\nSmlouva o Timorském moři, která byla podepsána 20. května 2002, vedla k vytvoření Jmenovaného úřadu pro Timorské moře. Tato organizace je zodpovědná za vedení aktivit týkajících se ropy v části Timorského moře známé jako Joint Petroleum Development Area (JPDA). Podle podmínek smlouvy jsou podíly na těžbě ropy v JPDA rozděleny v poměru 90:10 mezi Východní Timor a Austrálii.\n\nBěhem 40. let provádělo japonské námořnictvo nálety na Austrálii z lodí v Timorském moři. 19. února 1942 vypustila japonská letadlová loď Kaga spolu s dalšími plavidly letecké údery na Darwin v Austrálii, potopila devět lodí včetně \"USS Peary\". Toto bombardování označilo začátek bitvy o Timor na pacifické frontě druhé světové války.\n"}
{"id": "375109", "url": "https://cs.wikipedia.org/wiki?curid=375109", "title": "Iso-Kalla", "text": "Iso-Kalla\n\nIso-Kalla je jezero ve východním Finsku v provincii Severní Savo u města Kuopio. Jedná se o vodní plochu o rozloze 890 km², která je tvořená jezery Kallavesi, Suvasvesi, Juurusvesi, Muuruvesi, Melavesi a Riistavesi, která jsou spojena průlivy. Je to čtvrté největší jezero ve Finsku. Průměrná hladina se nachází v nadmořské výšce 81,8 m.\n\nVoda z jezera odtéká do povodí řeky Vuoksy.\n\nU jezera se nacházejí města Kuopio a Vehmersalmi.\n"}
{"id": "375120", "url": "https://cs.wikipedia.org/wiki?curid=375120", "title": "TKS (kosmická loď)", "text": "TKS (kosmická loď)\n\nVesmírná loď TKS měla být pilotovaná kosmická loď určená k zásobování vojenských vesmírných stanic Almaz. Na oběžnou dráhu byla vynášena nosnou raketou Proton a měla sloužit jako alternativa k lodi Sojuz. Vývoj začal v roce 1965, ale když byly připraveny první testovací lety, byl program Almaz zrušen. Proběhly celkem 4 testy návratových modulů VA Merkur a jeden test kompletní konfigurace. Loď vykonala celkem 3 zásobovací bezpilotní lety, nikdy neletěla s posádkou. Program byl později přepracován a sloužil ke spojení s vesmírnou stanicí Saljut 6 a 7 a posloužil jako skica pro pozdější modulární vesmírné stanice jako Mir a ISS.\n\nLoď TKS se skládala z těchto částí:\n\nTKS SAS - \"\"Sistema avarijnogo spasenija\"\" Pohotovostní únikový systém\n\nTKS BSO - \"\"Blok Schoda s Orbiti\"\" Úsek pro zajištění sestupu z oběžné dráhy\n\nTKS VA - \"\"Vozvrasčajemij Apparat\"\" Opakovaně použitelná návratová kabina, konstrukčně byla podobná americké kabině z projektu Apollo, byla však o 30% menší. Byla testována celkem čtyřikrát, nikdy však s posádkou.\n\nTKS FGB - Funkční nákladní blok nebo Orbitální obytný a servisní modul. FGB modul byl přístupný z kabiny VA pomocí krátkého spojovacího tunelu. Záď modulu byla vybavena oknem a ovládacími prvky pro manuální řízení spojení se stanicí Almaz.\n\nKosmos 881 a Kosmos 882 - Test návratových VA modulů, byly vyneseny společným nosičem.\nKosmos 929 - Test VA modulu s FGB, VA modul úspěšně přistál na zemi.\nKosmos 997 a Kosmos 998 - Test návratových VA modulů, byly vyneseny společným nosičem.\nKosmos 1100a Kosmos 1101 - Test návratových VA modulů, byly vyneseny společným nosičem.\n\nMise Kosmos 1267 ke stanici Saljut 6. FGB modul zůstal připojen ke stanici.\n\nMise Kosmos 1443 ke stanici Saljut 7. Modul VA tentokrát zůstal připojen k TSK-3 po dva dny. Po odpojení od stanice se od TKS-3 odpojil VA modul a a obíhal další čtyři dny, jako demonstrace schopnosti autonomního letu. VA modul poté úspěšně přistál a dopravil na zemi 300 kg materiálu ze stanice.\n\nMise Kosmos 1686 ke stanici Saljut 7. Vybavení kokpitu bylo nahrazeno fotografickou aparaturou s vysokým rozlišením a optickými senzory. Spojení se stanicí proběhlo úspěšně, poté však došlo ke ztrátě kontroly a stanice i s lodí TKS-4 shořela atmosféře 7. února 1991.\n\nLoď TKS nikdy neletěla s posádkou, poskytla však základ pro konstrukci pozdějších vesmírných stanic jako Mir a ISS. V současné době pracuje soukromá společnost Excalibur Almaz na modernizaci TKS pro komerční využití.\n\n"}
{"id": "375125", "url": "https://cs.wikipedia.org/wiki?curid=375125", "title": "Jižák (hip-hopová skladba)", "text": "Jižák (hip-hopová skladba)\n\nJižák je název hip-hopového singlu skupiny Lesík Hajdovský a Manželé z roku 1984, který vešel ve známost hlavně díky pozdějšímu remixu Penerů strýčka Homeboye (PSH). Skladbu také remixovala rockově instrumentální kapela \nEcstasy of Saint Theresa.\n\nPůvodní text hip-hopového \"Jižáku\" vytvořilo uskupení nazývané Manželé, tedy dvě rodiny Hajdovských a Gärtnerů, které se v roce 1981 spojily a započaly svoji hudební kariéru s hip-hopem. Ovlivněni tehdejší newyorskou scénou složili a nahráli song \"Jižák\". Ten vychází z prostředí Jižního Města v Praze. Desku Jižák pak vydává Lesík Hajdovský a Manželé pod labelem Bonton v roce 1991. O tři roky později remixují tento song Peneři strýčka Homboye na svém albu Párátka Adventní Expresní Lyrici. Tento remix vstupuje do povědomí rapové veřejnosti. V roce 1998 pak PSH přicházejí s videoverzí a o rok později Lesík Hajdovský a Manželé vydávají Kamufláž/Jižák ´84 vs. ´99, kde zazní originální songy a jejich remixy. Poslechnout si tu můžeme i remix skladby Jižák provedený rockovou kapelou Ecstasy of Saint Teresa. \n\nJižák je též název studia, v němž nahrávala své songy uskupení PSH, Jižní Pionýři či Indy & Wich.\n\nPůvodní verze \"Jižák\" pak vychází v roce 2008, jako součást Old School CD v kompilaci 20ers.\nV roce 2009 vyšlo u Nextera album \"Je to vono\" s devíti původními nahrávkami Manželů z let 1984 - 1985.\n\n"}
{"id": "375128", "url": "https://cs.wikipedia.org/wiki?curid=375128", "title": "Kostel svatého Havla (Praha)", "text": "Kostel svatého Havla (Praha)\n\nKostel svatého Havla (původně románský farní kostel) stojí v Havelské ulici na pražském Starém Městě. Trojlodní kostel se dvěma věžemi v průčelí stojí na gotických základech, současné barokně zvlněné průčelí vzniklo v letech 1723–1738.\n\nPůvodní románský farní kostel svatého Havla vznikl v rozmezí let 1232–63 současně s Havelským městem, německou čtvrtí, založenou králem Václavem I. krátce po jeho nástupu na trůn v roce 1230 a za spoluúčasti mincmistra Eberharda. Založení Havelské čtvrti připravilo podmínky pro založení Starého Města, se kterým pak v průběhu 13. století splynulo v jeden správní celek chráněný městskými hradbami.\n\nV první polovině 14. století byl zřejmě týž kostel goticky přestavěn na trojlodní gotickou baziliku. Roku 1353 daroval císař Karel IV. kostelu lebku sv. Havla, kterou se panovníkovi podařilo získat od benediktinů ze Svatohavelského opatsví ve Švýcarském Sankt Gallenu, čímž význam kostela vzrostl.\n\nOd roku 1358 kázal v kostele Konrád Waldhauser, Jan Milíč z Kroměříže, v letech 1380-1390 zde byl plebánem Jan Nepomucký, v roce 1404 zde kázal Jan Hus a roku 1412 Štěpán z Pálče.\n\nKostel pak patřil konsistoři podobojí až do roku 1627, kdy jej Ferdinand II. věnoval řádu obutých karmelitánů. Ti si v sousedství od roku 1664 vybudovali nový klášter, stavbu i opravu kostela vedl Giovanni Domenico Orsi, snad podle plánů Carla Luraga. Přestavba průčelí před rokem 1738 patrně probíhala podle plánů Pavla Ignáce Bayera, domnělé autorství Jana Blažeje Santiniho-Aichela nebylo potvrzeno. Když byl klášter karmelitánů 1786 zrušen, kostel se stal farním.\n\nTrojlodní orientovaná stavba zachovává půdorys i velkou část zdiva gotického kostela. Vrcholně barokní zvlněná kulisa stojí před původním průčelím, po stranách štítu je osm soch světců od Matěje Václava Jäckela z doby před 1727 (některé jsou od roku 1968 nahrazeny kopiemi). Hlavní i vedlejší lodi jsou zaklenuty křížovými klenbami patrně ze 17. století, barokní pilastry po stranách zakrývají místy zachované gotické přípory. Kaple v přízemí obou věží mají gotické klenby, zbytky gotických oken se zachovaly i v patrech věží.\n\nV kostele je velmi cenné a téměř úplné barokní zařízení, hlavní oltář se sochami od M. V. Jäckela a obrazem od Jana Kryštofa Lišky z roku 1696. Sochařská výzdoba bočního oltáře Kalvárie je od Ferdinanda Maxmiliána Brokoffa z let 1717-1720. Také další zařízení včetně varhan a kovaných vrat je z téže doby. V kostele je řada cenných náhrobníků ze 16.-17. století a cínová křtitelnice z roku 1523.\n\nNa severní stěně je deska z roku 1910, která připomíná, že zde byl roku 1674 pohřben Karel Škréta.\n\n"}
{"id": "375130", "url": "https://cs.wikipedia.org/wiki?curid=375130", "title": "Heřman Lucemburský", "text": "Heřman Lucemburský\n\nHeřman ze Salmu, také známý jako Heřman Lucemburský (1035 – 28. září 1088) pocházel z rodu Wigerichovců, byl hrabětem ze Salmu a německým vzdorokrálem od roku 1081 až do své smrti. Od 10. století se mohli císaři Svaté říše římské stát pouze němečtí králové, kteří byli za císaře korunováni papežem.\n\nHeřman byl mladším synem hraběte Giselberta Lucemburského. Zatímco Jindřich IV., císař Svaté říše římské a německý král, byl během velkého saského povstání na vojenské výpravě v severní Itálii, byl Heřman zvolen saskou a švábskou šlechtou v Ochsenfurtu dne 6. srpna 1081 již druhým německým (vzdoro)králem. Arcibiskup mohučský Siegfried I. korunoval Heřmana za krále v Goslaru 26. prosince 1081. Heřmanův předchůdce jako vzdorokrál Rudolf Švábský totiž zemřel na následky zranění, které utrpěl v bitvě v říjnu 1080. Jindřich IV. se domníval, že by jej papež Řehoř VII. měl uznat za císaře, avšak ten jej exkomunikoval a prohlásil, že není hoden stát se císařem Svaté říše římské. Po konci vzniklé války byl Heřman Lucemburský dokonce korunován za císaře papežem Řehořem VII. v roce 1084. Mocensky však byla Heřmanova situace velmi prekérní.\n\nHlavním předmětem sporu mezi papežem a Jindřichem bylo jmenování biskupů. Bylo zvykem, že pokud nějaký biskup zemřel, císař jmenoval nového biskupa na základě jeho církevní kvalifikace. Jindřich však jmenoval biskupy z politických důvodů, což papeže Řehoře VII. rozzlobilo, a proto zakázal jmenování biskupů od jakéhokoliv laika, včetně císaře. Do dějin tento problém vstoupil jako boj o investituru. Kvůli tomu se dostala církev do sporu s Jindřichem IV. a uznala za německého krále Rudolfa Švábského a později Heřmana ze Salmu. Naneštěstí pro Řehoře však nebyl Heřman tak silný vůdce jako byl Rudolf Švábský a to způsobilo, že Jindřichova politická a vojenská moc naopak vzrostla.\n\nHeřmanův plán shromáždit na břehu Dunaje armádu a pochodovat s ní do Itálie byl zmařen smrtí jeho největšího přívržence Oty z Nordheimu. Když v roce 1085 přišel do Saska Jindřich s armádou, Heřman uprchl do Dánska. Avšak vrátil se ve spojení s Welfem I., vévodou bavorským a porazil císaře v bitvě o Bleichfeld na řece Mohanu a přebral Würzburg. Brzy po jeho vítězství se však stal pouhým pěšákem v rukách šlechty a odešel do důchodu na své rodinné statky. Zemřel blízko Kochemu v roce 1088 a tím skončilo velké saské povstání.\n\nJeho manželka, Sofie z Formbachu, mu zanechala syna, Otu, který se stal jeho nástupcem v Salmu.\n"}
{"id": "375136", "url": "https://cs.wikipedia.org/wiki?curid=375136", "title": "Linie kontroly", "text": "Linie kontroly\n\nLinie kontroly (: \"Line of Control\", odtud zkratka LOC) je název hranice, která de facto odděluje indickou a pákistánskou část bývalého knížecího státu Džammú a Kašmír, který je dnes rozdělen mezi obě země. Pákistánem spravovaná část je rozdělená na dvě oblasti, které se nazývají Gilgit - Baltistán a Azád Kašmír, indické části zůstal název Džammú a Kašmír. Linie kontroly byla ustanovena v roce 1948 po konci první kašmírské války. V té době však nesla název Linie příměří. V prosinci roku 1971 proběhla další indicko-pákistánská válka a v červenci 1972 byla mezi Pákistánem a Indií uzavřena dohoda v Šimla, jejímž výsledkem bylo mimo jiné i přejmenování linie příměří na Linii kontroly.\n\nV průběhu následujících let se Linie kontroly stala předmětem dalších, větších i menších indicko-pákistánských sporů. Linie kontroly je dlouhá přes 700 km a hlídají ji vojska OSN. Přístup k ní je povolen pouze na zvláštní povolení, které vydávají bezpečnostní složky.\n\n"}
{"id": "375137", "url": "https://cs.wikipedia.org/wiki?curid=375137", "title": "Pavel Haas Quartet", "text": "Pavel Haas Quartet\n\nPavel Haas Quartet je české smyčcové kvarteto ve složení: Veronika Jarůšková (1. housle), Marek Zwiebel (2. housle), Jiří Kabát (viola), Peter Jarůšek (violoncello). U pultu druhých houslí se již dříve vystřídaly Kateřina Gemrotová, Marie Fuxová a Eva Kárová.\n\nKvarteto vzniklo v roce 2002. Založila jej Veronika Jarůšková s violistou Pavlem Niklem. Pavel Nikl v 2016 z rodinných důvodů kvarteto opustil, ale dále s nimi spolupracuje jako stálý host souboru. \n\nKvartet nese jméno skladatele Pavla Haase (1899–1944), který patřil k nejvýraznějším Janáčkovým žákům a zahynul v Osvětimi v roce 1944. Název svého souboru si členové kvarteta zvolili poté, co vyslechli americké nahrávky všech tří Haasových kvartetů a obdrželi svolení k užívání názvu od skladatelovy dcery Olgy Smrčkové.\n\nV rámci prestižní Academia di Musica della Quartetto ve Florencii kvarteto studovalo u významných osobností komorní hudby, jakými jsou Piero Farulli (Quartetto Italiano), Christophe Coin (Quatuor Mosaiques), Valentin Berlinski (Borodin Quartet), Norbert Brainin (Amadeus Quartet) a Hatto Bayerle (Alban Berg Quartet). Průběžně spolupracuje s profesorem Milanem Škampou (violistou legendárního Smetanova kvarteta) a v rámci studijního programu ProQuartet s Walterem Levinem (LaSalle Quartet).\n\nRoku 2003 kvarteto účinkovalo společně se Škampovým kvartetem v Oktetu op. 20 Felixe Mendelssohna-Bartholdyho v londýnské Wigmore Hall. Prvním zásadním úspěchem kvarteta byla cena \"Vittorio E. Rimbotti\" ve Florencii (2004), jejíž součástí bylo koncertní vystoupení ve významném sále Teatro della Pergola. V roce 2005 Pavel Haas Quartet zvítězil v mezinárodní soutěži Pražského jara a v soutěži Paola Borcianiho v italském Reggio Emilia. Součástí této ceny bylo turné zahrnující přes 40 koncertů po USA, Japonsku a Evropě. Kvarteto též získalo cenu za nejlepší provedení skladby Sira Petera Maxwella Daviese, se kterou bylo spojeno účinkovaní na festivalu St. Magnus ve skotském Orkney. V roce 2006 obdrželo Cenu Českého spolku pro komorní hudbu.\n\nV roce 2006 byl Pavel Haas Quartet nominován Kolínskou filharmonií na jednu z „Vycházejících hvězd“ ECHO (European Concert Hall Organisation). Následně uskutečnil řadu koncertů ve významných evropských sálech (např. Konzerthaus ve Vídni, Mozarteum v Salcburku, Concertgebow v Amsterdamu, Symphony Hall v Birminghamu) a v USA (Carnegie Hall v New Yorku). V dalších letech kvarteto hrálo např. na Edinburgh International Festival, the Mariinsky Concert Hall v St. Peterburgu a v Louvre v Paříži. V Japonsku nahrálo koncert z děl Janáčka a Haase pro televizi NHK. V letech 2007 až 2009 se zúčastnilo programu BBC Radio 3 New Generation Artists, což mu otevřelo dveře do studia BBC. V květnu 2009 se nahrávka Beethovenových kvartetů objevila jako cover CD BBC Music Magazine.\n\nPavel Haas Quartet je zastupován britskou agenturou \"Intermusica\".\n\nV roce 2006 podepsal Pavel Haas Quartet exkluzivní smlouvu se Supraphonem. V témže roce vyšlo jeho první CD (Janáček, Haas), které se setkalo s mimořádným ohlasem. Deníkem \"The Daily Telegraph\" bylo zvoleno za CD roku 2006, stanicí \"BBC Radio 3\" CD týdne, \"Classics Today\" Deskou měsíce, časopisem \"BBC Music Magazine\" Deskou měsíce v oblasti komorní hudby a získalo Supersonic Award časopisu Pizzicato. V roce 2007 získalo cenu Gramophone Awards za nejlepší komorní nahrávku.\n\nDruhé CD (opět Janáček, Haas) bylo vybráno časopisem \"Gramophone\" jako Editor´s Choice mezi deset nejlepších CD měsíce dubna 2008 a stanicí \"BBC Radio 3\" bylo oceněno jako CD týdne. Třetí CD (Beethoven) bylo součástí časopisu BBC Music Magazine (květen 2009). Čtvrté CD (Prokofjev) vyšlo v lednu 2010 a získalo cenu nejvýznamnějšího francouzského hudebního časopisu Diapason - Diapason d'Or de l'Année 2010. Páté CD (Dvořák) se dostalo k posluchačům v říjnu téhož roku a získalo ocenění Disc of the Month vánočního vydání časopisu BBC Music Magazine. Také toto CD získalo v říjnu 2011 cenu Gramophone Awards za nejlepší komorní nahrávku a navíc i za nahrávku roku.\n\nPrvní, druhé, čtvrté a páté CD obdržely nejvyšší možné hodnocení (10/10) na ClassicsToday.com.\n\n"}
{"id": "375157", "url": "https://cs.wikipedia.org/wiki?curid=375157", "title": "Myrhorod", "text": "Myrhorod\n\nMyrhorod (cyrilicí Миргород; v ukrajinštině \"Myrhorod\", v ruštině \"Mirgorod\") je město na levobřežní Ukrajině, sídlo jednoho z rajónů Poltavské oblasti. Leží na řece Chorol asi na půli cesty mezi Kyjevem a Charkovem a vedle Poltavy je nejvýznamnější stanicí na trati mezi dvěma metropolemi. V roce 2008 zde žilo 41 500 obyvatel.\n\nMěsto bylo založeno zřejmě již ve 13. století, avšak písemné zmínky jsou až z roku 1575. Po kozáckých bojích připadl roku 1654 Rusku. Poblíž města (ve vesnici Velyki Soročynci) se narodil ukrajinsko-ruský spisovatel Nikolaj Vasiljevič Gogol, který po něm pojmenoval svůj soubor próz \"Mirgorod\". Dalším rodákem je ruský malíř Vladimir Borovikovskij. V Myrhorodu nějaký čas působil také Taras Ševčenko či Hryhorij Skovoroda. Kromě toho je Myrhorod známý pro své bahenní lázně.\n\n"}
{"id": "375168", "url": "https://cs.wikipedia.org/wiki?curid=375168", "title": "Samonabíjecí a samočinná puška", "text": "Samonabíjecí a samočinná puška\n\nSamonabíjecí puška je ruční dlouhá samonabíjecí palná zbraň umožňující střelbu pouze jednotlivými ranami, vybavená zásobníkem na několik nábojů. Činnost závěru probíhá automaticky v důsledku předchozího výstřelu.\n\nSamočinná puška je puška téměř totožné konstrukce ovšem umožňující palbu i dávkou.\nPrvní pokusy zautomatizovat činnost mechanismů střeleckých zbraní a tím výrazně zvýšit palebnou sílu pěchoty probíhaly již ve druhé poovině 19. století. Již v roce 1863 získal v USA konstruktér Regulus Pilon první patent na samočinnou pušku. Roku 1866 Angličan Joseph Curtiss sestrojil vícerannou samočinnou pušku s válcovým zásobníkem. Poté se objevují další systémy v různých zemích (Winchester, Krnka, Maxim, Mannlicher apod.). \n\nNa přelomu 19. a 20. století ještě tento nový typ nemohl účinně konkurovat doposud používaným opakovacím puškám, jejichž bojové kvality plně odpovídaly požadavkům tehdejšího vojenství. První samočinné pušky byly zatím konstrukčně málo dokonalé a nespolehlivé. Značný problém představovalo rovněž zásobování střelců municí. Zásoba 180–200 nábojů (což je přes 5 kg hmotnosti) mohla být při střelbě z opakovaček vystřílena už za několik minut. Samočinné pušky s jejich vysokou kadencí vyžadovaly ještě více nábojů, což by přineslo mnohé těžkosti při zásobování a bylo by i ekonomicky nevýhodné. Z těchto důvodů početné vzory samočinných a samonabíjecích pušek vzniklých před první světovou válkou nebyly nikde přijaty do výzbroje řadových jednotek; pouze v několika málo zemích byly jednotlivé vzory přijaty do výzbroje některých jednotek speciálních.\n\n\n\n\n\n\nV období mezi světovými válkami došlo opět k částečnému oživení konstrukčních prací na tomto typu zbraně. Přes vznik celé řady různých konstrukcí a vzorů se žádná armáda nemohla odhodlat k plnému přezbrojení ze starých ale osvědčených opakovacích pušek na modernější samonabíjecí nebo plně samočinné pušky. Pouze v USA došlo ve třicátých letech k zavedení samonabíjecí pušky M1 Garand jako standardní pěchotní pušky.\n\nZatímco rané vzory samočinných pušek se od standardních opakovaček lišily většími rozměry i hmotností, u pozdějších vzorů docházelo k jejich rozměrovému sbližování. Vedle konstrukčního zdokonalování bylo rovněž postupně upuštěno od snahy projektovat samočinné pušky s velkokapacitními zásobníky a těžkými hlavněmi, které by umožňovaly střelbu dávkami. Později se konstruktéři zaměřili spíše na vytvoření samonabíjecí pušky s kapacitou zásobníku 5-10 nábojů střílející jednotlivými ranami. Pušky střílející dávkou a těžké samočinné pušky se dále nerozvíjely v důsledku velmi malé přesnosti, zbytečně velké spotřeby nábojů, značného ohřívání hlavně a malé životnosti celého systému.\n\nPoslední vzory samonabíjecích pušek vzniklých před druhou světovou válkou a v jejím průběhu byly sice konstrukčně velmi různorodé, ale většinou všechny využívaly princip odběru prachových plynů. Uzamčení závěru nejčastěji probíhalo prostřednictvím vykývnutí závěru nebo otočným závorníkem s uzamykacími ozuby. \n\n\nPo mnoha letech vývoje bylo zřejmé, že samočinné pušky používající nadměrně výkonný puškový náboj nemají další perspektivu jako hlavní pěchotní zbraň. Vývoj samonabíjecích a plně samočinných pušek na standardní puškové náboje byl zastaven a uvolnil prostor vzniku samonabíjecích a plně samočinných karabin a nové kategorie - útočných pušek.\n"}
{"id": "375169", "url": "https://cs.wikipedia.org/wiki?curid=375169", "title": "Arabsko-izraelský konflikt", "text": "Arabsko-izraelský konflikt\n\nArabsko-izraelský konflikt (, ) nebo blízkovýchodní konflikt je dlouhotrvající konflikt na Blízkém východě mezi arabskými státy a Izraelem, který v minulosti často vyústil ve vojenské střety označované jako arabsko-izraelské války. Konflikt trvající od vzniku státu Izrael v roce 1948 má historický, náboženský i politický rozměr. \n\nDlouhodobé konflikty mezi arabským a židovským obyvatelstvem Britského mandátu Palestina měl řešit plán OSN z roku 1947, na jehož základě měly na území Palestiny vzniknout dva samostatné státy, jeden arabský a druhý židovský. Zástupci židovského obyvatelstva plán přijali a po opuštění území britskou armádou 14. května 1948 vyhlásili nezávislý Stát Izrael. Arabové plán odmítli a okolní arabské státy na deklaraci nezávislosti reagovaly ozbrojeným útokem s cílem likvidace židovského státu.\n\nV současnosti se při řešení arabsko-izraelského konfliktu hovoří o těchto hlavních sporných otázkách:\n\n\n"}
{"id": "375173", "url": "https://cs.wikipedia.org/wiki?curid=375173", "title": "Bernov (Krajková)", "text": "Bernov (Krajková)\n\nBernov () je místní část obce Krajková. Leží v Přírodním parku Leopoldovy Hamry. Je zde evidováno 18 adres. V roce 2011 zde trvale žilo 23 obyvatel.\n\nSoučástí vesnice je i území bývalé osady Leopoldovy Hamry (), která ležela severozápadně od Květné. Osada zanikla v souvislosti s výstavbou přehrady Horka v polovině 60. let 20. století.\n\nBernov leží v katastrálním území Leopoldovy Hamry o výměře 12,8 km.\n\nPůvodní název \"Bärenau\" dostala tato osada podle formy položení obvodu tvaru medvěda (z německého Bär – medvěd). V roce 1923 byl německý název nahrazen tvarem přizpůsobeným do češtiny: Bernov.\n\nBernov se rozkládá na svazích předhůří Krušných hor klesajících směrem k Sokolovské pánvi. Spolu s okolními osadami leží na svorech krušnohorského krystalinika.\n\nPrvní písemná zmínka o vesnici pochází z roku 1654.\nHistorie Bernova byla v minulosti úzce spojena s \"Leopoldovými Hamry\". V roce 1869 byly osadami obce Gossengrün (Krajková) v okrese Falknov (Sokolov). V letech 1880 až 1910, kdy již byly Leopoldovy Hamry obcí, spadal Bernov pod tuto obec. Leopoldovy Hamry byly prvně zmíněny roku 1350, tehdy pod názvem Luphartzgrün. Na počátku 19. století zde byla založena sklářská huť, okolo které byla postavena skupina domů. Při budování vodní nádrže Horka došlo k vystěhování obyvatel a kolem roku 1964 již byla většina domů Leopoldových Hamrů opuštěna. V roce 1953 se stal Bernov místní částí Krajkové, jiný zdroj uvádí rok 1950.\n\nV roce 1890 měl Bernov 164 obyvatel a v osadě bylo 35 domů. V polovině 19. století se osada rozrostla na 35 domů s 252 obyvateli. Muži si vydělávali jako dřevorubci nebo se zabývali výrobou perleťových knoflíků. Zbytky lastur pro výrobu perleťových knoflíků lze najít v osadě i širším okolí. Ženy většinou pracovaly v domácnosti, jako domácí práce často vyráběly krajky. Děti z této osady chodily do školy do Libnova. Poštou a farností náležela osada ke Krajkové.\n\nJedinou architektonickou památkou je dům ev. č. 5 z roku 1799. Jedná se o roubené stavení s typickým hrázděním ve štítech. V této chalupě žil přibližně od roku 1965 se svou manželkou brněnský akademický sochař František Hořava.\n\nV osadě roste památný strom Bernovský klen.\n"}
{"id": "375181", "url": "https://cs.wikipedia.org/wiki?curid=375181", "title": "Kapesní trubka", "text": "Kapesní trubka\n\nKapesní trubka je malý žesťový nástroj. Má stejnou hlasovou polohu i nátrubek jako běžná pístová B trumpeta, ale její (přibližně 130 cm dlouhá) trubka je mnohokrát stočená, čímž se podstatně zmenšují její rozměry (např. stavební délka modelu Jupiter je cca 25 cm). Také ozvučník je podstatně užší a proto tóny (převážně) nebývají tak kvalitní.\n\nJakožto žesťový nástroj má i kapesní trubka nepříliš jednoznačný rozsah, ale měl by být podobný rozsahu klasické trubky, tedy zhruba (znějící) e-b2. Ke snižování vyluzovaných tonů se používají Périnetovy ventily.\n\n\n"}
{"id": "375183", "url": "https://cs.wikipedia.org/wiki?curid=375183", "title": "Růže pro Markétu aneb Večírky revolucionářů", "text": "Růže pro Markétu aneb Večírky revolucionářů\n\nRůže pro Markétu aneb Večírky revolucionářů je divadelní hra od Michala Viewegha z roku 2004. Tragikomický příběh několika pedagogů a studentů pražské filozofické fakulty, odehrávající se za bouřlivých revolučních dnů na sklonku roku 1989 – a zároveň i o moralitě, jaksi neplánovaně přesahující do dnešních dnů.\n\nDoc. Hugo Novák žije v bytě s manželkou doc. Irenou Novákovou, dvěma dětmi a manželčiným milencem dr. Richardem Vybíhalem. Všichni tři přednášejí na katedře bohemistiky na pražské filosofické fakultě. Děj se odehrává v bytě Novákových v prosinci 1989, zde se odehrávají předrevoluční, revoluční a porevoluční večírky, kam docházejí i stávkující studenti fakulty. \n\nDo bytu Novákových vpadnou stávkující studenti a společně se svým pedagogem parodují nepřítomného vedoucí katedry bohemistiky profesora Soběslava Zounka, který je komunistickým funkcionářem a jeho přednášky jsou chabé úrovně. Zároveň se zabývají i jeho dcerou Markétou, která se překvapivě též zapojila do studentské stávky. Richard Vybíhal dříve aktivní marxista nadbíhal Markétě, ale ta ho odmítla, teď jako sportovec alespoň běhá pro noviny. Markéta není u spolužáků příliš oblíbená, neboť ti mají podezření, že se na univerzitu dostala jen díky svému otci.\n\nStudenti přebírají moc nad fakultou, stávkou a různými naschvály se snaží dostat Zounka z funkce. Ten nakonec pod nátlakem podá výpověď. Studenti na uvolněný post navrhují právě Huga Nováka. Ten souhlasí, pro jeho ženu je to naplnění jejího snu alespoň prostřednictvím svého manžela, neboť svou kariéru vyměnila za úspěch manžela a stáhla se do ústraní, aby vychovávala jejich děti.\n\nPo jmenování netrpělivě Irena očekává doma svého muže, ten však růže, které dostal od studentů, šel darovat Markétě. Po příchodu naposledy paroduje jednu z přednášek Zounka. Irena žárlí na Markétu a pláče.\n"}
{"id": "375184", "url": "https://cs.wikipedia.org/wiki?curid=375184", "title": "Český král", "text": "Český král\n\nČeský král je označení panovníků Českého království, respektive všech dědičných zemí Koruny české. Mnozí čeští králové byli současně panovníky dalších zemí (císaři Svaté říše římské, králové Polského, Uherského, či Chorvatského království, vévodové rakouských zemí – štýrští, korutanští a kraňští ad.) \n\nPanovnické atributy českých králů jsou české korunovační klenoty, z nichž nejvýznamnějším je svatováclavská koruna, hlavní symbol české královské moci.\n\nNěkdy, zejména ve středověké literatuře, bývá jako král označován kníže Svatopluk I., jenž vládl Velkomoravské říši v letech 870–894. Avšak, kromě toho, že vládl státnímu útvaru rozkládajícímu se přibližně na území pozdějšího českého státu, jej zřejmě nelze považovat za českého krále v pravém smyslu.\n\nSkutečným prvním českým králem, byť pouze ad personam, byl přemyslovský kníže Vratislav II. (1061–1092). Narodil se jako syn knížete Břetislava I. a roku 1085 se stal prvním českým králem. Nedědičný titul pouze pro jeho osobu mu propůjčil císař Jindřich IV. V letech 1085–1092 byl Vratislav také titulárním polským králem.\n\nPrvním králem, jenž získal právo užívat titulu dědičně, byl Přemysl Otakar I. To mu udělil budoucí římský císař Fridrich II. Štaufský v roce 1212 jako součást tří listin, zlaté buly sicilské.\n\nS titulem českého krále byl úzce spjat titul moravského markraběte. Moravský markraběcí titul existoval v letech 1182-1253 a byl samostatně udělovaným titulem, obvykle příbuzným panujícího českého knížete, později krále. Po nástupu Přemysla Otakara II. na český trůn roku 1233 byly oba tituly sloučeny v rukou panovníka. Situace se opět změnila v době nástupu dynastie Lucemburků. Král Jan Lucemburský udělil titul moravského markraběte svému nejstaršímu synovi, princi Karlovi Lucemburskému (pozdějšímu českému králi a římskému císaři) a titul opět existoval jako samostatný až do počátku husitských nepokojů kolem roku 1420. Od nástupu Albrechta II. na trůn již titul moravského markraběte definitivně zůstal v rukou panovníka.\n\nMezi atributy královské moci patří inisgnie českých králů – české korunovační klenoty.\n\n\n"}
{"id": "375186", "url": "https://cs.wikipedia.org/wiki?curid=375186", "title": "Suzafon", "text": "Suzafon\n\nSuzafon je hluboko znějící žesťový nástroj, rozsahem shodný s tubou. Byl vytvořen v 19. století pro amerického kapelníka Johna Phillipa Sousu a po něm je také pojmenován (angl. sousaphone).\n\nMá nezvykle široký, dopředu obrácený ozvučník (může dosahovat průměru přes 50 cm), který bývá pro snížení hmotnosti nástroje někdy vyroben z laminátu a  trubice (vrtání bývá nad 11 mm) je stočená kolem hudebníkova trupu. Nejčastěji se suzafon používá v Americe, např. v různých pochodových či dixielandových kapelách. \n\n"}
{"id": "375192", "url": "https://cs.wikipedia.org/wiki?curid=375192", "title": "Antonín Lewý", "text": "Antonín Lewý\n\nAntonín Lewý (29. březen 1845 Wolfsthal okres Bruck an der Leitha, Dolní Rakousko – 28. září 1897 Teplice-Šanov) známý i jako Antonín Josef Levý, byl český malíř-krajinář. Působil zejména v Praze a Teplicích.\n\nVytvořil množství ilustrací pro časopisy (Květy, Světozor, Zlatá Praha) a knihy (např. \"Čechy\" od Bedřicha Bernaua ve vydavatelství Jana Otty). Prakticky všechny obrazy kreslil perem, tužkou nebo tuší, aby co nejlépe vypadaly na černobílé reprodukci v knize či časopise. V jeho dílech nenajdeme silné emoce, ale spíše klidné pohledy na upravená města, úhledné parky nebo starobylé hrady, tak jak by je viděl nezaujatý turista.\n\nNavzdory rozsáhlé tvorbě byl Lewý už v roce 1899 prakticky zapomenutý. Díky němu si ovšem dnes můžeme připomenout, jak vypadalo třeba zaniklé město Doupov nebo vyhořelá výletní restaurace na Doubravské hoře u Teplic.\n\n"}
{"id": "375193", "url": "https://cs.wikipedia.org/wiki?curid=375193", "title": "Gotha", "text": "Gotha\n\nGotha (ženský rod, 2. pád Gothy, 3. a 6. pád Gotě) je páté největší město svobodného státu Durynsko v Německu. Bydlí v ní 46 600 obyvatel. Vznikl zde gothajský salám.\n\n\n\n"}
{"id": "375198", "url": "https://cs.wikipedia.org/wiki?curid=375198", "title": "Markéta Lucemburská (1313–1341)", "text": "Markéta Lucemburská (1313–1341)\n\nMarkéta Lucemburská (8. července 1313 – 11. července 1341, Praha) byla bavorská vévodkyně, nejstarší dcera českého královského páru Jana Lucemburského a Elišky Přemyslovny.\n\nVyjednávání o Markétině sňatku započalo během let 1321–1322. Snoubenec, dolnobavorský vévoda Jindřich (1305–1339), syn Štěpána Dolnobavorského a Judity Svídnické, byl po otcově smrti svěřencem římského krále Ludvíka Bavora. Věnem mělo být šest hřiven stříbra. Dohoda byla zlistiněna 12. srpna 1322 v Praze. Po konfliktu Jana s manželkou Eliškou byla malá Markéta ještě téhož roku odvezena na ženichův dvůr v Landshutu. Tam ji následovala i těhotná a zavržená matka.\n\nV exilu a bez svých důchodů zůstala královna Eliška v Bavorsku až do roku 1325, kdy se i s Markétou vrátila zpět do Čech.\n\nSvatba Markéty a Jindřicha se uskutečnila až 12. února či 12. srpna 1328 ve Straubingu. Zdá se, že manželství bylo šťastné. Rok po svatbě se novomanželům narodil syn Jan, pojmenovaný po českém dědečkovi, k němuž měl ostatně Jindřich velmi měl úzký vztah. Dal králi Janovi k dispozici panství Burghausen, Kufstein a Kitzbühel jako výchozí bod pro výpravy do Tyrolska, Korutan a Itáliea ručil na smlouvách o sňatku svého švagra Jana Jindřicha a Markéty Pyskaté.\nVévoda Jindřich zemřel v září 1339 na lepru a císař Ludvík Bavor si na něm ještě před smrtí vynutil souhlas se sňatkem syna Jana s jeho dcerou. Jako tchán se Ludvík Bavor stal poručníkem nezletilého vévody a když chlapec o rok později příhodně zemřel, bylo snadné spojit Horní a Dolní Bavorsko v jeden celek.\n\nOvdovělá Markéta přišla i o vdovské statky a vrátila se do Prahy, kde se měla stát manželkou také čerstvě ovdovělého polského krále Kazimíra III. Zemřela těsně před svatbou v červenci 1341 a byla pohřbena ve Zbraslavském klášteře.\n\n"}
{"id": "375203", "url": "https://cs.wikipedia.org/wiki?curid=375203", "title": "David Wallechinsky", "text": "David Wallechinsky\n\nDavid Wallechinsky (*5. února 1948) je americký publicista a historik, autor řady úspěšných referenčních příruček.\n\nWallechinsky je syn spisovatele Irvinga Wallace, se kterým spolupracoval na některých společných knihách, zvláště na bestselleru \"The Book of Lists\" (první svazek 1977), ve kterém shromažďovali seznamy lidí či událostí vypracované podle nezvyklých a kuriózních hledisek (např. seznam lidí, kteří zemřeli při sexu; či seznam největších soudních případů). Dalším úspěšným popularizátorským počinem byla kniha \"The 20th Century: History With the Boring Parts Left Out\".\n\nVěnuje se vytváření přehledových publikací a biografických slovníků. Jeho pravidelně aktualizované \"Complete Book of the Summer Olympics\" a \"Complete Book of the Winter Olympics\" patří k základním publikacím z oblasti dějin olympijských her.\n\nPůsobil jako olympijský expert televizní stanice NBC, byl pokladníkem a místopředsedou Mezinárodní společnosti olympijských historiků a v roce 2012 byl zvolen jejím předsedou. Přispívá jako redaktor také do časopisu \"Parade\".\n\n"}
{"id": "375204", "url": "https://cs.wikipedia.org/wiki?curid=375204", "title": "Jérémy Châtelain", "text": "Jérémy Châtelain\n\nJérémy Chatelain (* 19. října 1984, Créteil, Francie) je francouzský zpěvák, herec a módní návrhář.\n\nOženil se s francouzskou zpěvačkou Alizée Jacotey, v roce 2005 se jim narodila dcera Annily.\n"}
{"id": "375209", "url": "https://cs.wikipedia.org/wiki?curid=375209", "title": "Moose", "text": "Moose\n\nMoose ( ) je řeka v provincii Ontario na východě Kanady. Je 104 km dlouhá. Povodí má rozlohu 108 000 km². Její zdrojnice jsou 442 km dlouhá Mattagami a 426 km dlouhá Missinaibi.\n\nObě zdrojnice (Mattagami, Missinaibi) pramení na Lavrentijské vysočině.Ústí do Jamesovy zátoky Hudsonova zálivu.\nNejvětším přítokem je Abitibi dlouhá 547 km zprava.\n\nPrůměrný roční průtok vody činí 1400 m³/s.\n\nÚdolím řeky vede železniční trať do přístavu Moosonee při jejím ústí.\n"}
{"id": "375210", "url": "https://cs.wikipedia.org/wiki?curid=375210", "title": "S-Bahn v Berlíně", "text": "S-Bahn v Berlíně\n\nBerlínský S-Bahn je nejstarším z S-Bahnů v Německu. Jeho síť měří 331 km a zahrnuje 166 stanic. Roční počet přepravených cestujících od sjednocení pravidelně stoupá a v roce 2006 dosáhl 375 milionů. S-Bahn provozuje společnost S-Bahn Berlin GmbH, která je 100% vlastnictvím Deutsche Bahn AG. Přesto není zcela svázán s tarifním systémem DB.\n\nV současné době je v provozu 15 linek. Číslování linek je v protikladu k berlínské podzemní dráze (U-Bahn) velmi flexibilní. Nezřídka mění linky své trasy.\n\nObecně jsou všechny linky v provozu přibližně od 4 do 1 h v dvacetiminutovém intervalu, ve špičce většinou zkracovaném na desetiminutový. Pouze jednokolejný úsek Strausberg - Strausberg Nord je provozován ve 40-minutovém taktu. Od roku 2003 je v nocích z pátku na sobotu zaveden provoz v 30-minutovém, resp. na okružních linkách v 15-minutovém intervalu.\n\n\"(Stav: 01.09.2009)\"\n\nVe 30. let 19. století započalo budování železničních tratí spojujících Berlín s okolním světem. Podle tehdejších způsobů byla každá z budovaných tratí zakončena v Berlíně koncovým nádražím. V roce 1846 jich bylo již pět a přibývaly další. V roce 1851 proto byla na místě stržených městských hradeb vybudována třičtvrtěkruhová trať spojující štětínské, hamburské, postupimské, anhaltské a frankfurtské nádraží. Trvale stoupající objem dopravy, tehdy zejména vojenské, si vynutil velkorysejší řešení. V letech 1870 - 1877 byla vybudována nová okružní dráha daleko za hranicemi tehdejšího osídlení. V roce 1882 propojila městská dráha vedená po viaduktu Charlottenburg a slezské (dnes východní) nádraží.\n\nI na hlavních tratích způsoboval nárůst příměstské dopravy kapacitní problémy. Proto zde započalo budování samostatných kolejí pro příměstskou dopravu - nejprve v roce 1891 na trati do Wannsee. Postupně přibývaly samostatné koleje pro příměstskou dopravu i na ostatních tratích - např. směr Bernau, Königs Wusterhausen a další.\n\nAni tato opatření nestačila, provoz v parní trakci byl na hranici svých možností. V roce 1910 bylo proto rozhodnuto o elektrifikaci. Předpokládal se provoz vlaků tažených lokomotivami s napájením z trakčního vedení. Tyto plány přerušila 1. světová válka.\n\nPo 1. světové válce se úvahy o elektrizaci (tehdejší termín) objevily znovu. Původní předpoklad napájení z trakčního vedení systémem 15 kV, 16/ Hz byl přehodnocen a jako hospodárnější byl zvolen systém napájení 750 V ss postranní přívodní kolejnicí. Namísto vlaků tažených lokomotivami bylo rozhodnuto o pořízení elektrických jednotek. DRG objednalo u AEG šest zkušebních elektrických vozů označených A až F. Pro zkoušky byly vybrány severní, méně zatížené tratě. 8. srpna 1924 byla uvedena do provozu první z nich - štětínské nádraží - Bernau. Zbývající dvě trati byly elektrifikovány do roku 1927.\nPrvní jednotky pro pravidelný provoz typu \"Bernau\" (pozdější řada ET 169) byly spíše zkušebními vozidly než soupravami pro každodenní provoz. Mezi dvěma hnacími vozy byly připojeny tři kratší vložené vozy. Toto uspořádání bylo použito již u zkušebních jednotek.\n\nJiž o rok později započala výroba jednotek typu \"Oranienburg\" (pozdější řada ET 168), se kterými přišlo nové uspořádání jednotek, které se udržuje doposud: Dva pevně spojené vozy - motorový + vložený, případně řídící - tvoří základní jednotku - tzv. čtvrtvlak (\"Viertelzug\"). Tyto jednotky jsou (až na malé výjimky) provozovány ve dvojicích (tzv. půlvlak - Halbzug), trojicích (třičtvrtěvlak - Dreiviertelzug) nebo čtveřicích (celý - Vollzug). Délka půlvlaku odpovídala délce 5-vozové jednotky Bernau. Avšak ani s novými jednotkami nebyly DR spokojené.\n\nRoku 1927 byly dodány první jednotky typu \"Stadtbahn\" (pozdější řada ET  165). Do roku 1932 bylo dodáno celkem 638 těchto čtvrtvlaků. Jednotky obdržely své označení podle městské dráhy, na které byl 11. června 1928 zahájen elektrický provoz. Zároveň musela být upravena výška nástupišť ze 760 na 960 mm, kolejiště i zabezpečovací zařízení. Elektrizace pokračovala rychlým tempem, jen v roce 1928 bylo elektrifikováno 115 km tratí. Na počátku 30. let tak měl Berlín jeden z nejmodernějších dopravních systémů pro městskou a příměstskou dopravu. K 1. prosinci 1930 byly všechny příměstské a městské železnice zahrnuty do systému s označením S-Bahn. Jeho symbolem se stalo velké bílé S v zeleném poli.\n\nSvětová hospodářská krize nezastavila pokračující elektrizaci, ta však tou dobou již byla za zenitem a základní síť již byla hotova. V roce 1930 již byly všechny tratě kromě tratě do Wannsee elektrifikovány. V roce 1933 byla první předměstská trať zdvojena - koleje pro dálkovou dopravu byly mezi postupimským nádražím a Zehlendorfem opatřeny také napájecí kolejnicí pro provoz zrychlených spojů. Pro tento \"Express-S-Bahn\" bylo pořízeno 51 čtvrtvlaků typu 1935 (od roku 1941 ET 125). Tyto jednotky přezdívané \"bankéřské vlaky\" měly výkonnější motory i brzdu a dosahovaly rychlosti 120 km/h. Na pohled se od starších jednotek lišily nápadně zaobleným tvarem čela a většími okny. Ze stanice Zehlendorf pokračovaly tyto spoje jako normální S-Bahn dále do Wannsee a Postupimi.\n\nTím byla ukončena první fáze budování S-Bahnu. Do roku 1933 byly uvedeny do provozu tyto úseky:\n\nBerlínský S-Bahn byl provozován Německými drahami. Po nástupu Hitlera k moci v roce 1933 se objevily rozsáhlé plány na rozšíření sítě, které souvisely s plány na proměnu Berlína ve světové hlavní město Germania. Součástí těchto plánů bylo rozšíření sítě do širokého okolí, výstavba tří podzemních úseků v centru - dvě severo-jižní větve a jedna trasa východo-západní a doplnění sítě dálkových tras. Uskutečněna byla nakonec pouze část těchto plánů - severo-jižní tunel mezi severním a anhaltským nádražím, elektrifikace anhaltské příměstské dráhy a úseku trati Berlin - Drážďany v jižní části města.\n\nNa konci druhé světové války byl odstřelen tunel u Landwehrkanalu a severo-jižní tunel zaplavila voda. Spojovacími průchody na Friedrichstraße protekla voda i do stanice podzemní dráhy linky C (dnes U6) a postupně zaplavila velkou část sítě. Protože tunely sloužily obyvatelům Berlína jako protiletecký kryt, vyžádala si tato pohroma mnoho obětí na životech. Zjistit alespoň přibližný počet mrtvých nebylo možné, odhady udávají nejčastěji počet 400 mrtvých.\n\nPo skončení války obdržely východoněmecké Deutsche Reichsbahn oprávnění k provozování železniční dopravy na celé berlínské síti. Tím se stal S-Bahn terčem konfliktů mezi Východem a Západem. Přesto byly válečné škody poměrně rychle odstraněny, především zásluhou dlouholetého pracovníka a ředitele S-Bahnu Friedricha Kittlause, který dokázal přes obrovské potíže s dodávkami materiálu stabilizovat provoz. Navíc byl S-Bahn dále rozšiřován a doprava mezi sektory byla poměrně bez překážek. Vzhledem k omezenému množství automobilů a nepříliš rozsáhlé síti podzemní dráhy byl počet cestujících v 50. letech poměrně vysoký.\nBerlínská zeď postavená v roce 1961 vedla politiky v Západním Berlíně k výzvě k bojkotu S-Bahnu s hesly jako \"„Cestující v S-Bahnu platí ostnatý drát“\" nebo \"„Ani pfennig pro Ulbrichta“\". Bez ohledu na to jezdil S-Bahn v Západním Berlíně i nadále. Rozdělení Berlína však mělo za následek opuštění některých pod východním sektorem umístěných stanic na \"západních\" linkách.\n\nNásledkem těchto událostí počty cestujících v Západním Berlíně prudce klesly. Koncem 60. a počátkem 70. let sice došlo k mírnému nárůstu počtu cestujících, ale zvýšení cen jízdného v roce 1972 vedlo k jejich opětovnému odlivu. Provoz S-Bahnu v Západním Berlíně tak byl silně ztrátový a tomu odpovídala i péče o tratě a vozidla.\n\nV roce 1976 nastala první omezení. Na tratích do Wannsee a Spandau byl 10-minutový interval omezen pouze na přepravní špičky.\n\nNa jaře 1980 chtěly německé dráhy v Západním Berlíně provozovat linky S-Bahnu ve 40-minutovém intervalu. Po protestech veřejnosti představily na podzim nový jízdní řád, který předpokládal s výjimkou okružní, městské a severo-jižní dráhy provoz pouze mezi 5. a 21. hodinou. To mělo za následek ztrátu příplatků zaměstnanců, což spolu s dalšími ústrky vedlo ke druhé stávce. Následkem chybějící politické podpory nebyla tato stávka úspěšná. Následkem bylo propuštění většiny západoberlínských pracovníků a snížení počtu linek z deseti na tři, z toho dvě na severo-jižní dráze. Nepotřebné vozy byly převezeny do Východního Berlína, kde byly vítanou posilou pro zajištění provozu na nově otevřených tratích do Ahrensfelde a Wartenbergu. Z 248 čtvrtvlaků ve stavu v roce 1972 jich v Západním Berlíně zbylo 93.\n\nOproti tomu ve Východním Berlíně zůstal S-Bahn nejdůležitějším dopravním prostředkem. Kromě dodávek nových souprav dnešní řady 485 se rozvíjela i síť:\n\n9. ledna 1984 převzaly Berlínské dopravní podniky (BVG) z pověření berlínského senátu chátrající síť a 114 čtvrtvlaků. Tomu předcházely jednání západoberlínského senátu a východoněmecké vlády po předchozím souhlase spojenců. Tento okamžik znamenal v podstatě znovuzrození západoberlínského S-Bahnu. Nejprve byly provozovány pouze trati mezi anhaltským nádražím a Lichtenrade a mezi Friedrichstraße a Charlottenburgem - celkem 21 km. Na zbytku sítě byl zastaven provoz. Po znovuotevření úseků Charlottenburg – Wannsee (1. května 1984) a trati do Frohnau (část 1. května a zbytek 1. října 1984) začaly počty cestujících prudce vzrůstat. 1. února 1985 byl znovu zaveden provoz s cestujícími na trati mezi anhaltským nádražím a Wannsee jako S1. Tato trať byla předtím v provozu pouze pro služební účely - ve Wannsee se nacházely jediné dílny v západním sektoru. Na základě objednávky BVG byly zkonstruovány nové jednotky ř. 480.\n\nJeště před pádem berlínské zdi, ve druhé polovině 80. let, začali západoberlíňané požadovat zprovoznění sítě S-Bahnu. Na základě občanské iniciativy a referenda započala na jaře 1989 obnova jižní části okružní dráhy.\n\nPo pádu berlínské zdi bylo vynaloženo mnoho úsilí o zprovoznění celé západoberlínské sítě a její napojení na východoberlínskou. Prvními opatřeními bylo znovuotevření opuštěných stanic pod východním sektorem - 2. července 1990 Oranienburger Straße, 2. září Nordbahnhof a Unter den Linden. Zároveň byl od 2. července obnoven provoz na městské trati bez přerušení na Friedrichstraße.\n\nOd 1. ledna 1995 provozuje berlínský S-Bahn společnost \"S-Bahn Berlin GmbH\", dceřiná společnost Deutsche Bahn. Právo na provozování S-Bahnu přešlo na tuto společnost od BVG přes DB - nástupnickou společnost DR. Dnes (2008) provozuje S-Bahn Berlin 15 linek. Původní vozidla z 20. a 30. let byla vyřazena z provozu v roce 2003. Počty přepravených cestujících stále stoupají - zatímco v roce 1991 přepravil S-Bahn 193 milionů cestujících, v roce 2007 to bylo již 371 milionů.\n\nNásledující tabulka obsahuje první uvedení jednotlivých úseků do provozu.\n\nZákladním cílem zůstává obnova sítě do stavu v roce 1961. Tento cíl je stanoven spíše symbolicky, protože síť se rozvíjí, vznikají nové tratě a ani původní by nebylo vždy účelné nebo možné obnovovat v původní trase. Aktuálně probíhá od roku 2007 rekonstrukce stanice Ostkreuz s přesměrováním vlaků ve spodním patře tak, aby z nástupiště D odjížděly vlaky do centra a z nástupiště E z centra. Dále probíhá od roku 2006 rekonstrukce úseku Baumschulenweg–Adlershof.\n\nVe střednědobém horizontu je plánována výstavba částečně tunelové trasy S21 ze severní části okružní trati (obousměrné napojení ze stanic Westhafen a Wedding) přes Perleberger Brücke, hlavní nádraží, Reichstag, Potsdamer Platz, Gleisdreieck, Yorckstraße (Großgörschenstraße) a přes znovuzřízený oblouk Cheruskerkurve připojení do jižní části okružní linky. Dále je plánována reaktivace „Siemensbahn“, ale jen po „Wasserstadt Spandau“, neboť dále pokrývá přepravní potřeby linka U7.\n\nDalší uvažovaná prodloužení jsou Spandau–Falkensee/Finkenkrug, Blankenfelde-Rangsdorf, Hennigsdorf–Velten (obnovení původní trasy), Wartenberg–Karower Kreuz, Schönefeld–Flughafen BBI (propojení původního a plánovaného letiště Berlin Brandenburg International).\n\nZ dalších rekonstrukcí je žádoucí zdvojkolejnění některých jednokolejných úseků a postupné rekonstrukce stanic se zřizováním bezbariérových přístupů.\n\nPřed několika lety se začalo zavádět vypravování vlaků strojvedoucím. Do té doby vypravoval vlaky dozorčí stanice. Nyní strojvůdce sám zjistí, zda již cestující nastoupili, spustí hlášení \"In Richtung xyz zurückbleiben, bitte\" (doslovný překlad \"ve směru xyz zůstaňte dále, prosím\") a sám zavře dveře. Pro větší přehlednost jsou ve stanicích instalovány kamery a zrcadla. Strojvedoucí je o novém způsobu odbavení informován tabulkou \"Zugabfertigung durch den Triebfahrzeugführer\" (ZAT). Staniční dozorci zůstanou i nadále pouze ve stanicích s velkým turistickým ruchem.\n\nOd roku 2007 se postupně, nejprve na okružní trati, nahrazují dosavadní překlápěcí ukazatele směru novými LCD tabulemi. Cestující navíc dostane informace o čase do odjezdu následujícího spoje i několika dalších a místě zastavení v případě krátkého vlaku.\n\nSoučasné elektromechanické vlakové zabezpečovací zařízení - jízdní zarážka - fungující od 30. let je od srpna 2008 nahrazováno novým systémem pracujícím podobně jako ETCS. Celkem je potřeba vybavit cca 600 vozů a 331 km tratí.\n\nOd počátku elektrického provozu se na síti S-Bahnu vystřídalo (nepočítaje přestavby) celkem 10 typů vozidel. V současné době jsou v provozu tři řady - 480, 481 a 485.\n\nNásledující tabulka uvádí přehled provozovaných řad vozidel od prvních zkoušek v roce 1922 do současnosti, a to včetně přečíslování a rekonstrukcí.\n\nDo roku 1941 jsou udávána celá čísla vozů, nerozlišovalo se přiřazení k hnacímu vozu. 1234–5678 znamená, že všechna čísla byla obsazena, 1234…5678 znamená, že některá byla vynechána. Od roku 1941 zavedly DRB jednotné označení pro hnací vozy, toto schema převzaly po roce 1945 DR a udrželo se do roku 1970. V roce 1992 byly vozy přečíslovány dle schematu DB.\nVysvětlivky k poznámkám:\n\n\nNejmenší jednotkou berlínského S-Bahnu je takzvaný čtvrtvlak (\"Viertelzug\"). Dva čtvrtvlaky tvoří půlvlak (\"Halbzug\"), tři třičtvrtěvlak (\"Dreiviertelzug\"), čtyři celý vlak (\"Vollzug\"). Toto uspořádání mají všechny jednotky od roku 1925.\n\nČtvrtvlaky se dále rozlišují na čtyři kategorie: řídící (Steuerviertel), jednomužný (EMB-Viertel), vložený (Passviertel) a peenemündský (Peenemünder Viertel).\n\nPrvní čtvrtvlaky berlínského S-Bahnu (typu \"Oranienburg\" a \"Stadtbahn\") byly zpočátku místo vloženého vozu dodávány s řídícím vozem. Tak bylo možno nasadit do provozu samostatný čtvrtvlak.\n\nV průběhu 2. světové války byla v důsledku nedostatku materiálu prakticky všechna řídící stanoviště demontována. Původní řídící vozy byly rozeznatelné i po letech podle zalomené čelní stěny namísto ploché stěny s oknem.\n\nVozidla dodávaná před rokem 1959 (ET 165–169) byla uspořádána pro dvoumužný provoz. Do té doby přejímal návěst k odjezdu průvodčí vozu v čele vlaku, dálkově zavřel dveře a dal pokyn k odjezdu strojvedoucímu. Od roku 1965 dostával strojvedoucí pokyn k odjezdu přímo prostřednictvím radiostanice. Průvodčí tedy odpadl a upravené vozy s radiostanicí byly označeny jako jednomužné.\n\nVedle čtvrtvlaků upravených pro jednomužnou obsluhu existovaly i nadále čtvrtvlaky řady ET 165/275 v původním provedení. Tyto čtvrtvlaky, vybavené pouze nezbytnými vodiči řídících obvodů, byly řazeny doprostřed souprav. Rozlišitelné byly zejména podle jediného světlometu uprostřed čela, dvou koncových světel nad okrajem střechy a nepřesazené zadní stěny stanoviště strojvedoucího.\n\nOd roku 1934 byly jednotky pro berlínský S-Bahn dodávány výlučně jako čtvrtvlaky s hnacím a vloženým vozem. Jedinou výjimku tvořila vozidla bývalé elektrické dráhy v Peenemünde. Tyto jednotky byly tvořeny hnacím a řídícím vozem. Ačkoliv byly zahrnuty pod řadu ET 167, nebylo je možno z důvodu odlišného uspořádání svorkovnic samočinných spřáhel spojovat s ostatními vozidly této řady. Bývaly používány na málo využitých spojích - např. na tzv. Siemensbahn Jungfernheide – Gartenfeld. V roce 1965 byly přeznačeny na ř. ET 166 a v roce 1970 na ř. 276.0. Sedm z devíti zachovaných peenemündských jednotek bylo rekonstruováno při zachování řídících vozů do podoby řady 277. V rámci této řady tvořily zvláštní skupinu označenou 277 403–420, po přečíslování v roce 1993 477/877 601–608.\n\nV roce 1955 byly do systému S-Bahnu začleněny dvě tratě provozované v parní trakci: Lichtenberg-Birkenwerder na severovýchodě města a Baumschulenweg-Seddin na jižním okraji města. V letech 1958 - 1982 byly linky provozované klasickými soupravami na vnějším okruhu okolo Západního Berlína součástí berlínského S-Bahnu. Tyto vlaky byly vedené zpočátku v parní a později v motorové trakci. Po elektrifikaci okruhu v roce 1983 byly tyto linky od S-Bahnu odčleněny. Z ideologických důvodů byla na tyto vlaky nasazována nejmodernější vozidla. Od roku 1986 byly patrové vozy na těchto výkonech lakovány podle barevného schematu vozidel S-Bahnu. Okružní linka byla lidově nazývána Sputnik.\n\nV létě 2002 došlo z důvodu rozsáhlé rekonstrukce městské dráhy k nasazení souprav složených z vozů typu X, případně patrových vozů tažených lokomotivou. Koleje S-Bahnu s napájecí kolejnicí byly vyloučeny a provoz mezi Spandau a Ostbahnhofem zajišťovaly vratné soupravy tažené lokomotivami v 30-minutovém intervalu. Tyto soupravy byly zapůjčeny z Düsseldorfu a Norimberka. Soupravy se skládaly z pěti vložených vozů, jednoho řídícího a lokomotivy ř. 143.\n\nVozy berlínského S-Bahnu jsou udržovány v dílnách \"Hauptwerkstatt Berlin-Schöneweide\".\n\n\n"}
{"id": "375220", "url": "https://cs.wikipedia.org/wiki?curid=375220", "title": "Tavira", "text": "Tavira\n\nTavira je město v portugalském regionu Algarve s počtem obyvatel 12 600. Město leží asi 3 kilometry od pobřeží Atlantského oceánu. Městem protéká řeka Rio Gilao.\n\nPůvod města je nejasný. Existuje dokonce možnost, že území bylo osídleno již v neolitu, ale jistá je až přítomnost Římanů, jejichž sídliště Balsa se nalézalo 3 kilometry západně od dnešního města. V 8. století byla Tavira okupována Maury, kteří zde přestavěli hrad Castelo a postavili dvě mešity. Pád Maurů způsobil až Dom Paio Peres Correia roku 1242, když Taviru dobyl.\n\nDůležitou se Tavira stala v době zámořských objevů. Jakožto přístav nejbližší marockému pobřeží byla Tavira současně základnou pro portugalské expedice do severní Afriky, skladištěm proviantu a nemocnicí pro nemocné a raněné vojáky. Roku 1520 byla Tavira povýšena na město. Úpadek města nastal na začátku 17. století. V řece Rio Gilao byly v té době již takové nánosy bahna, že se větší lodě vůbec nedostaly do přístavu. V roce 1645 město postihla epidemie moru a roku 1755 zemětřesení.\n\nTavira nakonec začala prosperovat z lovu tuňáků a konzervárenského průmyslu, ten však postihl úpadek v polovině 20. století, když se hejna tuňáků přestěhovala do jiných vod. Dnes Tavira žije hlavně z turistického ruchu.\n\n\n\n"}
{"id": "375230", "url": "https://cs.wikipedia.org/wiki?curid=375230", "title": "Oldřich Fejfar", "text": "Oldřich Fejfar\n\nOldřich Fejfar (* 8. ledna 1931, Praha) je český paleontolog, vysokoškolský učitel a popularizátor paleontologie, který se ve své práci zaměřuje především na paleontologii vyšších obratlovců, zejména pak savců.\n\nPo absolvování klasického gymnázia v letech 1941–1949 vystudoval na Přírodovědecké fakultě Univerzity Karlovy obor geologie a paleontologie (1949–1954) u profesorů Josefa Augusty a Zdeňka Špinara. Následně nastoupil do Ústředního ústavu geologického (1954–1991). Během této doby absolvoval v rámci Humboldtova stipendia postgraduální pobyt v Ústavu pro paleontologii a historickou geologii Univerzity v Mnichově (1969–1971). Od roku 1991 působí v Ústavu geologie a paleontologie Přírodovědecké fakulty Univerzity Karlovy v Praze. Roku 1992 byl ustanoven řádným profesorem a roku 1996 byl jmenován emeritním profesorem.\n\nV rámci své práce se účastnil řady paleontologických expedic po celém světě: Kuba (1966), USA (1976, 1992), Libye (1983, 2000), Ekvádor (1985), Mongolsko a Čína (1996), Německo (1997–2005); a dlouhodobých stáží na univerzitách a muzeích v Basileji, Barceloně, Berlíně, Budapešti, Florencii, Chicagu, Krakově, Madridu, Mnichově, New Yorku, Paříži, Pekingu, Pittsburghu, Stuttgartu a ve Vídni.\n\nStříbrná medaile Univerzity Karlovy (1995) udělená za zásluhy o navázání mezinárodních vztahů v oboru paleontologie; dopisující člen Přírodovědecké společnosti při Senckenberském muzeu ve Frankfurtu nad Mohanem (1996).\n\nV roce 2005 získal zvláštní ocenění časopisu Živa (udílené každoročně nejlepším autorům) za sérii článků „Nové doklady o vzniku ptáků“.\n\nAutor knih:\n\n\n"}
{"id": "375231", "url": "https://cs.wikipedia.org/wiki?curid=375231", "title": "Semjon Zinovjevič Alapin", "text": "Semjon Zinovjevič Alapin\n\nSemjon Zinovjevič Alapin, rusky Семён Зиновьевич Алапин (, Petrohrad – 15. července 1923, Heidelberg, Německo) byl ruský šachový mistr, teoretik a šachový skladatel, jeden z nejsilnějších ruských šachistů konce 19. a začátku 20. století.\n\nBěhem studií v Petrohradě se Alapin stal jedním z nejsilnějších šachistů ve městě a společně s Michailem Ivanovičem Čigorinem vyhrál roku 1879 petrohradský šachový turnaj. Roku 1880 však s Čigorinem v Petrohradě prohrál 3:7 (=0).\n\nZ dalších Alapinových šachových výsledků lze jmenovat:\nAlapin patřil k nejlepším světovým šachovým teoretikům své doby. V letech 1898 až 1901 vydával v Berlíně časopis \"Der Schachfreund\", ke konci života žil v Heidelbergu. Vedle Alapinovy hry (\"1.e4 e5 2.Je2\") a Alapinovy varianty španělské hry (\"1.e4 e5 2.Jf3 Jc6 3.Sb5 Sb4\") se jeho jménem dodnes označují další systémy, např. ve francouzské obraně (\"1. e4 e6 2. d4 d5 3. Se3!? \") v sicilské obraně (\"1. e4 c5 2. c3\") a v dámském gambitu (\"1. d4 d5 2. c4 e6 3. Jc3 b6\").\n\n\n"}
{"id": "375232", "url": "https://cs.wikipedia.org/wiki?curid=375232", "title": "Dokumentární inkaso", "text": "Dokumentární inkaso\n\nDokumentární inkaso (angl. \"documentary collection\") je zvláštní druh bezhotovostního inkasa, při němž banka vývozce zprostředkuje i dodání dalších obchodních dokumentů příjemci prostřednictvím jeho banky. Dokumenty, například fakturu, pojistky atd., které příjemci (dovozci) umožní dodané zboží proclít a dále s ním disponovat, banka příjemci ovšem vydá až po zaplacení pohledávky. Dokumentární inkaso se tak podobá zasílání zboží na dobírku, ovšem s tím rozdílem, že při dobírce dostává odběratel přímo zboží, kdežto při dokumentárním inkasu jen příslušné doklady.\n\nExportér či dodavatel, který odeslal zboží příjemci, odešle prostřednictvím své banky nejen svoji pohledávku, ale i další obchodní dokumenty, které příjemci teprve umožní s dodávkou disponovat. Jedná se především o dokumenty, které vyžaduje celní správa země určení (příjemce), například o fakturu dodavatele. Ve snaze snižovat daně a celní poplatky se totiž vývozci i dovozci často snaží hodnotu dodávky podfakturovat, tj. podvodně podhodnotit. Proto celní správy často vyžadují právě původní faktury jako svědectví o skutečně zaplacené ceně dodávky. Banka dovozce mu tyto dokumenty vydá až po zaplacení dodávky (angl. \"documents against payment\", D/P), případně přijetí směnky (angl. \"documents against acceptance\", D/A) nebo předložení potvrzení o protidodávce.\n\nPro dovozce je dokumentární inkaso výhodné proto, že dokládá odeslání zboží ze zahraničí a že jím může okamžitě po zaplacení disponovat. Výhoda pro vývozce je v tom, že může se zbožím disponovat až do zaplacení. Hlavní riziko pro vývozce představuje nebezpečí, že dovozce zboží odmítne. Tím vývozci vzniknou další skladovací a dopravní náklady, proti nimž se vývozci obvykle pojišťují.\n\n\n"}
{"id": "375233", "url": "https://cs.wikipedia.org/wiki?curid=375233", "title": "Igreja de Santa Maria do Castelo", "text": "Igreja de Santa Maria do Castelo\n\nIgreja de Santa Maria do Castelo (česky Kostel svaté Marie u hradu) je gotický kostel v Taviře v portugalské oblasti Algarve. Pochází ze 13. století a nachází se vedle Castela. Stojí na místě bývalé maurské mešity. Roku 1755 byl velmi poškozen při zemětřesení a poté přestavěn italským neoklasicistou. Architekt však zachoval pozůstatky původního kostela.\n\nUvnitř kostela je deska označující hrobku Doma Paio Perese Correia a sedmi křesťanských rytířů zabitých Maury.\n\n"}
{"id": "375235", "url": "https://cs.wikipedia.org/wiki?curid=375235", "title": "Rafinace", "text": "Rafinace\n\nRafinace (z franc. \"raffiner\", přečistit, zjemnit) je technologický postup, kterým se vstupní surovina zbavuje nečistot, různě upravuje a vzniká tak rafinovaný produkt. V praxi se může jednat o aplikaci destilace, krakování, odstředění nebo dalších postupů. Průmyslové zařízení na rafinování je rafinerie, např. ropná rafinerie.\n\nTaké při získávání kovů z rudy nebo směsného šrotu se používají postupy zvané rafinace. Zde se uplatňují v podstatě dva způsoby a to, hutní rafinace a elektrolytická rafinace. \n\n"}
{"id": "375236", "url": "https://cs.wikipedia.org/wiki?curid=375236", "title": "Mannlicher (puška)", "text": "Mannlicher (puška)\n\nOpakovací pušky Mannlicher tvořily hlavní pěchotní výzbroj Rakousko-uherské armády v době přelomu 19. a 20. století i v průběhu první světové války. Pušky Mannlicher M 1895 byly rovněž ve výzbroji samostatného Československa od rozpadu monarchie v roce 1918, dokud nebyly nahrazeny československou puškou vz. 24.\n\nPušky systému Mannlicher ve své době konkurovaly opakovačkám Mauser a vedle rakousko-uherské armády se rozšířily v Itálii, Nizozemí, Rumunsku i do jiných zemí.\n\nOpakovací pušky Mannlicher s přímotažným závěrem se poprvé objevily v roce 1885. Puška Mannlicher M 1885 používající náboje s černým prachem ráže 11 mm měla středovou nábojovou schránku plněnou pěti náboji spojenými velkým rámečkem ve tvaru rovnoběžnostěnu. Nábojový rámeček se do nábojové schránky zasouval shora otvorem v pouzdře závěru a stejným otvorem byl po vystřílení nábojů vysunut pomocí páky, umístěné na pravé straně nábojové schránky. Tato puška se nedostala do armádní výzbroje.\n\nV roce 1886 byla konstrukce nábojové schránky změněna. Puška se nabíjela shora, ale nábojový rámeček po vystřílení všech nábojů vypadával dolů otvorem vytvořeným ve dně nábojové schránky. Takto upravená puška byla jako M 1886 zařazena do výzbroje. Varianta M 1886/90 vznikla úpravou pušky M 1886 výměnou hlavně s hledím a používala náboje ráže 8 mm plněné slabě dýmavým prachem.\n\nPuška Mannlicher M 1888 používala náboje plněné černým prachem ráže 8 mm. Její varianta - Mannlicher M 1888/90 pro 8 mm náboje plněné slabě dýmavým prachem se lišila pouze přidáním stupnice pro střelbu novými náboji na boční stěnu hledí.\n\nVšechny tyto pušky měly stavitelné hledí a na horní objímce hlavně kuželku usnadňující sestavování pušek do kozelců v polních podmínkách. Tyto pušky byly ve výzbroji pouze krátkou dobu, protože se projevila jejich slabina - závěr uzamčený pouze jedním ozubem trpěl brzkým opotřebením a byly brzy nahrazeny puškou Mannlicher M 1895.\nV roce 1890 se objevila puška a karabina M 1890 a roku 1895 puška M 1895. Obě měly přímotažný závěr se zdokonaleným uzamykacím mechanizmem, který tvořil otočný závorník vybaveným v přední části dvěma uzamykacími ozuby. Závěr této konstrukce byl kratší než u staršího typu, a proto bylo možné nábojovou schránku přemístit o něco dozadu a spojit ji s lučíkem spouště. Pojistka ve tvaru jednoduché zasunovací závory při zajištění znehybnila všechny pohyblivé části závěru a to při nataženém i spuštěném úderníku. Puška M 1895 používala náboje ráže 8 mm plněné bezdýmným prachem a tvořila hlavní pěchotní výzbroj rakousko-uherské armády během první světové války.\n\nVedle pušky M 1895 existovala rovněž jezdecká karabina M 1895 a krátká puška M 1895 pro pěchotu nahrazované později jednotným vzorem s bočními poutky na řemen (jako u karabiny) i s dolními (jako u krátké pušky) a také se záchytem na upevnění bodáku.\n\nOpakovací pušky Mannlicher zařadila do výzbroje též nově vzniklá československá armáda, přičemž byly postupně nahrazovány novějšími typy (puška vz. 23, puška vz. 24) a přesunuty do skladů pro potřeby záložních a mobilizovaných jednotek. Během druhé světové války jimi bylo vyzbrojeno vládní vojsko.\n\nV březnu 1939 se ve skladech československé armády nacházelo téměř 300 tisíc opakovaček Mannlicher (viz tabulka).\n\n\n"}
{"id": "375243", "url": "https://cs.wikipedia.org/wiki?curid=375243", "title": "Porin", "text": "Porin\n\nPorin je integrální protein ve vnější cytoplazmatické membráně gramnegativních bakterií a vnějších membránách plastidů a mitochondrií. Zpravidla se na membráně uspořádávají do tvaru šestiúhelníku. Obklopují tak otvor ve vnější membráně těchto bakterií a umožňují drobným polárním (hydrofilním) molekulám procházet ven a dovnitř.\n\n\n"}
{"id": "375245", "url": "https://cs.wikipedia.org/wiki?curid=375245", "title": "Seznam největších měst států USA", "text": "Seznam největších měst států USA\n\nToto je seznam největších aglomerací USA podle počtu obyvatel z roku 2010.\n\nToto je seznam největších měst USA podle počtu obyvatel z roku 2000. Hlavní města států jsou zvýrazněna \"kurzívou\".\n"}
{"id": "375246", "url": "https://cs.wikipedia.org/wiki?curid=375246", "title": "Igreja da Misericórdia", "text": "Igreja da Misericórdia\n\nIgreja da Misericórdia je renesanční kostel ve městě Tavira na jihu Portugalska (oblast Algarve). Stojí v ulici \"Rua da Galeria\". Asi nejvýznamnější renesanční památka této oblasti má nádherně vytesaný klenutý portál, nad nímž stojí sochy Nossa Senhora da Misericórdia, Sao Pedro a Sao Paulo. Kameník André Pilarte, který zde pracoval, se podílel také na Mosteiro dos Jeronimos v Lisabonu.\n"}
{"id": "375259", "url": "https://cs.wikipedia.org/wiki?curid=375259", "title": "Kolorimetrie", "text": "Kolorimetrie\n\nKolorimetrie je optická metoda založená na porovnávání intenzity zabarveného roztoku o neznámé koncentraci s roztokem téže látky o známé koncentraci.\nPatří mezi subjektivní metody.\n\nc * l = c * l2 roztoky o známé koncentraci pak při určité tloušťce vrstvy mají stejné intenzivní zbarvení.\n\nc = (c * l) /l\nJsou známy tři způsoby stanovení:\n"}
{"id": "375260", "url": "https://cs.wikipedia.org/wiki?curid=375260", "title": "Pestrokřídlec podražcový", "text": "Pestrokřídlec podražcový\n\nPestrokřídlec podražcový (\"Zerynthia polyxena\") je druh denního motýla z čeledi otakárkovití. V Česku je chráněný dle vyhlášky 395/1992 Sb. jako kriticky ohrožený druh.\n\nJe to středně velký denní motýl. Rozpětí křídel je od 46 do 55 mm. Hlava je malá, okrouhlá, obvykle černě zbarvená. Tykadla jsou krátká, dosahují méně než poloviny délky předního okraje předního křídla. Hruď je černá, žluto-hnědě ochlupená, s úzkým červeným krčním lemem. Motýl má tři páry plnohodnotných nohou sloužících k chůzi. Křídla jsou pestrobarevná, základní barva je žlutá nebo až okrově žlutá s početnými tmavými kresbami. Na vnějším okraji všech křídel je typická vlnovitá kresba. Na lemu zadních křídel je v průběhu této kresby ještě řada červených a modrých skvrnek. Žilnatina křídel je zbarvená černě. Samičky jsou obvykle jen trochu tmavěji zbarvené a jsou o něco větší. Zadeček je zbarvený černě a hnědo-žlutě ochlupený. Na boční straně zadečku jsou červené skvrny, které vytvářejí kresbu různého tvaru.\n\nKukla je k podkladu přichycena svým koncem a navíc je ještě připásána vláknem u základů křídel. Je štíhlá a dlouhá asi 23–26 mm. Barvu má béžovou a na bocích má řadu průduchů, kde je zbarvená černě.\n\nHousenka dorůstá asi 30–35 mm. Dospělá housenka má na bocích 6 řad červenohnědých až oranžovo-růžových, na konci černě zbarvených, výrůstků.\n\nVajíčka jsou okrouhlého tvaru. Po nakladení jsou bílá, později jsou žlutavá a před vylíhnutím housenky se zbarvují do černa. Povrch vajíček je hladký a lesklý.\n\nPestrokřídlec podražcový má jednu generaci v roce. Dospělce lze u nás vidět od konce dubna do konce května, výjimečně i začátkem června. V jižní Evropě se vyskytuje od konce března do začátku června, s nejvyšším výskytem v prvních dvou třetinách května. Dospělci žijí 2 až 3 týdny. Samečci poletují za teplých dní už brzo ráno a hledají samičky, které by byly vhodné k páření. Samičky létají spíše později dopoledne a po poledni. K páření dochází před polednem. Samička klade vajíčka po oplodnění jednotlivě nebo v malých skupinkách na spodní stranu listů živné rostliny. Z vajíčka se líhne housenka po 8-9 dnech. Housenky se objevují od konce května do konce června, s maximálním výskytem v průběhu června. Housenka se na konci jara, resp. začátkem léta zakuklí. Kukla přečkává zimu do jara, kdy se z ní líhne dospělý motýl.\n\nOsídluje řídké, teplé a převážně listnaté lesy, skalnaté stepní oblasti, luční ekosystémy, pole, okraje vinic a zahrad, leso-stepní biotopy, železniční náspy, okraje jezer a řek, bohatě kvetoucí a teplé údolí řek, slunečné křovinaté stráně nebo i extenzivně obhospodařované pozemky. Lze se s ním setkat i na netypických lokalitách: v okolí smetišť nebo v sadech a parcích, pokud roste v okolí jeho živná rostlina, kterou je v našich podmínkách hlavně podražec křovištní (\"Aristolochia clematitis\"). Živnou rostlinou mohou být např. i druhy \"Aristolochia pallida\", \"Aristolochia rotunda\", a \"Aristolochia maurorum\". Výskyt je ostrůvkovitého charakteru, v nadmořských výškách do 1 400–1 500 m n. m.\n\nV Česku se vyskytuje jen na jižní Moravě. Oblast výskytu druhu zahrnuje pásovitě oblast Evropy od jižní Francie a severní Itálie přes Sicílii, Maďarsko, jižní Slovensko, Slovinsko, Chorvatsko, Srbsko, Rumunsko, Bulharsko, Řecko až do jihozápadní části Ruska. Na tomto relativně velkém areálu rozšíření bylo popsáno přibližně 22 poddruhů.\n\nPestrokřídlec podražcový je ohrožený hlavně zánikem vhodných biotopů a také používáním umělých hnojiv a pesticidu v místech jeho výskytu. Nebezpečné je pro něj zarůstání jeho biotopů výsadbou lesa, turistika, znečištění ovzduší, používání insekticidů v zemědělství, spásání stepních biotopů dobytkem, kosení stepních oblastí a v neposlední řadě odchyt motýlů sběrateli ve velkém množství.\nJe to vzácný druh našich denních motýlů. Od roku 1965 je na území Československa chráněným druhem. V Česku je chráněný dle vyhlášky 395/1992 Sb. jako kriticky ohrožený druh. Na území Polska se už nevyskytuje. Ve většině států je hodnocený jako druh zranitelný. V Rakousku je taky ohrožený vyhynutím. V Rusku je zařazený do Červené knihy knihy chráněných a ohrožených živočich ve II. kategorii.\nOchrana tohoto druhu spočívá v ochraně vhodných biotopů a v celkové ochraně životního prostředí jako takového. Význam má však i individuální ochrana jedince, vzhledem k jeho areálu rozšíření a obvykle nízké početnosti.\n\n"}
{"id": "375262", "url": "https://cs.wikipedia.org/wiki?curid=375262", "title": "První Maďarská republika", "text": "První Maďarská republika\n\nMaďarská (lidová) republika nebo také První Maďarská republika či Maďarská demokratická republika byla první státní útvar novodobého Maďarska po rozpadu Rakouska-Uherska v roce 1918.\n\nOficiální název státu byl \"Magyar Népköztársaság\", : \"Maďarská lidová republika\". Tento státní útvar nebyl lidovou republikou řízenou na principech socialismu a neměla v něm moc komunistická strana. V maďarštině se pro tento státní útvar objevuje nejlépe zažitý název \"Első Magyar Köztársaság\", : \"První Maďarská republika\". Popřípadě se také méně často používá název \"Első (nép)köztársaság\", : \"První (lidová) republika\" či \"Maďarská demokratická republika\".\n\nPrvní světová válka prohloubila národní i politické rozpory v Rakousku-Uhersku.\n\nV červnu 1918 došlo k velké stávce dělníků železničních dílen v Budapešti, která byla potlačena střelbou. 17. října 1918 vystoupili poslanci z Károlyiho strany v uherském parlamentu s prohlášením spolupráce s Trojdohodou a s odmítnutím spojenectví s Německým císařstvím. Vedle existující vlády se 25. října 1918 ustavila maďarská \"Národní rada\", která požadovala odtržení země od Rakouska, odstranění současného politického režimu, pozemkovou reformu a autonomii pro území obývané nemaďarskými národy v Uhrách.\n\n30. října 1918 došlo v Budapešti k \"„Astrové revoluci“\" a o den později byl Károlyi zvolen předsedou nové vlády. Ještě téhož dne v Budapešti rozvášněný dav zabil nenáviděného bývalého premiéra Istvána Tiszu. Nová vláda nejprve vyčkávala a sledovala další vývoj v Evropě, ale po vyhlášení Německé republiky a Rakouské republiky vyhlásila i ona 16. listopadu 1918 Maďarskou republiku. Jejím prvním prezidentem se stal Mihály Károlyi.\n\nLevé křídlo sociální demokracie ustavilo 20. listopadu 1918 Komunistickou stranu Maďarska, která získávala mnoho stoupenců hlavně mezi dělníky, nezaměstnanými a vojáky. Pod vlivem revoluce v Rusku došlo i v Maďarsku k převratu, jehož výsledkem byl zánik První Maďarské republiky a vyhlášení Maďarské republiky rad 21. března 1919.\n\n\n\n"}
{"id": "375263", "url": "https://cs.wikipedia.org/wiki?curid=375263", "title": "Howard Walter Florey", "text": "Howard Walter Florey\n\nSir Howard Walter Florey, Baron Florey (24. září 1898 – 21. února 1968) byl australský patolog a farmakolog. V roce 1945 mu byla spolu s A. Flemingem a E. B. Chainem udělena Nobelova cena za fyziologii a medicínu za objev penicilinu.\n\nV roce 1941 byl zvolen členem („fellow“) Královské společnosti, která mu v roce 1951 udělila Královskou medaili, a v roce 1957 Copleyho medaili. V roce 1960 byl jako vůbec první Australan zvolen prezidentem Royal Society. V roce 1945 získal Listerovu medaili. v roce 1964 byl zvolen členem American Academy of Arts and Sciences. Od roku 1964 do roku 1966 byl kancléřem Australian National University, žil ale v Anglii.\n\nV roce 1944 byl povýšen do rytířského stavu, v roce 1965 mu byl udělen titul \"Baron Florey, of Adelaide im Commonwealth of Australia und of Marston im County of Oxfordshire\" a stal se doživotním peerem. Ve stejném roce mu byl udělen Řád Za zásluhy.\n\n22. ledna 2009 pojmenovala Mezinárodní astronomická unie měsíční kráter ležící jihozápadně od kráteru Peary a severozápadně od kráteru Byrd jeho jménem.\n"}
{"id": "375268", "url": "https://cs.wikipedia.org/wiki?curid=375268", "title": "Pallywood", "text": "Pallywood\n\nPallywood, složenina slov „palestinský“ a „Hollywood,“ je neologismus, který je podle deníku The Jerusalem Post používán pro-izraelskými mediálními obhájci k popsání \"„manipulace s médii, překroucení skutečností a naprostý podvod palestinských Arabů a jiných Arabů … s cílem získat veřejnou podporu proti Izraeli.“\" Mezi údajné incidenty patří kazeta se zabitím Muhammada al-Durraha nebo kontroverze fotografií (například Adnana Hadždžiže) z druhé libanonské války (přezdívka \"„Hizbollywood“\").\n\nTento pojem byl propagován profesorem Bostonské univerzity Richardem Landesem, který vytvořil dokumentární video zvýrazňující konkrétní případy údajné manipulace s médii, které nazval \"Pallywood: Podle palestinských zdrojů\" ().\n\nV roce 2005 vytvořil profesor Bostonské univerzity Richard Landes osmnáctiminutové dokumentární video s názvem \"Pallywood: Podle palestinských zdrojů\". Landes a další proizraelští obhájci tvrdí, že izraelská vláda je nedostatečně rázná v reakcích na palestinské činy během izraelsko-palestinského konfliktu.\n\nVe svém videu Landes ukazuje filmové záběry arabsko-izraelského konfliktu pořízené převážně nezávislými palestinskými videoreportéry. Tvrdí, že systematická manipulace médii (které říká „Pallywood“) se datuje zpět přinejmenším do první libanonské války, a rovněž tvrdí že televizní komentátoři jsou příliš nekritičtí k věrohodnosti těchto nezávislých palestinských videozáznamů. Zaměřil se zejména na případ dvanáctiletého palestinského chlapce Muhhamada al-Durraha, který byl 30. září 2000 při začátku druhé intifády zabit před objektivy televizních kamer údajně izraelským střelcem. Jeho zastřelení bylo natočeno nezávislým palestinským kameramanem a odvysíláno televizním kanálem France 2 s doprovodným komentářem francouzsko-izraelského novinářského veterána Charlese Enderlina, který však v okamžik incidentu nebyl na místě. Tato událost a chování Izraelských obranných sil (IOS) bylo ostře kritizováno světovými médii a poškodilo postavení Izraele v názoru veřejnosti. Landes zpochybnil autenticitu videozáznamu a rovněž i fakt zda byl al-Durrah vůbec zabit, při čemž argumentoval, že celý incident byl zinscenován palestinskými Araby. Tvrdí, že incident ukazuje, že „palestinský kameraman natáčí inscenované akční scény zejména když poblíž není žádný západní kameraman.“\n\n"}
{"id": "375269", "url": "https://cs.wikipedia.org/wiki?curid=375269", "title": "Craig David", "text": "Craig David\n\nCraig Ashley David (* 5. května 1981 v Southamptonu) je anglický zpěvák R&B.\n\nNa počátku kariéry David spolupracoval s průkopníky UK Garage Artful Dodger, z čehož vznikla skladba \"Rewind\", která se v roce 2000 stala v Británii velkým hitem a v tamních oficiálních singlových žebříčcích se dostala až na druhé místo. Hned další Davidův sólový singl \"Fill Me In\" se umístil dokonce až na vrcholu, což z Davida dělá nejmladšího sólového umělce, který měl singl na první příčce v anglických žebříčcích (bylo mu 19 let). Poté následovala řada dalších tří singlů (všechny se v Anglii dostaly do Top 10) z prvního alba Born To Do It, kterého se celosvětově prodalo kolem 7 milionů nosičů a které se stalo multi-platinové ve více než dvaceti státech světa.\n\nÚspěch debutového alba, které si napsal Craig David společně s Markem Hillem ze skupiny Artful Dodger, vedl k vydání pilotního singlu \"Fill Me In\" také v USA. I zde se jednalo o úspěch, když se dostal až na 15. místo v hitparádě Billboard Top 10. Po úspěchu singlu i v USA zde bylo vydáno celé album, které zaznamenalo nejlépe 11. místo v prodejních žebříčcích, prodalo se jej kolem 1 milionu nosičů. I následující dva singly z alba se dostaly v Billboard Top 10 vysoko (\"7 Days\" na 10. a \"Walking Away\" na 44. místě), zároveň to však byly poslední Craigovy singly, které se dostaly do elitní stovky.\n\nNásledující album, Slicker Than Your Average, bylo vydáno po dvou letech od debutu, v roce 2002 a bylo o něco méně úspěšné. Ani jeden z šesti singlů nebodoval v USA (přesto se album vyšplhalo až na číslo 32 v prodejních žebříčcích), avšak první čtyři byly v nejlepší desítce v Anglii. Top 10 přerušil až pátý singl z desky – \"World Filled With Love\" – který byl nejlépe 15.\n\nTřetí album bylo celosvětově vydáno v září roku 2005 (kromě USA, kde album nikdy nevyšlo). První singl, \"All The Way\", se v Anglii umístil na 3. a druhý singl, \"Don't Love You No More\" na 4. místě v singlových žebříčcích.\n\nV roce 2007 David spolupracoval s rapperem Kanem. Jejich společná skladba \"This Is The Girl\" zaznamenala úspěch, když se v anglických žebříčcích dostala na 18. místo.\nPrvním singlem z alba se stala skladba \"Hot Stuff\" (\"Let's Dance\"). Píseň byla ve Velké Británii v Top 10, kdežto album Trust Me bylo až na čísle 18. Další dva singly z alba se nedostaly ani do Top 30.\n\nDavid vydá jeho první Best Of album 24. listopadu roku 2008, rok po vydání čtvrté studiové desky. Jako součást propagace vydá David dva nové singly – \"Where's Your Love\" s rapperem Tinchy Stryderem a zpěvačkou Ritou Orou a taneční skladbu \"Insomnia\".\n\n"}
{"id": "375273", "url": "https://cs.wikipedia.org/wiki?curid=375273", "title": "Günther Rall", "text": "Günther Rall\n\nGünther Rall (10. března 1918 Gaggenau, Německo – 4. října 2009) byl s 275 sestřely třetím nejúspěšnějším stíhacím esem Luftwaffe během druhé světové války.\n\nGünther Rall se narodil 10. března 1918 v Gaggenau, malém městě v pohoří Schwarzwald. Když mu byly tři roky, tak se jeho otec, který byl obchodník, odstěhoval i s celou rodinou do Stuttgartu. Zde získal mladý Günther základní vzdělání a vystudoval i střední školu. Poté byl na základě všeobecné branné povinnosti odvelen do armády. Obecná branná povinnost platila v celém Německu až do roku 1936. Rall byl nejprve přidělen k 8. pěšímu pluku, ovšem brzy byl vybrán do důstojnického kurzu. Vzhledem ke svým schopnostem, kterými vynikal mezi svými kolegy, získal souhlas nadřízených a byl povýšen do důstojnické hodnosti. U pozemního vojska sloužil až do roku 1938. V srpnu 1938 se rozhodl pro kariéru u Luftwaffe. Byl vybrán jako kandidát na pilota stíhacího letectva a během jednoho roku absolvoval v Neubibergu nedaleko Mnichova celý výcvikový program. Po dokončení pokročilého výcviku byl v roce 1939 převelen k 52. stíhacího křídlu, \"Jagdgeschwader\" 52 (JG 52).\n\nPrvního bojového nasazení se zúčastnil na jaře roku 1940 nad Francií. 12. května 1940 dosáhl prvního sestřelu, když sestřelil Curtiss Hawk 75 patřící 2. stíhací letce 5. francouzského křídla. Toto vzdušné vítězství však Günthera stále značné poškození jeho vlastního Messerschmittu Bf 109E.\n\nV létě 1940 během bitvy o Británii utrpěla \"Jagdgeschwader\" 52 vážné ztráty. Během dvou týdnů jednotka ztratila svého velitele a přišla o technické a pomocné zázemí. Zabiti byli také tři další vyšší důstojníci. Nevyhnutelně musely následovat personální posuny, které zasáhly i Günthera Ralla. 25. července 1940 nahradil poručíka Lothara Ehrlicha sestřeleného nad kanálem La Manche na pozici velitele 8. letky skupiny. Koncem roku 1940 byla JG 52 přemístěna na Balkán, kde byla pověřena úkolem chránit těžební pole v rumunské Ploješti. Kvůli povinnosti držet pohotovost na zemi nedocházelo v té době k obzvláště intenzivnímu bojovému létání. Teprve když na východní frontě začaly vojenské operace, bylo vrchní velitelství nacistické Luftwaffe nuceno aktivovat tuto jednotku a přesunout ji do jižní části sovětsko-německé fronty. Letka, jíž Rall velel, byla přesunuta na poloostrov Krym. Odtud operovala a účastnila se leteckých operací nad řekou Don. Rall se tehdy mohl pyšnit sestřelením 35 nepřátelských letadel. Dne 28. listopadu 1941, když nad Rostovem dosáhl dalšího vítězství, udělal chybu základní - nevěnoval pozornost prostoru za sebou. Mezitím se další sovětský stíhač, střežící na čísle právě sestřeleného kolegu, dostal Rallovi za ocas a vypálil na jeho Bf 109 dlouhou dávku. Rall tento incident později popsali v rozhovoru:\n\n\"\"Letěl jsem mezi Taganrogem a Rostovem. V těch dnech byly silné mrazy. Teplota klesala až na minus 40. Odpoledne jsem odstartoval na jednu z misí, kterým jsme říkali Sweepy (lety, při kterých stíhači létali nad určité území a vyhledávali vzdušné či pozemní cíle, na které pak útočili), při kterých jsme se chtěli ve vzduchu setkat s nějakými Rusy. Když jsme startovali, už se stmívalo. Vedl jsem souboj s ruským pilotem a v plamenech ho poslal k zemi. Bylo již úplné šero a viditelnost byla mizerná. Přestal jsem být ostražitý a nějaký Rus se mi dostal za ocas. Náboje z jeho zbraní zničily můj motor, a protože to bylo už za frontovou linií, otočil jsem se a snažil se dosáhnout německé linie. V těch místech neprocházela v té době frontová linie, ale přesto jsem nedaleko zahlédl skupinu tanků. Letěl jsem dál na západ a chystal jsem se na nouzové přistání. Všiml jsem si, že místo, které jsem si vybral pro přistání, protíná ve směru letu malý kaňon. Ještě ke všemu jsem přistál příliš velkou rychlostí... Letadlo se tvrdě dotklo země, ale okamžitě znovu odskočilo do vzduchu. Přeskočil jsem malý kaňon a potlačil páku řízení. Přistál jsem na břicho a na druhé straně havaroval. Poslední, na co si pamatuji, byla stěna přede mnou, která se na mě řítila, hrozný rámus a pak jsem omdlel. Zbytek příběhu znám z vyprávění pilota, který se mnou letěl na čísle. Kroužil nade mnou a čekal, co se bude dít. Při havárii se odtrhla křídla i motor. Díky bohu, protože alespoň nevznikl požár. Bezvládně jsem visel ve vraku, ale naštěstí byl nedaleko německý tank. Posádka vyskočila ven a vytáhla mě z kabiny. Byl jsem v bezvědomí a vůbec si nepamatuji, jak jsem se dostal ven. Probral jsem se pozdě v noci ve vypálené škole v Taganrogu. Byla to jakási stanice první pomoci, kde neměli ani potřebné zdravotnické vybavení...\"\"\n\nCelá tato událost nezůstala bez následků. Rall utrpěl těžké zranění páteře, která byla poškozena na třech místech. Následně byl rychle eskortován do Rumunska a později do Vídně. Jeho hospitalizace trvala devět měsíců.\n\nPo uzdravení, za které vděčil své mimořádně silné vůli a odhodlání k návratu, se v srpnu 1942 vrátil k aktivnímu bojovému létání. Během bojové činnosti nad Kavkazem sestřelil celkem 26 sovětských letadel. Byl jmenován velitelem 8. letky a po sestřelení 65. nepřátelského letadla byl vyznamenán Železným křížem. O sedm týdnů později dosáhl jubilejního 100. vítězství. Jako uznání za jeho bojové zásluhy a mimořádnou odvahu ho Hitler osobně vyznamenal dubovými ratolestmi. Mezi dubnem 1943 a březnem 1944 velel Rall 3. letce JG 52. Zvláštní význam mělo jeho stošestnácté vítězství, které dosáhl 20. dubna 1943. Bylo to i zároveň 500. vítězství celé skupiny, navíc ohlášené na den Hitlerových narozenin. Ke svému překvapení se Rall stal středem pozornosti německých novinářů. Günther Rall se nikdy neztotožnil s nacistickým režimem Třetí říše. Plnil své povinnosti pilota a důstojníka jak nejlépe mohl. Důvod byl jednoduchý - byla válka, bylo nutné zabíjet. Letní měsíce roku 1943 přinesly Rallovi další úspěchy. V červenci dosáhl celkem 22 vzdušných vítězství a v srpnu 33 vítězství. Dne 29. srpna 1943 ohlásil jako třetí pilot Luftwaffe sestřelení dvoustého nepřátelského letadla, a to v 555 bojových letech. Za tento úspěch získal 12. září 1943 ke svému Železnému kříži meče. Dne 28. listopadu 1943 zaznamenal své 250. vzdušné vítězství. \n\nV dubnu 1944 se major Rall vrátil z východní fronty a byl převelen k obraně Říše. Během jednoho z prvních letů nad západní Evropou byl 12. května 1944 jeho Messerschmitt Bf 109G sestřelen Američanem, který letěl na stroji P-47 Thunderbolt. Začátkem března 1945 Rall převzal velení zbytku jednotky JG 300. Celá Luftwaffe v té době již nebyla významnou útočnou silou. Podnikl přes 700 letů a dosáhl 275 vítězství, většinu na Východě. Byl 8x sestřelen, 7x nouzově přistál a jednou vyskočil s padákem. Létal na strojích Messerschmitt Bf 109F-4, G-2, Bf 109E, G-5, G-6 a na Fw 190D.\n\nGünthera Ralla po válce vyslýchala britská tajná služba. V roce 1956 vstoupil do obnoveného západoněmeckého letectva. Létal ještě na strojích F-84 Thunderjet a F-104 Starfighter. Dosáhl generálské hodnosti a stal se inspektorem letectva. Do důchodu odešel v roce 1975. Zemřel 4. října 2009 ve věku 91 let.\n\n\n"}
{"id": "375280", "url": "https://cs.wikipedia.org/wiki?curid=375280", "title": "Taneční hudba", "text": "Taneční hudba\n\nTaneční hudba je takový typ hudby, který je určený především pro tancování. Může to být malý kus sonáty, nebo i něco většího. Obecně se dá taneční hudba dělit na „živou taneční hudbu“ (hráná živě přímo na místě) a „nahranou taneční hudbu“ (nahraná a pouštěná skrz audia).\nPř. Valčík,Tango\n\nTaneční hudba pokrývá například taneční styly typu Hip hop, Balet, moderní scénický tanec, Street dance, lidové tance, Klasické tance ( Valčík, Waltz, Tango, Kankán ), latinsko-americké tance ( Cha-cha, Jive, Mambo, Salsa, Samba )\n\nTaneční hudba ve dvacátých letech 20. století slavila velký úspěch. Noční kluby byly neustále plné lidmi, kteří chtěli slyšet jistou formu jazzu, která je charakterizována líbivými orchestry, smyčcovými nástroji a složitým aranžmá. Tento typ se brzy stal standardem nočních klubů. Známým tehdejším tancem byl třeba Foxtrot. Později ve třicátých letech nabývá popularity swingová hudba, ve čtyčicátých letech big-band a v pozdějších čtyřicátých letech obdařen bohatým orchestrem a méně jazzově orientovaný.\n\nV padesátých letech nabýval popularity nový styl složený ze swingu, rhythm and blues, country, jižanského folku, blues a boogie-woogie - Rock and roll a také baladický melancholický podžánr Rhythm and blues, doo-wop. Doo-wop zpívaly výhradně harmonické R&B vokální skupiny. Doo-wop má kořeny v a cappelle, tradičním popu, R&B, swingu, gospelu a barbershop vokálním stylu.\n\nV pozdějších šedesátých letech se začala formovat disco hudba. Disco hudba přinesla sebou i něco co rocková hudba v padesátých letech odvrhla, big bandový orchestr a větší použití symfonických orchestrů. Disco hudba má kořeny v psychedelii, popu, swingu, latinsko-americké hudbě, blues, funku, merengue, R&B a kulturně se na rozvoji tohoto stylu podíleli psychedelické, afro-americké, hispánské a latinské komunity. Taktéž gay & lesbické revoluce, feministické revoluce kulturně ovlivnily vývoj disco scény.\n\nPozději se k Disco hudbě stavěli Hard rockoví fandové velice negativně (Disco hudba zabrala skoro všechny příčky v hitparádě a rockoví umělci byli „skoro“ na okrajích hitparády. V roce 1979 se v Chicagu symbolicky konal \"Den Demolice Disca\" (Disco Demolition Night), což srazilo Discu vaz, ale jeho vliv žije „literárně řečeno“ dodnes ve stylech jako house, hip hop, grime, hi-nrg, atd.\n\nOsmdesátá léta přinesla život (většinou synteticko-elektronickým) stylům jako např. New Wave, Synthpop, Hip Hop, House, Acid House, Techno, Rave, Freestyle, Electro, Eurodisco, Italo Disco, Hi-NRG.\n\nStyly: Eurodisco, New Wave, Hi-NRG, Synthpop, Euro House, Progressive House, Techno, Trance, New Jack Swing, Drum & Bass, UK Garage \nNa konci 80. let zaznamenáváme pozvolný nástup elektronické taneční hudby, se svými substyly - (acid, deep, tech) House, techno, trance a ambient, chill-out, později ještě třeba jungle, Drum and bass, big beat, Breakbeat (a mnoha dalšími).\nZačátkem 90. let se rychlostí blesku otevřel trh „zahraničních originálních kazet“ a sbírka se tak nebezpečně rozmnožovala.\n\nStyly: Eurodance, Drum and bass, House, Techno, Trance, Contemporary R&B, UK Garage, Electro\n\nStyly: Electro - pop, Pop, Snap Music, Crunk, Trap, Disco, Progressive trance, Electro house\n"}
{"id": "375297", "url": "https://cs.wikipedia.org/wiki?curid=375297", "title": "Ekonomické rajóny Ruska", "text": "Ekonomické rajóny Ruska\n\nEkonomické rajony Ruské federace jsou územní celky, které se na rozdíl od politických subjektů Ruské federace neohraničují na základě kulturních či etnických předpokladů.\n\nRegionalizace ekonomických rajonů se provádí podle velikosti a ekonomické síly. Dnes v Rusku existují tři druhy rajonů, a sice:\n\nV minulosti se ekonomické rajony na území Ruska dělily pouze do devíti oblastí. Dnešní počet je způsoben rozdělením bývalého \"Centrálního regionu\" na \"Střed\" a \"Černozemní střed\" a vyčleněním regionu \"Volžsko-vjateckého\". Tyto změny probíhaly v první polovině 90. let v důsledku rozpadu Sovětského svazu.\nBudoucnost ekonomických rajonů se odvíjí od provedení výnosu prezidenta z 13. května 2000 \"\"O zplnomocněném představiteli prezidenta Ruské federace ve federálním okruhu\"\". Tyto nové federální okruhy by měly kombinovat ekonomickou a sociokulturní stránku regionalizace území Ruské federace.\n\n\n"}
{"id": "375299", "url": "https://cs.wikipedia.org/wiki?curid=375299", "title": "Erich Rudorffer", "text": "Erich Rudorffer\n\nErich Rudorffer (1. listopadu 1917 Zwochau, Sasko – 8. dubna 2016 Bad Schwartau) byl úspěšným stíhacím pilotem německého letectva a leteckým esem za druhé světové války.\n\nV listopadu 1939 sloužil v hodnosti \"feldwebel\" u 2./JG2. První sestřel si připsal v květnu 1940 nad Francií. V dubnu 1941 dosáhl 20 vítězství a byl vyznamenán rytířským křížem. Nalétal přes 1 000 letů a sestřelil 224 letounů. Byl 6x sestřelen; 9x opustil letoun na padáku. Létal na letounech Messerschmitt Bf 109E, G, F, Fw 190A-8 a na Schwalbe.\n\nRudorffer dosáhl svého prvního vítězství nad Curtiss Hawk 75, dne 14. května 1940. Do kapitulace Francie zaznamenal dalších osm vítězství. Látal během celé bitvy o Británii, a stal se legendou má ho veden dolů Croydon High Street pod úrovní střešního by Hurricane. Devatenáctého vítězství dosáhl 1. května 1941 a posléze byl za své počínání vyznamenán Rytířským křížem Železného kříže a následujícího měsíce byl povýšen do hodnosti Staffelkapitän u 6./Jagdgeschwader 2 (JG 2) \"Richthofen\". Do konce prosince 1941 již měl na kontě 40 sestřelů.\n\nV roce 1942 se Rudorffer účastnil operace Cerberus (Channel Dash) a letál během spojeneckého vylodění u Dieppe v srpnu 1942. Po 45 vítězstvích v listopadu 1942 byla jeho jednotka přesunuta na jih na Sicílii a později do Tuniska. Dne 9.2.1943 Rudorffer sestřelil 8 britských pilotů během 32 minut vzdušného souboje, a shromáždil své první vítězství více. Opět do 15. února zvítězil nad 7 spojeneckými letadly. Mezi jeho vítězství nad severní Afrikou je zařazeno 10 spojeneckých bombardérů.V červenci 1943 byl Hauptmann Rudorffer převelen do příkazového II. / Jagdgeschwader 54 (JG 54) na východní frontě. Tvrdil, že prvního vítězství v tomto dějství dosáhl 7. srpna. Díky zkušenostem z absolvovaných bojů proti RAF dosahoval neuvěřitelných úspěchů. Během jeho první akce 24. srpna 1943, sestřelil 5 sovětských letadel za 4 minuty. Dne 11.10.1943 Erich Rudorffer přepsal historii, když v průběhu 17 minut dosáhl 13 sestřelů.\nErich Rudorffer získal svou přezdívku bojovník Libau 28. října 1944 v blízkosti lotyšského města Libau. Při přípravě půdy zahlédl sovětské pracovní sílu o 60 úzké letadla letecké podpory na své cestě k útoku na přistávací plochu v Libau. Odložil přistání a napadl nepřítele bez zálohy. Jel útočníky, sestřelovat devět nepřátelských letadel během 10 minut.\n\nV zimě roku 1944, byl major Rudorffer vyškolen na Messerschmitt Me 262 Jet bojovník. V únoru 1945 byl povolán do velení I. / Jagdgeschwader 7 (JG 7). Mezi prosincem 1944 a začátkem dubna 1945 I. / JG 7 sloužil u nově vybudované Luftwaffe Airbase v Kaltenkirchen na severu Hamburku. Takže on se zdá k byli Velitel skupiny více či méně pro jednoho měsíce března 1945. S Me 262 dosáhl Rudorffer 12 vítězství, [1] Poznámky aby jeho úhrn k 222.\nJeho výčet činil 136 sestřelů na východní frontě, 26 v severní Africe a 60 na západní frontě, včetně 10 těžkých bombardérů.\n\nErich Rudorffer začal létat DC-2s a DC-3s v Austrálii. Později pracoval pro PAN AM. Piloti a létající studenti si ho pamatují jako najatý instruktor PPL v německém Lübecku, v místní letecké školy v pozdních 60s na nějakou dobu, a ostatní lidé si vzpomenout, že později provozoval automatické čerpací stanici v nedalekém Mölln, dobře do 70. let. Jeho návrat do aktivní letectví později než 1980 se zdá být vysoce nepravděpodobné.\n\nRudorffer byl jeden z charakterů v roce 2007 finské válečný film Tali-Ihantala 1944. Fw 190 zúčastnil, maloval ve stejných označení jako letadla Rudorffer v roce 1944.\n"}
{"id": "375302", "url": "https://cs.wikipedia.org/wiki?curid=375302", "title": "Lee-Enfield", "text": "Lee-Enfield\n\nPušky Lee-Enfield tvořily od svého přijetí do výzbroje na přelomu 19. a 20. století až do konce druhé světové války hlavní pěchotní výzbroj britských ozbrojených sil i armád ostatních zemí Commonwealthu. Používala se i po druhé světové válce.\n\nV roce 1889 byla přijata do výzbroje britské armády opakovací puška Lee-Metford Mk.I ráže .303 (7,69 mm). Měla odnímatelný zásobník nábojů systému Lee o kapacitě 8 nábojů. Tento zásobník byl plněn po jednom náboji po vyjmutí z pušky. Náboje měly původně náplň černého prachu a teprve od roku 1892 byly plněny bezdýmným prachem - korditem. Puška Lee-Metford Mk.II zavedená do výzbroje roku 1892 měla zásobník na deset nábojů.\n\nV roce 1895 byla puška Lee-Metford mírně upravena. Původní hlaveň se sedmi mělkými, oválnými drážkami byla nahrazena hlavní s pěti hlubšími, pravoúhlými drážkami a poněkud bylo změněno i hledí. V důsledku změny drážkování se změnil i smluvní rozměr ráže na 7,71 mm, náboj .303 British zůstal zachován. Vzniklá puška dostala název Lee-Enfield Mk.I. Vyráběla se rovněž karabina Lee-Enfield Mk.I o zkrácené délce.\n\nV prosinci 1902 byl přijat nový zkrácený vzor, jednotný pro celou armádu - puška Lee-Enfield SMLE No. 1 Mk. I (\"SMLE = Short Magazine Lee-Enfield\"). Tato puška měla zařízení pro nabíjení zásobníku páskem, sektorové hledí s bočně posunovatelným zářezem určeným pro střelbu na vzdálenosti do 2000 yardů (1825 m). Kromě toho, stejně jako u předcházejících vzorů měla puška postranní sklopné dioptrické hledí pro střelbu na vzdálenosti od 1700 do 2800 yardů (1560-2550 m). Kapacita odnímatelného zásobníku byla 10 nábojů .303 British.\n\nPušky Lee-Enfield SMLE existovaly v několika nepříliš se lišících variantách. Například v roce 1907 zavedená puška SMLE No. 1 Mk. III měla změněné zařízení pro nabíjení páskem, které nyní získalo tvar oblouku. Od roku 1908 začaly být tímto zařízením vybavovány i starší pušky. Později vyrobené exempláře neměly postranní hledí.\n\nRoku 1916 se objevil nejrozšířenější vzor pušky Lee-Enfield No.1 - SMLE No.1 Mk. III*. Tato modifikace nemá postranní dioptrické hledí, zářez hledí není bočně posunovatelný, nemá uzávěru zásobníku, úderníková matice je plochá se zářezy na bočních stěnách.\n\nV roce 1922 se objevuje puška No. 1 Mk. V, koncem dvacátých let puška No. 1 Mk. VI a roku 1941 puška No. 4 Mk. I.\n\nNejrozšířenější varianta pušky No.4 - No. 4 Mk. I* používaná v letech druhé světové války se objevila roku 1942. U této pušky pažbení končí za chránítkem mušky a úsťová část vyčnívá dopředu na rozdíl od předcházejících variant, u kterých ústí hlavně nepřesahovalo předpažbí. Dioptrické hledí se součástkami vyrobenými převážně lisováním, plochá úderníková matice s bočními zářezy, odnímatelná nábojová schránka.\n\nPuška No. 4 Mk. 2 vstoupila do výzbroje až po druhé světové válce, roku 1949 a byla nahrazována v šedesátých letech dvacátého století útočnou puškou FN FAL.\n\nPoslední varianta pušek Lee-Enfield No. 5 Mk. I se zkrácenou délkou používána jako karabina pro boj v džungli od roku 1944.\n\nPušky Lee-Enfield byly používány rovněž s optickým zaměřovačem jako odstřelovací zbraně. Během druhé světové války se používala standardní varianta s puškovým dalekohledem No. 4 Mk. 1(T).\n\nPo zavedení standardizovaného náboje 7,62 x 51 mm NATO v padesátých letech 20. století byla zařazena do výzbroje upravená modifikace L42 A1 používající tuto munici.\nTato zbraň měla novou hlaveň a zásobník na deset nábojů, pozměněný spoušťový mechanizmus a zkrácené předpažbí. Předpažbí zasahuje jen do poloviny hlavně a vojáci je často v akci obalovali hadry, aby puška připomínala standardní pěchotní pušku Lee-Enfield. Otevřené hledí zůstalo zachováno, používal se optický zaměřovač se čtyřnásobným zvětšením. Celková délka zbraně činila 1181 mm, délka hlavně 699 mm a hmotnost 4,43 kg. Maximální účinný dostřel je okolo 800 metrů.\nPuška L42 A1 se používala v bojích na Středním východě až po Falklandy. Od osmdesátých let 20. století je nahrazována modernější odstřelovací puškou L96 A1. Vybavena komerčním optickým zaměřovačem s transfokátorem se používá jako policejní zbraň pod názvem Enfield Enforcer.\n\n"}
{"id": "375307", "url": "https://cs.wikipedia.org/wiki?curid=375307", "title": "Kotlík z Gundestrupu", "text": "Kotlík z Gundestrupu\n\nGundestrupe je dánská vesnice, ze které pochází jeden z nejvýznačnějších a nejznámějších nálezů, které kdy zhotovil keltský řemeslník. V roce 1891 byl při kopání rašeliny objeven kotlík vážící 9 kg, v průměru měl 70 cm a byl 40 cm hluboký. Bezesporu se jednalo o rituální nádobu, tuto teorii podporuje i plastické figurální zobrazení božstev a zvířat po celém obvodu kotlíku. Fakt, že se našel Dánsku (mimo území osídlené Kelty) svědčí o obchodních stycích mezi tímto galským etnikem a germánskými kmeny. Není také vyloučeno, že mohl být na germánské území zavlečen jako válečná kořist a poté vhozen do bažin jako oběť bohům. Kotlík z Gundestrupu je bohatě zdobená stříbrná nádoba datovaná přibližně do 2. až 1. století př. n. l. Podle některých názorů je přesněji datován do let 175 př. n. l. - 150 př. n. l., podle jiných do 1. století př. n. l. V současné době je součástí sbírek dánského Národního muzea (\"Nationalmuseet\") v Kodani. Jde o největší zachované stříbrné dílo doby železné, které od svého nalezení přitahovalo pozornost množství badatelů, zejména díky kvalitě řemeslného provedení a bohaté keltské ikonografii.\n\nKotel byl nalezen roku 1891 v rašeliništi Raevemose poblíž severodánské vesnice Gundestrup (bylo zde nalezeno i sídliště z 1. století př. n. l.). Nebyl nalezen vcelku, ale jako soubor třinácti plátů - jednoho kulatého, pěti dlouhých obdélných a sedmi krátkých obdélných, osmý krátký plát nalezen nebyl. Lze předpokládat, že byl uložen v suché části rašeliniště jako votivní dar a před uložením byl rozebrán.\n\nVšechny části kotle jsou vyrobeny z téměř čistého čistého stříbra (ryzost 97%) a jsou částečně pozlacené. Průměr sestavené nádoby je 69 cm a výška 42 cm. Váží 9 kg a pojme 108 litrů tekutiny.\n\nJejí rekonstrukci provedl již roku 1892 dánský archeolog Sophus Müller (1846–1934). Pět plátů umístil na vnitřní stěnu kotle a sedm na vnější, kulatý plát pak tvoří dno nádoby. Podle schématu, jehož autorem je Ole Klindt-Jensen, jsou vnější pláty označeny malými písmeny a-g a vnitřní pláty velkými písmeny A-E.\n\nVýzdoba na jednotlivých částech stěn kotle zobrazuje keltská božstva, symboly, posvátná zvířata a náboženské rituály.\n\nVzhledem k rozměrům a především bohaté výzdobě tematicky se vztahující k mytologii a rituálním praktikám se usuzuje, že kotel byl právě k vykonávání těchto posvátných rituálů keltských druidů určen. Na nádobě jsou patrné známky opotřebování, které dokazují její delší používání.\n\nStyl a provedení nádoby by naznačovaly thrácký její původ, ornamentika, motivy a symboly však vykazují prvky keltské (torques, božstvo s parohy (Cernunnos), kolo s paprsky jako symbol slunce, hudební nástroj karnyx, keltská posvátná zvířata - kanec, jelen, kůň ap.)\n\n\n"}
{"id": "375309", "url": "https://cs.wikipedia.org/wiki?curid=375309", "title": "Věznice Pankrác", "text": "Věznice Pankrác\n\nVěznice Pankrác, v současné době vazební věznice Praha Pankrác, je věznice v Praze. Je umístěna jižně od centra Prahy v Nuslích na Pankráci, nedaleko stanice pražského metra Pražského povstání a přímo navazuje na budovu Vrchního soudu v Praze na Náměstí Hrdinů.\n\nVěznice byla postavena v letech 1885–1889, aby nahradila zastaralou Svatováclavskou trestnici, která stála mezi Karlovým náměstím a Vltavou. Místo pro novou věznici se v době její stavby nacházelo mimo území hlavního města, uprostřed polí za předměstím Nuslemi. Nicméně během několika desetiletí rozšiřující se Praha věznici zcela obklopila. V 30. letech 20. století byla k zařízení přistavěna velká budova soudu. Ve věznici bylo do roku 1939 popraveno celkem 6 osob.\n\nBěhem nacistické okupace v letech 1939–1945 tu byly drženy ve vazbě tisíce Čechů, od členů odboje až po účastníky černého trhu předtím, než byli posláni k popravě, do jiné věznice v Německu nebo do koncentračního tábora. Na jaře 1943 začali nacisté vykonávat popravy přímo v zařízení samotném, kde k tomuto účelu byly přizpůsobeny tři cely. Mezi 15. dubnem 1943 a 26. dubnem 1945 přišlo na Pankráci gilotinou o hlavu celkem 1079 lidí a celkově bylo popraveno 1087 osob. Tři místnosti užívané pro tento krvavý účel (nazývané Pankrácká sekyrárna) jsou chráněny (včetně popravčího nástroje) a slouží jako památka, která je příležitostně přístupná školám a veřejnosti.\n\nPo druhé světové válce bylo pak na základě velkého retribučního dekretu v letech 1945–1948 ve věznici popraveno 147 osob. Dalších 348 osob bylo ve věznici popraveno do zrušení trestu smrti v roce 1990, převážně oběšením. Celkem bylo v pankrácké věznici popraveno 1580 osob.\n\nPodle oficiální zprávy Vězeňské služby slouží v současné době pankrácká věznice jako vazební dům pro obžalované muže a ženy a jako věznice pro odsouzené muže a ženy. Věznění je typu s dohledem, dozorem a ostrahou, v menší míře se zvýšenou ostrahou. Kapacita zařízení je pro 1 202 vězňů, při 4 m² na vězněnou osobu. Vězni jsou ubytováni v místnostech s průměrnou kapacitou tři postele, největší obsahuje deset postelí. Prostory věznice obsahují také nemocnici české vězeňské služby, s kapacitou 111 lůžek, stejně jako pankrácký památník zahrnující výstavu Vězeňské služby. V roce 2006 zde bylo 568 vězeňských zaměstnanců.\n\n\n\n\n\n\n"}
{"id": "375313", "url": "https://cs.wikipedia.org/wiki?curid=375313", "title": "Faro", "text": "Faro\n\nFaro je hlavním městem portugalského regionu Algarve a sídlo obce s 59 000 obyvateli (z toho 41 000 žije v samotném Faru); je největším městem Algarve, avšak lidnatější obcí je rozlehlá sousední Loulé. Faro leží na pobřeží Atlantského oceánu a má mezinárodní letiště.\n\nJakožto obchodní centrum bylo Faro využíváno již Féničany, důležitým přístavem se však stalo až za Římanů, kteří ho pojmenovali \"Ossonoba\". Za Maurů bylo na krátkou dobu kulturním hlavním městem knížectví, založeného v 11. století. Roku 1249 město dobyl Alfonso III., přičemž se předtím jednalo o poslední z portugalských měst pod maurskou nadvládou.\n\nV roce 1487 ve Faru vznikla první portugalská tištěná díla, když zde žid Samuel Gacon vytiskl knihy v hebrejštině.\n\nVrcholná éra nastala, když sem bylo roku 1577 přesunuto biskupské sídlo ze Silves, ale skončila velmi rychle roku 1596 během španělské nadvlády, když jednotky hraběte z Essexu na své cestě ze španělského Cádizu do Anglie město vyplenily. To téměř celé shořelo a navíc byly z biskupského paláce odneseny stovky výtisků cenných prací náboženských učenců.\n\nRoku 1722 otřáslo znovu postaveným Farem zemětřesení a roku 1755 další, ještě silnější. Z doby přestaveb po tomto zemětřesení také pochází dnešní podoba města.\n\nRychlý rozvoj proběhl od. 60. let 20. století, kdy se salazarovský režim snažil přitáhnout západní turisty a budoval potřebnou infrastrukturu včetně místního letiště.\n\n\nMěsto Faro je napojeno na dálnici spojující Algarve a Lisabon. Také železnice zajišťuje několikrát denně rychlé spojení s Lisabonem a příměstskou dopravu na trase Lagos – Tunes – Faro – Vila Real de Santo António. Významné a široce vybavené je Letiště Faro Algarve, které se nachází zhruba 7 km od centra města.\n\n\n"}
{"id": "375314", "url": "https://cs.wikipedia.org/wiki?curid=375314", "title": "Ehud Necer", "text": "Ehud Necer\n\nEhud Necer ( , žil 13. května 1934 – 28. října 2010) byl izraelský archeolog a emeritní profesor na Institutu archeologie při Hebrejské univerzitě v Jeruzalémě.\n\nNarodil se roku 1934 v Jeruzalémě. Roku 1958 vystudoval architekturu na Technijonu a v 60. letech pracoval jako architekt při vykopávkách Masady pod vedením Jigaela Jadina. Po roce 1967 spolupracoval na obnově čtvrtí Jemin Moše, Miškenot Ša'ananim a Židovské čtvrti. Roku 1978 složil doktorát z archeologie na Hebrejské univerzitě (téma jeho práce byly Herodovy paláce v Herodeonu a u Jericha). Od roku 1981 na univerzitě přednášel a od roku 1990 tu byl profesorem.\n\nV letech 1985 - 1993 vedl vykopávky města Cipori. Zároveň i v Banjasu, Cesareji a na pevnosti Kypros, v Jerichu a na Kypru.\nJiž od roku 1972 prováděl výzkum Herodeonu.\n\nByl expertem na herodiánskou architekturu a vedl tým archeologů, který v roce 2007 ohlásil nález hrobky Heroda Velikého v Herodionu jižně od Jeruzaléma. V roce 2008 ohlásil nález hrobky Herodovy manželky a snachy během vykopávek poblíž Jeruzaléma.\n\nZemřel v Jeruzalémě na následky pracovního úrazu (pádu) při vykopávkách Herodeonu.\n\n"}
{"id": "375315", "url": "https://cs.wikipedia.org/wiki?curid=375315", "title": "Fyziologický ústav Akademie věd České republiky", "text": "Fyziologický ústav Akademie věd České republiky\n\nFyziologický ústav AV ČR, v. v. i. (FGÚ), je jedním z ústavů Sekce biologických a lékařských věd Oblasti věd o živé přírodě a chemických věd Akademie věd České republiky.\n\nFyziologický ústav vznikl 1. ledna 1954 na základě dřívějšího neurofyziologického oddělení Ústředních biologických ústavů a po založení Československé akademie věd (1952) pak sekce Biologického ústavu ČSAV. U zrodu ústavu stáli profesoři Zdeněk Servít a Arnošt Gutman.\n\nV roce 1956 byla připojena laboratoř Otakara Poupy a vznikla struktura ústavu založená na čtyřech odděleních:\nTato struktura přetrvala až do roku 1980.\n\nV čele ústavu se postupně vystřídali Zdeněk Servít (1954–1969), Jiří Křeček (1970), Ladislav Vyklický (1970–1980) a Zdeněk Drahota (1980–1989). Poslední jmenovaný vytvořil v ústavu dva sektory (Neurovědy, Vývojová fyziologie), později též třetí (Molekulární a buněčné fyziologie), namísto dosavadních oddělení.\n\nNový ředitel Bohuslav Ošťádal (1989–1995) pak sektory zrušil a jednotlivá oddělení byla podřízena přímo řediteli. V letech 1995–2003 zastával ředitelskou funkci Pavel Mareš a poté 2003–2010 Jaroslav Kuneš, poté od roku 2010 Lucie Kubínová. Od roku 2015 je ředitelem Jan Kopecký.\n\nVědecký program ústavu je v současné době formován do okruhů Molekulární a buněčná fyziologie, Kardiovaskulární fyziologie a Neurovědy. V rámci těchto okruhů pracují následující vědecká oddělení:\n\nDále je zde pět servisních oddělení, která částečně slouží i dalším ústavům Akademie věd ČR (v rámci areálu v Praze-Krči):\n\n"}
{"id": "375320", "url": "https://cs.wikipedia.org/wiki?curid=375320", "title": "Ehud", "text": "Ehud\n\nEhud (: אֵהוּד, ve významu \"pochopení\", \"podpora\") je mužské biblické a rodné jméno v současné době běžné v Izraeli. Jeho nositeli jsou:\n\n"}
{"id": "375321", "url": "https://cs.wikipedia.org/wiki?curid=375321", "title": "Braník (pivo)", "text": "Braník (pivo)\n\nBraník je značka piva vyráběná nyní pražským smíchovským pivovarem Staropramen patřícím do skupiny Pivovary Staropramen. Vyrábí se buď jako světlé výčepní pivo, anebo jako světlý ležák.\n\nPivovar Braník byl založen sládky malých pražských pivovarů jako „Společenský pivovar pražských sládků“ v roce 1899. Pivo se od roku 1900 vařilo v dnes již zrušeném pivovaru Braník.\n\nAutorem prvního výtvarného pojednání značky Braník byl Mikoláš Aleš – vychází z dobového znaku českých sladovníků, který jim, podle tradice, udělil Karel IV. Prvotní erb s atributy sladovnického řemesla, dvěma zkříženými limpami, protaženými korunkou – symbolem královské přízně, doplnila postava patrona sladovníků sv. Václava. Pražskou zvláštností je dvojice andělů, později k původnímu znaku přidaná. Mikoláš Aleš použil jako předlohu pro svoji práci cechovní praporec malostranských sladovníků, pocházející z poloviny 18. století. Aleš přijal tuto práci zejména z přátelství k některým zakládajícím pražským sládkům, znak provedl perokresbou a za své dílo obdržel symbolických 100 zlatých. Znak se následně stal ochrannou známkou pivovaru, byl proveden na štukovou desku, která je dodnes k vidění na původním místě na hvozdě sladovny pivovaru Braník.\n\n\nOd července 2010 se Braník světlý stáčí i do dvoulitrových PET lahví, později podobně přišla i branická 11°.\n\n\n"}
{"id": "375327", "url": "https://cs.wikipedia.org/wiki?curid=375327", "title": "Prochlorococcus", "text": "Prochlorococcus\n\nProchlorococcus je rod velmi malých (0.6 µm) mořských sinic, které uvnitř svých buněk obsahují pro sinice neobvyklý chlorofyl b. Řadí se k fotosyntetizujícímu mořskému pikoplanktonu. Je to pravděpodobně nejrozšířenější (počtem odhadovaných jedinců) fotosyntetizující organismus na Zemi vůbec.\n\nPřestože zprávy o existenci sinic s chlorofylem b byly již dříve, \"Prochlorococcus\" byl popsán až v roce 1986 Sallie W. (Penny) Chisholmovou z Massachusettského technologického institutu, Robert J. Olsonem z Woods Hole Oceanographic Institution a jejich dalšími spolupracovníky. Nález pocházel z Sargasového moře a buňky byly prokázány na základě průtokové cytometrie. Jméno \"Prochlorococcus\" pochází z domněnky objevitelů, že je tento druh příbuzný již dříve známé sinici rodu \"Prochloron\" a dalším sinicím s chlorofylem \"b\" (tehdy nazývány prochlorofyty).\n\nMořské sinice jsou v současnosti nejmenší známé fotosyntetizující organismy, \"Prochlorococcus\" dosahuje velikosti v průměru od 0,5 do 0,8 mikrometrů. Také pravděpodobně představují nejhojněji se vyskytující druh na Zemi, jediný mililitr vody jich obsahuje i 100 000 buněk. V celém oceánu jich může být až 100 oktalionů (10). Nejběžněji se vyskytuje \"Prochlorococcus\" mezi 40 stupněm severní šířky a 40 stupněm jižní šířky, a to především v oligotrofních (na živiny chudých) vodách Z celkového množství kyslíku produkovaného fotosyntézou vytvoří tento druh sinic až 20% a rovněž tvoří významnou složku potravního řetězce v oceánu.\n\nV nedávné době byly sekvenovány genomy několika druhů rodu \"Prochlorococcus\".\n\n\"Prochlorococcus\" má unikátní systém využívání světelného záření, při němž se k absorpci světla používají místo monovinyl chlorofylů takzvané divinyl deriváty chlorofylu. Pokud žije \"Prochlorococcus\" ve vodách s dostatkem světla, označují se tyto kmeny jako „high light“ (HL), v opačném případě tedy „low light“ (LL). Tyto dva ekotypy se liší svými nároky na světlo, poměrem svých pigmentů, využíváním fosforu a dusíku a dokonce náchylností k otravě mědí a k nakažení cyanofágy. Mohou však být rozeznány i na základě sekvencí jejich rRNA genu.\n\n"}
{"id": "375331", "url": "https://cs.wikipedia.org/wiki?curid=375331", "title": "MAS 1936", "text": "MAS 1936\n\nOpakovací puška MAS 1936 byla přijata do výzbroje francouzské armády roku 1936. Používá náboj ráže 7,5 mm s bezokrajovou nábojnicí vyvinutý v roce 1929. Závěr jednoduché konstrukce se skrytým úderníkem má dva uzamykací ozuby umístěné v zadní části závěru. Puška nemá pojistku, kterou do jisté míry nahrazuje jazýček spouště s dlouhým chodem a dvojím odporem. Držadlo závěru má neobvyklý tvar - směřuje dolů a dopředu. Nábojová schránka je plněna pomocí nábojového pásku, dno schránky je odnímací. Sektorové dioptrické hledí je umístěno na pouzdru závěru, muška s chránítkem na horní objímce. Z důvodu zjednodušení výroby bylo hledí pouze výškově stavitelné. Puška byla nastřelena v továrně a podle nástřelného terče byla vybrána 1 z 25 možných destiček s různým umístěním průhledového otvoru. Pokud by se v průběhu používání zbraně změnila poloha zásahů vůči hledí musela se zbraň vrátit ke zbrojíři. Jehlový čtyřhranný bodák je uložen v předpažbí.\n\nMAS-36 byla původně plánovaná jako zbraň druhosledových jednotek, zatímco hlavní zbraní pěchoty se měla stát samonabíjecí puška. Vývoj samonabíjecí pušky se oproti opakovací pušce neustále protahoval a až v březnu 1940 byla připravena k výrobě samonabíjecí puška MAS-40, která se už nedostala k frontovým jednotkám a tak se MAS-36 stala nejmodernější puškou ve výzbroji francouzské armády ve 2. světové válce. V době napadení Francie disponovala francouzská armáda asi jen 250 000 puškami MAS-36.\n\nExistují varianty MAS 1936 CR 39 se sklopnou hliníkovou pažbou a MAS 1936 M 51 se zařízením na upevnění granátometu.\n\n"}
{"id": "375334", "url": "https://cs.wikipedia.org/wiki?curid=375334", "title": "Mazda6", "text": "Mazda6\n\nMazda6, též Mazda 6 nebo Mazda Atenza je osobní automobil střední třídy vyráběný japonskou automobilkou Mazda od roku 2002. Název Atenza se používá pouze v Japonsku, označení Mazda6 pak ve zbytku světa. Vůz Mazda6 nahradil předchozí model 626 (\"Mazda Capella\") a od uvedení na trh se ho ve světě prodalo víc než milion kusů – prodejní cíle tak byly dosaženy rychleji než u předchozích vozů Mazda.\n\nMazda6 byl prvním vozem nové generace \"stylové\", \"bystré\" a \"oduševnělé\" řady od Mazdy. Byl následován vozy Mazda2 v prosinci 2002, RX-8 v srpnu 2003, Mazda3 v lednu 2004, Mazda5 v létě 2005, MX-5 v říjnu 2005 a CX-7 v listopadu 2006.\n\nMazda6 se nyní účastní soutěží SCCAPro Racing Speed World Challenge Touring Car Series. Mazda skončila na prvním místě v soutěži výrobců. Závodníci s vozy Mazda6 také skončili na prvním a druhém místě jezdecké soutěže Touring Car.\n\nPrvní generace Mazdy 6 byla představena v roce 2002. Modelová řada sestává ze čtyřdveřového sedanu, pětidveřového liftbacku a pětidveřového kombi, prodávaných v severní Americe jako \"Sport Sedan\", \"5-Door\", resp. \"Sport Wagon\". V Austrálii řada začíná modelem Limited, dostupným pouze jako sedan. Další je Classic, který je k dispozici jako sedan, hatchback nebo kombi. Model Luxury je dostupný ve verzích sedan a hatchback. Nejvyšším modelem je Luxury Sport, dodávaný pouze jako hatchback. Po uvedení na severoamerický trh byla Mazda6 prodávána nejprve jako model 2003 ve Spojených státech a jako model 2004 v Kanadě. V Evropě byl do roku 2007 nejvyšší sportovní model prodáván ve verzi kombi s turbodieselovým motorem s přímým vstřikem (\"DITD\") o výkonu 101 kW. Od roku 2008 evropský katalog Mazdy obsahuje pouze verzi \"Sport\" s turbodieselovým motorem o výkonu 109 kW, verze \"Luxury Sport\" již v prodeji není.\n\nKombinace hnacích agregátů obsahují motory Mazda MZR v konfiguracích 1.8 (evropský model L8), 2.0 (evropský model LF) a 2.3 (evropský model L3), nejprve s pětistupňovou manuální nebo čtyřstupňovou automatickou (s možností sekvenčního řazení, označovanou jako \"Four-Speed Sport AT\") převodovkou. Na trhu USA je dostupný také motor Duratec 30 3.0 V6, společně s pětistupňovou manuální nebo pětistupňovou automatickou (s možností sekvenčního řazení, označovanou jako \"Five-Speed Sport AT\") převodovkou. Evropské a australské verze mohou používat i čtyřválcový turbodiesel, který se dodává se šestistupňovou manuální převodovkou a má výrazně větší točivý moment než V6 při nízké spotřebě paliva. Po faceliftu přišly nové šestistupňové převodovky pro benzínové motorizace 2.0 a 2.3 a všechny naftové motory.\n\nDruhá generace byla představena v roce 2007. Byla postavena na upravené platformě první generace. Oproti první generaci byla zlepšena a antikorozní ochrana a bezpečnost při nárazu. Druhá generace je proto větší a těžší. V počátku výroby měla v nabídce zážehové motory 1.8 MZR, 2.0 MZR a 2.5 MZR a vznětový motor 2.0 MZR-CD převzatý z předchozí generace. Tento motor byl později nahrazen novým čtyřválcem 2.2 MZR-CD. V roce 2010 proběhla modernizace, při které byly všechny motory překonstruovány na splnění emisní normy Euro 5. Výroba druhé generace skončila na konci roku 2012.\n\nTřetí generace byla představena v roce 2012. Je po Mazdě CX-5 další vůz této značky, který využívá technologii SkyActiv. Prodává se jako sedan a kombi. Zvláštností je, že sedan i kombi jsou za stejnou cenu a že sedan je rozměrově delší než kombi. Toto je také součást technologie SkyActiv. Motory jsou zážehové i vznětové s novou konstrukcí, kdy verze na obě paliva mají totožný kompresní poměr 14:1. Zatím jsou známy pro Evropský trh motory 2,0l benzín o 2 výkonových variantách, 2,5l benzin a 2 dieselové 2,2l o různých výkonech.\nV roce 2015 byla tato generace Mazdy6 faceliftována – byl upraven vnější design, jízdní vlastnosti, vzhled interiéru a další drobnosti.\n"}
{"id": "375344", "url": "https://cs.wikipedia.org/wiki?curid=375344", "title": "The Cup of Life", "text": "The Cup of Life\n\n„The Cup of Life“ je píseň (singl) zpěváka Rickyho Martina z čtvrtého studiové alba \"Vuelve\" a z pátého studiové alba\"Ricky Martin\", které vyšlo 19. května 1998\n\n"}
{"id": "375345", "url": "https://cs.wikipedia.org/wiki?curid=375345", "title": "Žena za pultem", "text": "Žena za pultem\n\nŽena za pultem je československý normalizační televizní seriál z dob reálného socialismu. Natočil jej roku 1977 režisér Jaroslav Dudek. Scénář psal Jaroslav Dietl.\n\nJedná se o příběh o životě a starostech obyčejné prodavačky Anny Holubové a jejích kolegyň z prodejny potravin. V době, kdy byl uveden, byl, jako všechny Dietlovy seriály, velmi oblíbený. Děj seriálu vyzdvihuje lidskost, přátelství, vztahy mezi lidmi a socialistickou uvědomělost.\n\nV době vzniku však byl seriál kritizován pro neuspořádaný osobní život hlavní hrdinky.\n\n\n"}
{"id": "375346", "url": "https://cs.wikipedia.org/wiki?curid=375346", "title": "Ryan O'Neal", "text": "Ryan O'Neal\n\nRyan O'Neal, celým jménem Charles Patrick Ryan O'Neal (* 20. dubna 1941 v Los Angeles, Kalifornie, USA) je americký herec, otec herečky Tatum O'Nealové, herce Groffina O'Neala a Redmonda (s herečkou Farrah Fawcettovou).\n\nPochází z umělecké rodiny, jeho otec je scenárista Charles O'Neal, maminka herečka Patricie Callaghanová. V mládí se aktivně věnoval boxu a pracoval jakožto plavčík. Jeho rodina velmi často cestovala, při jedné z cest po Evropě se uplatnil i jako filmový kaskadér v německém televizním seriálu \"Pověsti Wikingů\" z roku 1959. Po návradu do USA studoval herectví v Hollywoodu a zároveň jezdil jako řidič s nákladním automobilem a dělal hlídače. Svoji uměleckou dráhu zahájil v amerických televizních westernových seriálech. První úspěch se dostavil v telenovele \"Peyton Place\" z roku 1964, kde si zahrál s Miou Farrowovou.\n\nPrvní velká filmová role se dostavila v roce 1970, kdy díky svému atraktivnímu zevnějšku vyhrál casting do filmu \"Love Story\" z roku 1970, jenž mu posléze vynesla nominaci na Oscara.\n\nPoté následovala řada komediálních snímků, kde hrál jak po boku své dcery, tak i s Barbrou Streisandovou ve snímcích \"A co dál, doktore?\" nebo \"Žena v ringu\". Díky své sportovní průpravě se prosadil i v akčních filmech jako je např. snímek \"Zelený led\".\n\n"}
{"id": "375353", "url": "https://cs.wikipedia.org/wiki?curid=375353", "title": "Jan Fojtík", "text": "Jan Fojtík\n\nJan Fojtík (* 1. března 1928 Milotice nad Bečvou) je bývalý český a československý novinář, pedagog a politik Komunistické strany Československa, poslanec Sněmovny lidu a Sněmovny národů Federálního shromáždění v období normalizace, dlouholetý člen Ústředního výboru Komunistické strany Československa a šéfredaktor \"Rudého práva\".\n\nPo studiích na Filosofické fakultě Univerzity Karlovy nejprve pracoval jako redaktor v Rudém Právu (v letech 1951–1968), přičemž v letech 1967–1968 se stal zástupcem šéfredaktora deníku. V roce 1969 byl šéfredaktorem stranického časopisu \"Nová mysl\". Ve stejném roce krátce vykonával funkci rektora Vysoké školy politické ÚV KSČ.\n\nJeho stranická kariéra vyvrcholila po invazi vojsk Varšavské smlouvy do Československa za normalizace. 13. sjezd KSČ ho zvolil kandidátem Ústředního výboru Komunistické strany Československa, do funkce člena ÚV KSČ byl převeden 26. září 1969. Od roku 1969 byl tajemníkem a od roku 1970 i členem sekretariátu ÚV KSČ. Ve funkci člena ÚV KSČ ho potvrdil 14. sjezd KSČ, 15. sjezd KSČ, 16. sjezd KSČ a 17. sjezd KSČ. V období listopad 1982 – duben 1988 navíc zastával post kandidáta předsednictva ÚV KSČ a od dubna 1988 do listopadu 1989 byl členem předsednictva. Po celé období od listopadu 1969 do listopadu 1989 byl tajemníkem ÚV KSČ.\n\nV dobách normalizace po roce 1969 zastával funkci hlavního stranického ideologa, jenž byl odpovědný za řízení v oblasti propagace, kultury, vědy a sdělovacích prostředků. V roce 1973 mu byl udělen Řád Vítězného února, v roce 1978 Řád republiky. V roce 1972 vedl stranickou delegaci KSČ na ustavující sjezd Svazu českých spisovatelů, který představoval normalizační platformu kulturní obce po čistkách. V roce 1973 přednesl hlavní referát na jednání ÚV KSČ o otázkách socialistické výchovy mladé generace.\n\nPo federalizaci Československa dlouhodobě zasedal v Federálním shromáždění. Mandát poslance Sněmovny lidu získal v říjnu 1969, kdy byl rozhodnutím sněmovny spolu s dalšími politiky kooptován náhradou za poslance, kteří byli mandátu zbaveni. Ve volbách v roce 1971 přešel do Sněmovny národů (poslanec za Středočeský kraj). Mandát v ní obhájil ve volbách v roce 1976 (volební obvod Kolín), volbách v roce 1981 a volbách v roce 1986. Ve Federálním shromáždění setrval až do prosince 1989, kdy rezignoval na poslanecký post v rámci procesu kooptace do Federálního shromáždění po sametové revoluci. Z KSČ byl vyloučen v roce 1990.\n\n"}
{"id": "375359", "url": "https://cs.wikipedia.org/wiki?curid=375359", "title": "Walter Matthau", "text": "Walter Matthau\n\nWalter Matthau (1. října 1920, New York, USA – 1. července 2000 Santa Monica, Kalifornie, USA) byl americký herec rusko-židovského původu, otec herce a režiséra Charlese Matthaua, držitel ceny Americké filmové akademie Oscar i prestižní americké divadelní ceny Tony.\n\nMatthau se narodil jako Walter John Matthow 1. října 1920 v New York City ve čtvrti Lower East Side.\n\nJeho matka, Rose (za svobodna Berolsky), byla židovka z Litvy, která pracovala jako dělnice v oděvním průmyslu a otec, Milton Matthow, byl ukrajinský Žid z Kyjeva, který pracoval jako pouliční obchodník a elektrikář. Od dětství si na Manhattanu přivydělával na živobytí různými pomocnými pracemi, později pracoval i jako boxerský instruktor a trenér basketbalu.\n\nOd mládí také hrál ochotnicky divadlo. Během 2. světové války sloužil v Americké armádě u bombardovacího letectva ve Velké Británii jakožto telegrafista na letounu B-24 Liberator. Herectví studoval až po skončení války v rodném New Yorku. Svoji uměleckou dráhu zahájil v zájezdových divadlech. V roce 1948 debutoval na divadelních prknech na newyorské Broadwayi.\n\nU televize a filmu se začal objevovat teprve na počátku 50. let, kdy zpočátku hrál drobné a epizodní role, často hrál různé padouchy, nesympatické antihrdiny či lidi na okraji společnosti.\n\nMezi hvězdy amerického filmu se prosadil až v 60. letech 20. století díky režiséru Bilimu Wilderovi, kdy úspěšně vytvořil komickou dvojici s Jackem Lemmonem. Českým divákům bude také dobře znám, mimo jiné, též z filmové podoby známého muzikálu \"Hello, Dolly!\" (\"Hello, Dolly!\"; 1969), kde si zahrál hlavní roli po boku Barbry Streisandové.\n\n\n"}
{"id": "375366", "url": "https://cs.wikipedia.org/wiki?curid=375366", "title": "Jakub Zdeněk", "text": "Jakub Zdeněk\n\nJakub Zdeněk (* 28. října 1979 v Praze) je český herec.\n\nDebutoval jako malé dítě na operačním stole ve filmu \"Skalpel, prosím\" (1985). Mezi významnější role patřil Blesk ve druhém a třetím pokračování pohádky \"Princezna Fantaghiró\" a Harry v seriálu \"Zdivočelá země\" (1997). Mimo herecké činnosti se ve větší míře věnoval i dabingu, kde obstarával hlasy především dětských herců (například postava Mitche Murphyho v \"Sám doma\").\n\n"}
{"id": "375371", "url": "https://cs.wikipedia.org/wiki?curid=375371", "title": "Zdeněk Novák (generál)", "text": "Zdeněk Novák (generál)\n\nArmádní generál Zdeněk Novák (2. dubna 1891, Paskov, okres Frýdek-Místek – 23. října 1988, Zadní Třebaň) byl legionář, prvorepublikový generál, odbojář. Během druhé světové války byl členem odbojové organizace Obrana národa, která působila na území Protektorátu.\n\nNarodil se 2. dubna 1891 v obci Paskov. Studoval Vysokou školu zemědělskou v Berlíně, kterou dobrovolně přerušil a v roce 1910 byl odveden do armády. Po vypuknutí první světové války odešel na bojiště. Prošel srbskou frontou a nakonec byl převelen do Ruska. Zde byl v červnu 1916 v hodnosti nadporučíka zajat. V prosinci 1916 vstoupil do československých legií v Rusku, kde se aktivně zapojil do bojů. Domů se vrátil v roce 1920. V armádě již zůstal a v roce 1928 byl povýšen na brigádního generála. V době Mnichova velel dělostřelectvu II. armády v Olomouci.\n\nPo okupaci se zapojil do vojenské odbojové organizace Obrana národa. Dařilo se mu unikat zatčení a po druhém německém úderu a pozatýkání většiny druhého velení této organizace se stal počátkem roku 1942 jejím velitelem sám. Úspěšně se mu podařilo obnovit její strukturu, ale nakonec i on byl 22. června 1944 zatčen Gestapem, které jej uvěznilo na Pankráci a opakovaně vyslýchalo v Petschkově paláci. Přes dlouhodobé mučení neprozradil své spolupracovníky a 5. května 1945 byl z věznice osvobozen pražskými povstalci. Navzdory zdravotnímu stavu podlomenému následky týrání se zapojil do řízení operací povstaleckého velitelství „Alex“, jemuž do té doby velel generál František Slunečko.\nPo válce byl povýšen nejprve na divizního (1. 8. 1945) a později armádního generála (1. 4. 1946) a do konce roku 1950 vykonával funkci velitele Vojenské oblasti 3 v Brně.\n\nDne 3. ledna 1951 byl zatčen, a k 31. říjnu téhož roku propuštěn z vojenské činné služby a následně degradován na vojína v záloze. V roce 1954 byl odsouzen k 18 letům za velezradu a uvězněn. V roce 1956 byl na základě prezidentské milosti propuštěn. V roce 1967 byl rehabilitován a zároveň mu byla vrácena vojenská hodnost.\n\nZemřel 23. října 1988 v obci Zadní Třebaň.\n\n\n"}
{"id": "375388", "url": "https://cs.wikipedia.org/wiki?curid=375388", "title": "Paul Valéry", "text": "Paul Valéry\n\nPaul Valéry [\"pól valéri\"] (30. října 1871, Sète u Montpellier – 20. července 1945, Paříž) byl francouzský básník, spisovatel, esejista a filosof, člen Francouzské akademie.\n\nValéry se narodil v rodině vysokého úředníka korsického původu v malém přístavním městečku Sète v jižní Francii, kde také chodil do dominikánské školy. Gymnázium navštěvoval v nedalekém Montpellier, kde také od roku 1889 studoval práva a uveřejňoval své první symbolistické básně. Roku 1892 zažil v Janově osobní krizi, zřekl se poezie a svých lásek a psal si pouze deník, později slavné \"Sešity\" (\"Cahiers\").\n\nOd roku 1894 žil v Paříži jako úředník, novinář a později osobní tajemník ředitele francouzské zpravodajské agentury Havas. Seznámil se zde s André Gidem a zejména s básníkem Stéphanem Mallarmé, který se stal jeho životním vzorem. Roku 1900 se oženil s Jannie Gobillard a měl s ní tři děti. Pod vlivem A. Gida se vrátil k poezii a roku 1917 uveřejnil formálně propracovanou báseň \"Mladá Parka\" (\"La jeune Parque\", o nejmladší z římských sudiček), která ho ihned proslavila. Roku 1920 následovala jeho nejslavnější báseň, \"Hřbitov u moře\" (\"Le cimetière marin\") a 1922 sbírka \"Kouzla\" (\"Charmes\").\n\nPo válce se stal nekorunovaným králem francouzských básníků, zastával mnoho veřejných kulturních funkcí a přednášel na velmi různá témata. Roku 1924 byl zvolen předsedou francouzského PEN klubu, 1925 členem Francouzské akademie (po Anatolu France) a 1933 byl jmenován administrátorem univerzitního střediska v Nice. 1937 se stal profesorem poetiky na Collège de France a 1939 čestným předsedou Svazu francouzských spisovatelů (SACEM).\n\nZároveň pokračoval ve vydávání náročných úvah a esejů, v nichž se věnoval teorii literatury, kritice moderní doby a zejména také otázkám vědy. Valéry vytýkal filosofům rozvláčnost a nudný jazyk, a sám se snažil o epigramatickou stručnost a jazykovou přesnost. Dopisoval si s významnými vědci a filosofy své doby (Raymond Poincaré, Louis de Broglie, Henri Bergson, Albert Einstein), kteří si jeho názorů velmi vážili.\n\nZa války odmítl spolupráci s režimem generála Pétaina, roku 1941 měl veřejnou řeč na pohřbu H. Bergsona, umlčeného pro jeho židovský původ, a zemřel krátce po osvobození Francie. Na popud generála de Gaulle měl slavnostní pohřeb v Paříži, pak byl ale pochován v rodném Sète, na „hřbitově u moře“, který svou básní proslavil.\n\nStyl Valéryho básní vychází z hermetičnosti díla Mallarmého, ale rozvíjí jej od symbolistní emblematičnosti směrem k neoklasicistní čistotě tvaru. Co z Mallarmého zůstává je zašifrovanost poselství básně, případně symboličnost popisovaného. Nejslavnější Valéryho básně (\"Mladá Parka\", \"Hřbitov u moře\") lze ještě obsahově popsat jako záznam pohybů lidského ducha, či zkoumání jeho vnitřního ustrojení. Míra abstrakce ve Valéryho poezii je tak mimořádná, že se jeho básnické texty blíží svým výrazem textům mystiků. Do češtiny Valéryho poezii překládal Josef Palivec a Ludmila Macešková (Jan Kameník).\n\nKromě básnických sbírek vydal Valéry řadu knih filosofických esejů a aforismů:\nPříležitostné články a projevy na nejrůznější témata jsou shromážděny ve sbírce \"Variété\" I.–V. (1924–1944).\n\nJeho nesmírně rozsáhlé esejistické dílo, z velké části nepublikované, je dnes opět předmětem zájmu a Valéry je považován za jednoho z iniciátorů konstruktivismu.\n\n\n\n"}
{"id": "375396", "url": "https://cs.wikipedia.org/wiki?curid=375396", "title": "Třída Bretagne", "text": "Třída Bretagne\n\nTřída Bretagne byla třída francouzských bitevních lodí a druhá generace francouzských dreadnoughtů, která konstrukčně navazovala na předchozí třídu Courbet, tentokrát však s děly ráže 340 mm. Celkem byly postaveny tři jednotky této třídy. Ve službě byly v letech 1915–1945. Nasazeny byly za obou světových válek. Ve druhé světové válce byly dvě potopeny. Čtvrá jednotka této třídy, kterou objednalo Řecko, nebyla dokončena.\n\nCelkem byly postaveny tři jednotky této třídy. \"Bretagne\" postavila loděnice Arsenal de Brest v Brestu, \"Provence\" loděnice Arsenal de Lorient v Lorientu a \"Lorraine\" loděnice Ateliers et Chantiers de la Loire v St. Nazaire. Do služby byly přijaty v letech 1915–1916.\n\nV 1914 byla objednána čtvrtá jednotka této třídy pro řecké námořnictvo. Kýl plavidla byl založen v červnu 1914, ale po vypuknutí první světové války byla stavba zastavena a později zrušena. Vzniklý spor trval do roku 1925.\n\nJednotky třídy \"Bretagne\":\nHlavní výzbroj tvořilo 10 kusů 340mm kanónů v pěti dělových věžích, z nichž po dvou bylo na přídi a zádi lodi, pátá věž byla umístěna v ose lodi v jejím středu. Kanóny měly elevaci pouhých 12° a tedy velice malý dostřel. Tento nedostatek byl napravován při modernizacích. Sekundární výzbroj představovalo 22 kusů 138,6mm kanónů, umístěných po jednom v kasematách. Lehkou výzbroj tvořilo sedm 47mm kanónů, lodě měly také čtyři pevné podhladinové torpédomety.\n\nV meziválečné době byly všechny jednotky několikrát modernizovány. \"Bretagne\" byla potopena 3. července 1940 při britském útoku na Mers-el-Kébir. Po pádu Vichistické Francie potopila \"Provence\" vlastní osádka 27. listopadu 1942 v Toulonu, aby nepadla do německých rukou. \"Lorraine\" kotvila v době pádu Francie v roce 1940 v Alexandrii. Po vystoupení Francie z války zde byla odzbrojena a internována. Zpět ke spojencům se připojila až v roce 1943, kdy byla reaktivována a svou střelbou podporovala spojenecké výsadkové operace (například Operaci Dragoon – vylodění v jižní Francii v srpnu 1944). \"Lorraine\" byla vyřazena v roce 1953.\n\n"}
{"id": "375398", "url": "https://cs.wikipedia.org/wiki?curid=375398", "title": "Excalibur Almaz", "text": "Excalibur Almaz\n\nExcalibur Almaz je soukromá společnost zabývající se vesmírnými lety. Společnost plánuje provozování orbitálních letů s posádkou pomocí modernizovaných ruských kosmických lodí TKS a vypuštění několika vesmírných stanic odvozených od ruských stanic Almaz. Hodlá se zaměřit na vesmírnou turistiku a poskytování testovací základny pro experimenty v prostředí mikrogravitace.\n\nOrbitální modul je upravená ruská kosmická loď TKS. Podobá se americké lodi programu Gemini, je však trojmístná a opakovatelně použitelná. Pro dopravu na orbitu může využít několik typů nosných raket. Kabina je také vybavena nouzovým únikovým systémem, pro zajištění bezpečnosti posádky při startu. Přistání může probíhat na zemi nebo na vodě, pro zpomalení sestupu jsou vyžity padáky a zpětné rakety.\n\nOrbitální stanice konstrukčně vychází z ruského projektu vojenských stanic Almaz. Podobné moduly jsou použity u vesmírných stanic jako ISS a ruských stanic Saljut a Mir, to proto, že původní návrh modulů Almaz (Saljut 2,3 a 5) byl použit jako základní modul stanic ISS (viz Zarja) a MIR. Podle plánů má stanice disponovat největším oknem, které kdy bylo umístěno na vesmírném plavidle.\n\nExcalibur Almaz sídlí ve městě Douglas na ostrově Man a má kanceláře v Houstonu a v Moskvě. Společnost vlastní kosmickou loď, ostatní zařízení a služby si však pronajímá.\n\nZakladateli společnosti jsou: výkonný ředitel a odborník na vesmírné právo Art Dula, finanční ředitel a veterán komerčních vesmírných letů Buckner Hightower a marketingový vicepresident Chris Stott. Velitel vesmírných operací je Leroy Chiao, bývalý astronaut NASA a velitel Expedice 10 Mezinárodní vesmírné stanice. V dozorčí radě zasedá mnoho veteránů z oblasti kosmického výzkumu a letectví, včetně bývalých kosmonautů Vladimir Titova a Jurije Glazkova.\n"}
{"id": "375399", "url": "https://cs.wikipedia.org/wiki?curid=375399", "title": "Řetenice (rozcestník)", "text": "Řetenice (rozcestník)\n\nNázev Řetenice má více sídel:\n"}
{"id": "375402", "url": "https://cs.wikipedia.org/wiki?curid=375402", "title": "Třída Dunkerque", "text": "Třída Dunkerque\n\nTřída Dunkerque byla třída francouzských bitevních lodí. Tyto první francouzské skutečně moderní bitevní lodě byly postaveny na základě dohod z Washingtonské konference náhradou za odzbrojenou bitevní loď \"Jean Bart\" a ztroskotanou bitevní loď \"France\". Celkem byly postaveny dvě jednotky této třídy. Ve službě byly v letech 1937–1942. Obě byly potopeny za druhé světové války.\n\nU těchto lodí, které měly být protiváhou německých těžkých křižníků třídy \"Deutschland\" a bitevních křižníků třídy \"Scharnhorst\", se Francouzi inspirovali britskou třídou \"Nelson\". Pro poslední třídy francouzských bitevních lodí byly typické jinde nepoužívané čtyřdělové věže. Ty měly být použity už u nerealizovaných bitevních lodí třídy Normandie (pouze \"Béarn\" byla dokončena jako letadlová loď).\n\nJednotky třídy \"Dunkerque\":\nPodle Washingtonských dohod byl výtlak lodí omezen na 35 000 tun. Hlavní výzbroj tvořilo osm 330mm kanónů ve dvou čtyřdělových věžích, které byly obě umístěny na přídi lodi. Sekundární výzbroj představovalo 16 kusů 130mm kanónů, umístěných v pěti věžích. Tři čtyřdělové věže byly v zadní části nástavby, dvě dvoudělové na jejich bocích. Lehkou výzbroj tvořilo osm 37mm kanónů a 32 kusů 13,2mm kulometů Hotchkiss. Na zádi lodi byl umístěn katapult.\n\nPo kapitulaci Francie na počátku druhé světové války a vzniku Vichistické Francie se část francouzských lodí uchýlila na britské základny, většina loďstva však v nejasné situaci kotvila na francouzských základnách v Africe. Jedinou bojovou akcí obou lodí tak byl paradoxně britský útoku na Mers-el-Kébir (Operace Catapult), kdy před přístav připlula britská flota, která měla zabránit možnosti, že by se francouzských lodí zmocnili Němci. Poté, co francouzi odmítli kapitulaci, 3. července 1940 spustily britské lodě palbu, která potopila bitevní loď \"Bretagne\", zatímco \"Provence\" a \"Dunkerque\" byly těžce poškozeny (\"Dunkerque\" musel potopení zabránit najetím na břeh) a pouze \"Strasbourg\" dokázal bez vážného poškození uniknout z přístavu a odplout do Toulonu, kde se stal novou vlajkovou lodí.\n\nProtože Britové měli pochybnosti o skutečném stavu \"Dunkerque\", o dva dny později jej torpédy napadly bombardéry Fairey Swordfish z letadlové lodě HMS \"Ark Royal\". Dvě torpéda zasáhla hlídkovou loď \"Terre-Neuve\" kotvící u boku \"Dunkerque\" a přivedla k výbuchu část min, které loď nesla na palubě.\n\nNa části trupu bitevního plavidla bylo strženo pancéřování i obšívka a vzniklým otvorem o rozměrech cca 18×12 metrů vniklo do nitra \"Dunkerque\" přes 20 000 tun vody. Po prohlídkách bylo plavidlo zprvu označeno jako totální ztráta, postupně se však podařilo obrovskou díru v trupu provizorně utěsnit betonem a odčerpat vodu. Dne 19. února 1942 se po provoznění části strojovny vydala zmrzačená bitevní loď na celkovou opravu do loděnic v Toulonu.\n\nPo obsazení zbytku Francie německou armádou na konci roku 1942, byla většina francouzských válečných lodí včetně \"Dunkerque\" a \"Strasbourg\" 27. listopadu 1942 potopena v Toulonu vlastní posádkou.\n\n\"Dunkerque\" už byl poté pouze sešrotován. \"Strasbourg\" Italové v následujícím roce vyzvedli, ale opravit ho do své kapitulace v roce 1943 již nedokázali. Loď poté obsadili Němci, přičemž 18. srpna 1944 ji podruhé potopil americký nálet. Po osvobození Toulonu byl vrak opět vyzvednut, ale již nebyl opraven. Po válce byl \"Strasbourg\" sešrotován.\n\n"}
{"id": "375405", "url": "https://cs.wikipedia.org/wiki?curid=375405", "title": "Hospitace", "text": "Hospitace\n\nHospitace je návštěva vyučovací hodiny či přednášky s cílem poznání stavu a úrovně výchovné a vzdělávací práce. Za účelem kontrolním ji vykonávají školní inspektoři a ředitelé škol. Za účelem studijním ji vykonávají učitelé a studující.\n\nSlovo hospitace vychází z latinského výrazu pro návštěvu hospes. Z hlediska sociologie lze na hospitaci pohlížet jako na specifickou formu pozorování - standardizované pozorování. Jedná se o proces pozorování, které má za cíl sledovat situaci během výuky dle hospitačního záznamu. Předmětem daného pozorování je učitel, žáci a celková atmosféra a situace v dané pozorované třídě.\nHospitace je zásahem do průběhu hodiny a během hospitace může dojít k Hawthornskému efektu, tedy ke změně chování subjektů pozorování - žáků či pedagoga.\n\nHospitace nemusí nutně odrážet realitu výuky v dané třídě. Hospitace by neměla být předem ohlašována a pro docílení její objektivity a autentičnosti by o ní neměl být daný pedagog informován. Mnohdy je tato zásada porušována a pedagog připraví danou hodinu v souladu s nároky na kvalitu výuky, následná výuka mimo hospitace však těmto kvalitám již nemusí odpovídat.\n\nHospitace může být prováděna jak v rámci předškolní, základní, tak i střední úrovně vzdělávání. (Syslová, 2015)\n\nHospitaci by měl provádět kvalifikovaný pracovník (pedagog, ředitel) s dlouhodobou zkušeností. Jeho záměrem by němělo být kárání sledovaného kolegy, nýbrž objektivní kritika a k ní přidružené návrhy na zlepšení.\n\nDle Běleckého (2006) si hospitace jakožto nástroj kontroly kvality výuky a sebereflexe klade za cíl:\n\n\nPojem hospitace není v zákoně o školství a vzdělávání upravován či zmiňován. Nicméně hospitace funguje jako nástroj pro sledování a evaluaci kvality výuky, zejména pak kvality pedagogů. Použítí nástroje hospitace nepřímo vychází ze zákona č. 561/2004 Sb.\n\nStrukturovaný protokol k zaznamenávání hospitace nabízí Česká školní inspekce, daný protokol neslouží pouze inspektorům, nýbrž i jiným aktérům vzdělávání - pedagogům, ředitelům, vychovatelkám mateřských škol a dalším školským pracovníkům. Daný protokol není závazný pro všechny vyučovací instituce, jedná se nicméně o minimální standart pro hospitace. Není vyloučeno že jednotlivé školy mají vlastní hospitační protokoly doplněné o specifické pasáže, které je potřeba vypozorovat a zhodnotit.\n\nOficiální hospitační záznam ČŠI obsahuje části o:\n\n\n1. Metodický portál RVP, rvp.cz, BĚLECKÝ, Zdeněk, Hospitace, 4.10.2006, [Online], dostupné z: https://clanky.rvp.cz/clanek/c/GS/933/HOSPITACE.html/\n\n2. Metodický portál RVP, rvp.cz, GROŠOVÁ, Věra, Mgr., Hospitace, 11.4.2011, [Online], dostupné z: https://wiki.rvp.cz/Knihovna/1.Pedagogick%C3%BD_lexikon/H/Hospitace\n\n3. Ministerstvo školství, mládeže a tělovýchovy, Nový školský zákon, 2019, [Online], dostupné z: http://www.msmt.cz/ministerstvo/novy-skolsky-zakon-1\n\n4. Škola profi, skolaprofi.cz, SYSLOVÁ, Věra, PhDr., Hospitace v mateřské škole, 27.3.2015, [Online], dostupné z: https://www.skolaprofi.cz/33/hospitace-v-materske-skole-uniqueidmRRWSbk196FNf8-jVUh4Eo4HAVsVtiwkPDsGuj4L1_8qKd2_aclJnQ/\n"}
{"id": "375409", "url": "https://cs.wikipedia.org/wiki?curid=375409", "title": "Betlémské náměstí", "text": "Betlémské náměstí\n\nBetlémské náměstí se nachází v Praze 1 na Starém Městě. Jeho dominantou je Betlémská kaple.\n\nNa místě dnešního náměstí stával ve středověku původně románský kostel svatých Filipa a Jakuba, později přestavěný goticky, obklopený hřbitovem. Na nároží náměstí a Konviktské ulice stávala u domu čp. 257 zvonice.\n\nV těsném sousedství kostela byla roku 1391 postavena Betlémská kaple. Původně sloužila pro kázání reformních kněží z nichž nejvýznamnější byl Jan Hus. V 17. století přešla do správy jezuitů. Na severním konci Husovy ulice byla 9. listopadu 1717 zřízena první inženýrská škola v Praze, Stavovská inženýrská škola.\n\nNáměstí má tvar protáhlý směrem od západu k východu. Je ze všech stran obklopeno domy, pokryto dlažbou a uzavřeno pro automobilový provoz kromě dopravní obsluhy. Na jižní straně se nachází studna s pumpou.\n\n"}
{"id": "375414", "url": "https://cs.wikipedia.org/wiki?curid=375414", "title": "Stij", "text": "Stij\n\nStij (také Stoj, Stohy, ) je hora na Ukrajině v Zakarpatské oblasti, nejvyšší vrchol pohoří Boržavy které je součástí Poloninského hřbetu. Nadmořská výška vrcholu je 1681 metrů.\n\nLeží asi 10 kilometrů jižně od města Volovec a 40 km severovýchodním směrem od Mukačeva. Na východním svahu hory pramení řeka Boržava.\n\nNa odlesněném vrcholu byly za druhé světové války postaveny tři radarové stanice určené pro sledování širokého okolí. Radary po několik desetiletí využívala Rudá armáda; rozebrány byly roku 1995. Jejich přítomnost dosud připomínají chátrající betonové plošiny a ocelové výztuže.\n"}
{"id": "375420", "url": "https://cs.wikipedia.org/wiki?curid=375420", "title": "Od housliček po buben", "text": "Od housliček po buben\n\nOd housliček po buben je kniha pro děti o hudebních nástrojích od hudebního skladatele Ilji Hurníka a básníka Václava Fischera.\n\nKnížka, určená pro děti od šesti let, představuje hravou formou tři desítky hudebních nástrojů; kromě běžných smyčcových, dechových, klávesových a bicích i některé méně obvyklé, jako například kolovrátek, vozembouch a famfrnoch.\n\nKaždému nástroji je věnována jedna nebo dvě strany knihy. Krátké vyprávění od Ilji Hurníka je doplněno veselou básní od Václava Fischera. Ilustrace ke knize nakreslil výtvarník Karel Franta. Knihu doprovází dvě krátkohrající gramofonové desky se zvukovými ukázkami. Vydalo ji v roce 1987 nakladatelství Albatros. Kniha se brzy stala běžnou pomůckou při výuce v základních školách. Lze ji považovat za příklad multimediálních výukových pomůcek v češtině s kombinací textu, básní, hudby a obrazu. \n"}
{"id": "375423", "url": "https://cs.wikipedia.org/wiki?curid=375423", "title": "Jeníček a Mařenka", "text": "Jeníček a Mařenka\n\nJeníček a Mařenka (německy Hänsel und Gretel, česká verze této pohádky je známa jako Pohádka o perníkové chaloupce) je pohádka, zapsaná zprvu Giambattistou Basilem a později známými německými pohádkáři bratry Grimmovými.\n\nLátku převzaly mnohé národy (převyprávěla ji i Božena Němcová), pohádka se dočkala několika filmových zpracování (např. v roce 1954) a německý skladatel Engelbert Humperdinck složil také operu nazvanou \"Hänsel und Gretel\".\n\nPohádka se vyskytuje v mnoha variacích. Děti chudého dřevorubce, Jeníček a Mařenka se, dle varianty, ztratí nebo jsou odvedeni do lesa. Když nastane tma, Jeníček vyleze na strom a v dálce uvidí světélko. Dojdou k chaloupce, která je celá z perníku. Tam je však chytí ježibaba, která si chce děti vykrmit a sníst. Když ale chce strčit děti do pece, děti chtějí po ježibabě ukázat, jak se sedí na lopatě a strčí do pece ježibabu. Poté se jim podaří dostat se opět šťastně domů.\n\nJiné varianty líčí útěk dětí před ježibabou nebo před ježidědkem, při útěku jim pomáhají buď kouzelné předměty nebo žena, která předstírá nedoslýchavost a ježibabu zdrží a následně pošle na špatnou cestu.\n\n"}
{"id": "375425", "url": "https://cs.wikipedia.org/wiki?curid=375425", "title": "Béarn (1914)", "text": "Béarn (1914)\n\nBéarn byla letadlová loď francouzského námořnictva. Byla to jediná francouzská letadlová loď postavená do počátku druhé světové války (doplňoval ji pouze nosič hydroplánů \"Commandant Teste\").\n\nPři stavbě \"Béarn\" byl použit nedokončený trup bitevní lodě třídy \"Normandie\". Stavba těchto lodí byla objednána před první světovou válkou, během které se však jejich stavba zastavila. Práce na dokončení lodi jako letadlové začaly v roce 1923 a do služby loď vstoupila v roce 1927. Původně měla být spíše lodí experimentálního charakteru a ve 30. letech ji měly nahradit nové lodě třídy \"Joffre\". Z nich se však v roce 1938 podařilo pouze založit kýl \"Joffre\" a dále už jejich stavba nepokročila. \n\nLoď měla jednopatrový hangár, který byl s letovou palubou spojen třemi výtahy. Velitelský ostrov byl umístěn klasicky na pravé straně paluby. Komín byl jeho součástí. Hlavní dělostřeleckou výzbroj tvořilo osm 155mm kanónů v kasematech. Ty doplňovalo šest 75mm a osm 37mm kanónů. Loď mohla nést až 40 letounů. V době vypuknutí druhé světové války \"Béarn\" nesla střemhlavé bombardéry typu Loire-Nieuport LN.401. \n\nV době vypuknutí války už byla \"Béarn\" zastaralá (zejména měla nízkou rychlost) a byla určena především pro transport letadel a výcvik (její letouny operovaly z pozemních základen). Po francouzské kapitulaci loď zakotvila bez letadel na Martiniku. Svobodným Francouzům byla předána až 30. června 1943 a poté byla v letech 1944–1945 modernizována v USA. Po přestavbě sloužila opět pro přepravu letadel. \n\nPo skončení války přepravovala vojenské letouny do Indočíny, kde Francie vedla neúspěšnou válku o udržení této kolonie. V letech 1947–1948 sloužila jako stacionární cvičné plavidlo a poté až do roku 1966 jako ubytovací loď pro posádky ponorek. Vyřazena byla v roce 1966 a poté byla sešrotována.\n\n"}
{"id": "375429", "url": "https://cs.wikipedia.org/wiki?curid=375429", "title": "Saint-Denis (Réunion)", "text": "Saint-Denis (Réunion)\n\nSaint-Denis je hlavní město zámořského departementu a zároveň zámořského regionu Francie Réunionu. V lednu roku 2004 mělo město 133 700 obyvatel, žijících na ploše necelých 143 km. Saint-Denis se nalézá v nadmořské výšce 0–2276 m n. m.\n\n\n\n"}
{"id": "375441", "url": "https://cs.wikipedia.org/wiki?curid=375441", "title": "Copper", "text": "Copper\n\nCopper znamená v angličtině měď a toto jméno nesou některé zeměpisné názvy spojené s tímto kovem:\n\n"}
{"id": "375444", "url": "https://cs.wikipedia.org/wiki?curid=375444", "title": "Commandant Teste", "text": "Commandant Teste\n\nCommandant Teste byl velký francouzský nosič hydroplánů, dostavěný počátkem 30. let 20. století.\n\nLoď měla s hydroplány operovat jak sama, tak případně doplňovat letouny ostatních francouzských válečných lodí. Byla vybavena čtyřmi katapulty a hangárem s kapacitou 26 hydroplánů. Byla vybavena lehkým pancéřováním.\n\nPo francouzské kapitulaci 22. června 1940 kotvil \"Commandant Teste\" na francouzské základně v Mers-el-Kébiru a zůstal podřízen Vichistické Francii. Během útoku na Mers-el-Kébir byl na rozdíl od ostatních velkých lodí jen lehce poškozen. Loď se poté přesunula na hlavní základnu ve francouzském Toulonu. \"Commandant Teste\" zde byl dne 27. listopadu 1942 potopen v Toulonu vlastní posádkou. Italové loď vyzvedli, ale v roce 1944 ji znovu potopil spojenecký nálet. Po osvobození Toulonu ji Francouzi vyzvedli podruhé, ale již nebyla zcela opravena, sloužila k pomocným účelům a vyřazena byla v roce 1950.\n\n\n"}
{"id": "375448", "url": "https://cs.wikipedia.org/wiki?curid=375448", "title": "Bojničky", "text": "Bojničky\n\nBojničky jsou obec v okrese Hlohovec v Trnavském kraji na západním Slovensku.\n\nV historických záznamech je obec poprvé zmiňována v roce 1113. V obci se nachází klasicistní římskokatolický kostel svaté Alžběty z roku 1828 a kaple svatého Rocha z první poloviny 19. století.\n\nObec leží v nadmořské výšce 200 m na ploše 9,268 km. Žije zde  obyvatel.\n"}
{"id": "375451", "url": "https://cs.wikipedia.org/wiki?curid=375451", "title": "Donkervoort", "text": "Donkervoort\n\nDonkervoort Automobielen BV je nizozemský výrobce sportovních automobilů se sídlem v Lelystadu. Společnost založil v roce 1978 v malé dílně v Tienhovenu Joop Donkervoort. Později se výroba přesunula do větších prostor v Loosdrecht. Od roku 2000 sídlí v současné továrně v Lelystadu. Za prvních 25 let existence firma vyrobila tisíc kusů automobilů všech typů.\n\nVšechna vozidla jsou vyráběna ručně s použitím nejmodernějších materiálů a technologií. Pouze karoserie je inspirována automobilem Lotus Seven, jedním z rozdílů je přepracovaná přední část. V roce 1996 přešel Donkervoort, po dohodě s automobilkou Audi, od používání motorů Ford Zetec k agregátům této firmy.\n\nDíky extrémně malé hmotnosti kolem 600 kg jsou nejvýkonnější z vozů Donkervoort schopny dosahovat zrychlení z 0 na 100 km/h za 3,5 s, taktéž ale extrémně rychle brzdí (z 100–0 km/h za 2,4 s). Automobily nejsou vybaveny žádným z moderních systémů jako např. ABS, ESP, ASR.\n\nV březnu roku 2007 představila firma na ženevském autosalonu první vůz s pevnou střechou D8 GT, který je v malých počtech vyráběn od začátku roku 2008.\n\n"}
{"id": "375453", "url": "https://cs.wikipedia.org/wiki?curid=375453", "title": "Thomayer", "text": "Thomayer\n\nPříjmení Thomayer nosí více různých osobností :\n\n\n"}
{"id": "375456", "url": "https://cs.wikipedia.org/wiki?curid=375456", "title": "Edgar", "text": "Edgar\n\nEdgar, někdy také Edgar Mírumilovný (943 - 8. července 975, Winchester), byl anglický král. Jeho přídomek mírumilovný se nevztahoval k jeho skutkům, protože byl silný vůdce, což dokázal dobytím Northumbrie a Mercie na svém bratru Edwym.\n\nPo bitvě u Gloucesteru se stal vládcem území na sever od řeky Temže a stal se anglickým králem (Edwymu připadla správa Wessexu a Kentu). Po Edwyho smrti v říjnu 959 povolal zpět do vlasti Dunstana a ustanovil ho do funkce biskupa z Worcesteru (později biskupa londýnského a nakonec arcibiskupa canterburského). Dunstan zpočátku, pro jeho způsob života a milenku, nechtěl Edgara korunovat, ale postupně se stal Edgarovým rádcem a zůstal jím až do konce jeho vlády.\n\nEdgar byl korunován v Bathu, ale majestátní korunovační ceremonie se odehrála až na vrcholu jeho vlády roku 973. Obřad, navržený Dunstanem, je základem korunovační ceremonie až do současnosti. Krátce nato slíbili ostatní britští králové, včetně panovníka Skotska a Strathclyde, Edgarovi v Chesteru svou oddanost. Období Edgarovy vlády bylo velmi pokojné a někdy se uvádí, že se jednalo o vrcholné období anglosaského království. I když ke sjednocení Anglie došlo již za jeho předchůdců, byl to Edgar, kdo tento stav konsolidoval. Pod Dunstanovým vedením docházelo i ke konsolidaci církevního systému.\n\nEdgar zemřel v létě 975 ve Winchesteru a byl pohřben v Glastonburském opatství. Měl několik potomků, z toho dva syny, Eduarda, jenž se stal jeho následníkem, a Ethelreda. Od Edgarovy smrti až do ovládnutí Anglie Normany bylo nástupnictví na anglický trůn zpochybňováno. I když se jedná o určité zjednodušení, může být Edgarova smrt považována za období konce anglosaské Anglie, které zahrnovalo tři úspěšná dobytí, dvě dánská a jedno normanské.\n\nJe hlavní zápornou postavou na začátku filmu Dračí srdce, kde mu však říkají jeho latinským jménem \"Frai\" a konec jeho vlády je posunut o 10 let dopředu.\n"}
{"id": "375468", "url": "https://cs.wikipedia.org/wiki?curid=375468", "title": "Syndrom benigních fascikulací", "text": "Syndrom benigních fascikulací\n\nSyndrom benigních fascikulací (SBF) je neurologická porucha neznámého původu, charakterizovaná samovolnými záškuby svalových snopců (fascikulacemi) libovolných skupin vůlí ovládaných svalů, dokonce i jazyka (zde jsou však fascikulace klinicky významnější). Nejčastěji jsou postihována lýtka, chodidla, ramena či oční víčka, ačkoli mnoho pacientů udává záškuby po celém těle. Jako přidružené potíže mnoho pacientů dále udává bolest, pocity brnění či různé poruchy citlivosti, sníženou výdrž a svalové křeče. Obraz je velmi proměnlivý, od několika záškubů denně náhodně v různých svalech po konstantní záškuby trvající mnoho dní i měsíců (mezi pacienty tzv. „hot spoty“) – SBF může trvat týdny až roky, podle ankety mezi pacienty je typický průběh trvající roky. SBF často začíná po virové infekci či stresové zátěži, skutečná souvislost však není známa.\n\nČasto se pacienti s SBF fixují na různá onemocnění, která mohou fascikulace způsobovat, nejtypičtěji je to amyotrofická laterální skleróza (ALS či onemocnění motoneuronu), nevyléčitelné a smrtelné neurodegenerativní onemocnění. Tato úzkost je mezi pacienty velmi rozšířená.\n\nHlavními odlišnostmi týkajícími se fascikulací mezi ALS a SBF jsou:\n\nObecně je přijímán fakt, že generalizované fascikulace spolu s absencí svalové slabosti, atrofií a/nebo patologickými změnami reflexů (Babinski, Hoffman...) nejsou nijak spojeny s ALS a představují benigní stav. Tento fakt je podporován studií Mayo Clinic, kde bylo 121 pacientů s SBF sledováno až 32 let. U žádného nedošlo k rozvoji ALS.\n\nPřesto je třeba uvést, že existují výjimky z těchto pravidel. Dle starší studie se 6,7 % pacientů s ALS manifestovalo pouze fascikulacemi. Svalová slabost však nastoupila velmi brzy, v řádech několika měsíců. Existuje také několik dokumentovaných případů, kdy se u pacienta s rodinným výskytem ALS po jednom či dokonce čtyřech letech zdánlivě benigních fascikulací (dle EMG a klinické vyšetření) rozvinul obraz ALS. Je však třeba poukázat na výjimečnost tohoto případu, který byl předmětem samostatné studie. Studie předložila teorii, že hyperexcitabilita motorických neuronů může předcházet jejich smrti. Vzhledem k faktu, že těchto výjimek je velice málo oproti lidem s SBF, se toto nikdy nepotvrdilo.\n\nPacienti s fascikulacemi trvajícími déle než jeden rok s normálním výsledkem neurologického vyšetření (reflexy, svalová síla) a/nebo čistým EMG by tedy měli být ujištěni o benigní povaze tohoto stavu.\n\nFascikulace mohou vznikat z mnoha různých příčin, od nedostatku hořčíku, metabolických poruch až po neurologická onemocnění jako jsou lymská borelióza, neuropatie, ALS a mnoho dalších. Často jsou důsledkem zvýšené nervosvalové dráždivosti (IDM), případně svalových dysbalancí, kdy jsou odpovědí na neadekvátní protežování svalů. Fascikulace může výrazně zhoršovat kofein či úzkost. V poslední době se dokonce chronická úzkost (resp. určité mechanismy jí provázející) objevuje mezi udávanými příčinami fascikulací, ve skutečnosti však úzkost nemůže být příčinou sama o sobě, ale zřejmě jí vyvolané a dosud neznámé změny.\n\n"}
{"id": "375478", "url": "https://cs.wikipedia.org/wiki?curid=375478", "title": "Mongočejacha", "text": "Mongočejacha\n\nMongočejacha nebo Sosnovaja ( nebo ) je řeka na Gydském poloostrově na hranici Jamalo-něneckého autonomního okruhu Ťumeňské oblasti a Krasnojarského kraje v Rusku. Je 339 km dlouhá. Povodí má rozlohu 2760 km².\n\nÚstí do průlivu Ovcyna v Jenisejském zálivu (úmoří Karského moře).\n\nZdrojem vody jsou sněhové a dešťové srážky. Zamrzá na začátku října a rozmrzá ve druhé polovině června.\n\nNa dolním toku se vyskytuje síh omul.\n"}
