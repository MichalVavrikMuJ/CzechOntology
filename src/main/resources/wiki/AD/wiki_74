{"id": "506054", "url": "https://cs.wikipedia.org/wiki?curid=506054", "title": "Zelené koule", "text": "Zelené koule\n\nZelené koule jsou angažovaná hudební skupina. Obsahově se zaměřují především na problematiku ochrany životního prostředí, ale nevyhýbají se ani genderovým či jiným sociálním tématům. Vyznění písní se záměrně pohybuje na hraně mezi závažností a nadsázkou. Písně nepodléhají jednotnému hudebnímu žánru. Zelené koule vznikly v roce 2005 ve složení Zdeněk Hromádka (kytara, zpěv), Josef Nohýnek (úderné nástroje, zpěv), Jana Kubrická (housle, zpěv). Později se k Zeleným koulím na čas přidala Tereza Pelantová (zpěv), která při výjimečných příležitostech v kapele hostuje. Na konci roku 2018 se ke kapele připojil Petr Michovský (baskytara, zpěv). \n\n\n\n\n(Videoklip vznikl na podporu celoevropské kampaně proti klecovým chovům hospodářských zvířat (zde můžete podepsat petici) pod taktovkou organizace Nesehnutí. \n\nCílem celoevropské občanské iniciativy je posbírat alespoň 1 milion podpisů občanů a občanek EU. Tento občanský tlak by měl vést k nastavení lepších podmínek, ve kterých žije valná většina hospodářských zvířat v celé EU.)\n\nRozhovor se Zdeňkem Hromádkou v pořadu České televize \"Před půlnocí\" 27. října 2009 dostupné online \n\nhttps://www.ceskatelevize.cz/porady/10095690193-pred-pulnoci/309281381941027/\n\n"}
{"id": "506057", "url": "https://cs.wikipedia.org/wiki?curid=506057", "title": "Oblastní rada Ramat ha-Negev", "text": "Oblastní rada Ramat ha-Negev\n\nOblastní rada Ramat ha-Negev nebo Oblastní rada Ramat Negev ( מועצה אזורית רמת נגב, \"Mo'aca azorit Ramat Negev\", doslova „\"Oblastní rada Negevské výšiny\"“) je oblastní rada (jednotka územní správy a samosprávy) v Jižním distriktu v Izraeli.\n\nRozkládá se v centrální části Negevské pouště, jižně a jihozápadně od města Beerševa. Jde o aridní oblast se zvlněným terénem, kterým prostupují četná vádí (například Nachal Nicana, Nachal Ezuz, Nachal Revivim nebo Nachal Besor). Severozápadní sektor oblastní rady vyplňuje zcela suchá oblast písečných dun Cholot Chaluca. Západní hranicí oblastní rady je mezinárodní hranice mezi Izraelem a Egyptem. Plocha Oblastní rady Ramat ha-Negev dosahuje 4300 kilometrů čtverečních a jde tak o územně nejrozsáhlejší oblastní radu v Izraeli.\n\nNa území oblastní rady se nachází mnoho turisticky navštěvovaných lokalit starověké provenience. Jedná se zejména o archeologické vykopávky včetně starověkých měst kadidlové stezky: Avdat, Chaluca, Tel Nicana, Šivta (tři z nich jsou na seznamu UNESCO) a několik geologicky unikátních kráterových útvarů, takzvanýchmachtešů.\n\nŽidovská sídelní síť zde začala vznikat až ve 2. polovině 20. století, tedy po válce za nezávislost a vzniku státu Izrael v roce 1948. Výjimkou jsou pouze dvě osady, které vznikly jako malé opěrné body již na sklonku britské vlády. Jde o vesnice Revivim (1943) a Maš'abej Sade (1947). Doplňování osídlení zde pokračuje do současnosti, jde stále o velmi řídce osídlenou pouštní krajinu.\n\nOblastní rada Ramat ha-Negev byla založena v roce 1954. Její jméno odkazuje na biblickou lokalitu Ramat-negeb zmiňovanou v Knize Jozue 19,8\n\nStarostou rady je שמואל ריפמן – Šmu'el Rifman. Rada má velké pravomoci zejména v provozování škol, územním plánování a stavebním řízení nebo v ekologických otázkách. Sídlo úřadů oblastní rady se nachází v komplexu situovaném západně od vesnic Maš'abej Sade a Tlalim, při dálnici číslo 40.\n\nOblastní rada Ramat ha-Negev zahrnuje jedenáct sídel, další sídla nejsou zatím administrativně uznána za samostatné obce ale mají separátní členský status v rámci oblastní rady. V Oblastní radě Ramat ha-Negev se nenacházejí žádná města a velkoměsta a jeho sídla se skládají výlučně z kibuců, mošavů a společných osad. Dvě z těchto sídel (Revivim a Sde Boker) jsou známá díky svým někdejším slavným obyvatelům, a to ministerské předsedkyni Goldě Meirové a ministerskému předsedovi Davidu Ben Gurionovi.\n\n\nPodle Centrálního statistického úřadu žilo v oblastní radě k roku 2007 celkem 6200 obyvatel a obyvatelstvo rady tvořili z 67,5 % Židé, z 20,9 % izraelští Arabové a 11,6 % ostatní. Roční přírůstek je 3,4%. K 31. prosinci 2014 žilo v Oblastní radě Ramat ha-Negev 6400 obyvatel. Z celkové populace bylo 5 700 Židů. Včetně statistické kategorie \"ostatní\" tedy nearabští obyvatelé židovského původu, ale bez formální příslušnosti k židovskému náboženství jich bylo 6 000.\n\nMinimálně pětinu populace pak tvoří nežidovské obyvatelstvo, především rozptýlená arabská (respektive beduínská) populace. Ta je soustředěna zejména jižně od kibucu Revivim, kde leží rozsáhlý shluk rozptýlených příbytků v lokalitě zvané Bir Hadadž, kterou obývají cca 4000 polokočovných beduínů. Tato osada nebyla dlouho oficiálně uznána, přestože o to usilovali její obyvatelé i úřady Oblastní rady Ramat ha-Negev. Později se dočkala uznání a byla začleněna do Oblastní rady Abu Basma.\n\n"}
{"id": "506070", "url": "https://cs.wikipedia.org/wiki?curid=506070", "title": "Rechasim", "text": "Rechasim\n\nRechasim ( רְכָסִים, doslova „\"Hřebeny\"“, podle biblického citátu z Knihy Izajáš 40,4 – „\"Pahorkatina ať v rovinu se změní a horské hřbety v pláně\"“, v oficiálním přepisu do angličtiny Rekhasim) je místní rada (menší město) v Izraeli, v Haifském distriktu.\n\nLeží v nadmořské výšce 59 metrů na pahorcích na okraji Zebulunského údolí. Severně od obce údolím protéká potok Nachal Cipori, který nedaleko odtud ústí do řeky Kišon.\n\nNachází se cca 13 kilometrů jihovýchodně od centra Haify a cca 80 kilometrů severovýchodně od centra Tel Avivu. Rechasim se nachází na okraji hustě osídleného a zároveň intenzivně zemědělsky využívaného pásu poblíž Haifského zálivu. Osídlení v tomto regionu je etnicky smíšené. Vlastní město Rechasim a osady severně, západně i jižně odtud jsou ve své většině židovské. Na východní a severovýchodní straně začínají i vesnice a města obydlené izraelskými Araby. Město Rechasim je na dopravní síť napojeno pomocí Dálnice číslo 75 a Dálnice číslo 70. Do sousední vesnice Ibtin a do města Kirjat Tiv'on vede lokální silnice číslo 762.\n\nObec Rechasim byla založena v roce 1957, podle jiného pramene už roku 1951 skupinou 32 rodin veteránů Židovské brigády. Jméno nová osada obdržela podle čtyř pahorků, na kterých se rozkládá. Až do roku 1959 šlo o vesnické sídlo, které toho roku obdrželo status místní rady. Obec přijala obyvatele nedalekého přistěhovaleckého tábora (Ma'abara), který se rozkládal u sousední vesnice Kfar Chasidim. Rechasim počátkem 60. let 20. století přijalo přistěhovaleckou vlnu židů z tehdejšího SSSR, Rumunska a severní Afriky. Roku 1954 byla v obci založena ješiva, která sem začala lákat ultraortodoxní židy. Ekonomické potíže a nedostatek pracovních míst zároveň vedly k odlivu sekulárních obyvatel, takže ultraortodoxní charakter města se dál posiloval. Sídlí zde náboženské vzdělávací instituce jako Or Chadaš (אור חדש) a dvě velké ješivy, ve kterých působí v oboru náboženského školství velká část místních obyvatel.\n\nCelkem ve městě funguje 20–25 ješiv. Největší z nich má 180 studentů. Město bývá označováno za ultraortodoxní centrum izraelského Severu. V Rechasim je k dispozici městská autobusová doprava, která spojuje jednotlivé čtvrti a náboženské ústavy. Funguje zde několik obchodů, poštovní úřad.\n\nRechasim je obec s obyvateli vyznávajícími ultraortodoxní judaismus. Podstatnou část obyvatel tvoří takzvaní Ba'alej tšuva – tedy lidé, kteří vyrůstali jako sekulární Židé a později se obrátili na víru. Podle údajů z roku 2009 tvořili naprostou většinu obyvatel Židé – cca 9 200 osob (včetně statistické kategorie \"ostatní\", která zahrnuje nearabské obyvatele židovského původu ale bez formální příslušnosti k židovskému náboženství, cca 9 200 osob).\n\nJde o středně velkou obec městského typu s dlouhodobě rostoucí populací. K 31. prosinci 2014 zde žilo 10 300 lidí.\n\n\n"}
{"id": "506077", "url": "https://cs.wikipedia.org/wiki?curid=506077", "title": "Mešita Kutubíja", "text": "Mešita Kutubíja\n\nMešita Kutubíja ( جامع الكتبية) je největší mešitou v marockém Marrákéši. Jedná se o nejslavnější sakrální stavbu Almohádovců, jejíž základní kámen byl položen roku 1158. Minaret mešity byl dokončen za vlády almohádovský chalífy Yaquba al-Mansúra (1184-1199) a byl použit jako model pro Giraldu v Seville a věž Hassan v Rabatu.\n"}
{"id": "506093", "url": "https://cs.wikipedia.org/wiki?curid=506093", "title": "Seznam obcí a jejich částí v okrese Plzeň-sever", "text": "Seznam obcí a jejich částí v okrese Plzeň-sever\n\nAbecední seznam obcí a jejich částí v současném okrese Plzeň-sever. V seznamu jsou města uvedena tučně, městyse \"kurzívou\" a části obcí .\n\n\nDo 1. ledna 2007 byly v okrese Plzeň-sever také obce:\n\n"}
{"id": "506101", "url": "https://cs.wikipedia.org/wiki?curid=506101", "title": "Kamenička (Bílá Voda)", "text": "Kamenička (Bílá Voda)\n\nKamenička (něm. \"Kamitz-Überschar\", pol. \"Kamieniczka\") je vesnice, která je částí obce Bílá Voda. Rozkládá se na východ od Bílé Vody na silnici do Horních Hoštic a Javorníka.\n\nKamenička se zmiňuje poprvé roku 1325 u vsi Kamenice (něm. \"Kamnitz\", pol. \"Kamienica\", nyní v Polsku) jako církevní majetek. Koncem 15. století ji získalo zástavou město Pačkov (něm. \"Patschkau\", pol. \"Paczków\", nyní v Polsku) a připojilo k městskému majetku, ke kterému patřily zejména Horní Hoštice. Od sekularizace v Prusku roku 1810 byl statek v přímém majetku Pačkova až do roku 1945, kdy byl přes polské protesty zkonfiskován jako německý majetek. Administrativně je Kamenička od roku 1850 osadou Bílé Vody.\n\nPočet obyvatel Kameničky podle sčítání nebo jiných úředních záznamů:\nV Kameničce je evidováno 17 adres : 16 čísel popisných (trvalé objekty) a 1 číslo evidenční (dočasné či rekreační objekty). Při sčítání lidu roku 2001 zde bylo napočteno 15 domů, z toho 10 trvale obydlených.\n\n"}
{"id": "506106", "url": "https://cs.wikipedia.org/wiki?curid=506106", "title": "Volské oko", "text": "Volské oko\n\nVolské oko (neboli sázené vejce) je pokrm, který se připravuje na pánvi.\n\nNa rozpálenou pánev opatrně je třeba rozklepnout vejce tak, aby se nerozlil žloutek. Usmažené volské oko lze poznat tak, že žloutek je stále tekutý, ale bílek ztuhl. Kořenit lze dle chuti a popřípadě podávat s oblohou. Volské oko se smaží pod pokličkou. Tak se dosáhne toho, že žloutek zůstane tekutý a bílek nebude syrový. Servírovat je možno například na chléb s plnotučnou hořčicí nebo s vařenými brambory a cibulkou.\n\n"}
{"id": "506109", "url": "https://cs.wikipedia.org/wiki?curid=506109", "title": "Alena Prosková", "text": "Alena Prosková\n\nAlena Prosková, provdaná Plischkeová (* 29. dubna 1948, Plzeň) je bývalá československá atletka, jejíž specializací byl skok do výšky. Jejím osobním rekordem je výška 184 cm.\n\nDříve, než se začala specializovat na atletiku se věnovala plavání, gymnastice a krasobruslení. V roce 1962 začíná v atletickém oddílu Spartak Bory. Největší úspěch své kariéry vybojovala v roce 1966 na druhém ročníku evropských juniorských her (předchůdce Mistrovství Evropy juniorů v atletice) v Oděse, kde získala zlatou medaili. Ve finále jako jediná překonala 164 cm. Stříbro získala budoucí olympijská medailistka Valentyna Kozyr, která na olympiádě v Ciudad de México v roce 1968 vybojovala bronz. V roce 1971 se kvalifikovala na halové ME v Sofii, kde ve finále obsadila 7. místo (176 cm) a účastnila se též ME v atletice v Helsinkách. O rok později se na halovém evropském šampionátu ve francouzském Grenoblu umístila znovu na sedmém místě (178 cm). V témže roce reprezentovala na Letních olympijských hrách v Mnichově, kde ve finále skončila na osmnáctém místě (179 cm). V roce 1972 se stala vítězkou halového mítinku Novinářská laťka.\n\nJejím manželem je bývalý trenér Lubomír Plischke, se kterým v roce 1982 emigrovala do rakouského Innsbrucku. Dne 20. července 1977 se jim narodila dcera Sylvia, která se později stala profesionální tenistkou.\n\n\n"}
{"id": "506111", "url": "https://cs.wikipedia.org/wiki?curid=506111", "title": "Kremrole", "text": "Kremrole\n\nKremrole neboli trubička je sladký cukrářský výrobek, pečivo z listového těsta. Kremrole má tvar válce (německy Rolle), kdy těsto nařezané na proužky vhodné délky, je stáčeno do šroubovice a namotává se na speciální kuželovité trubičky, na kterých se následně peče.\n\nDutina se vyplňuje po zchladnutí krémem (odtud název \"krém + role\", v Sasku se nazývají Blätterteig-Creme-Röllchen), tradičně vyráběným \na případně se ještě pocukruje.\n\nV internetových diskuzích může být výraz \"kremrole\" použit jako nadávka označující příznivce či propagátora Putinovské ruské politiky, Kremlu.\n\n\n"}
{"id": "506113", "url": "https://cs.wikipedia.org/wiki?curid=506113", "title": "Harold Lasswell", "text": "Harold Lasswell\n\nHarold Dwight Lasswell (13. února 1902 – 18. prosince 1978) byl americký politolog a teoretik komunikace.\n\nZajímal se o praxi, techniku a účinky propagandy. Vyšel z poznatků, které získal studiem vojenské propagandy USA. v I. světové válce. Na základě těchto poznatků napsal v roce 1927 svoji první monografii \"Techniky vojenské propagandy ve světové válce\" (Propaganda Technique in the World War). Toto dílo se stalo jádrem pojmového systému a impulzem pro rozvíjení interdisciplinární vědy o médiích.\n\nPropagandu chápal jako základní nástroj řízení veřejného mínění vládou, které je potřebné na získání podpory mas pro vládu. Propaganda je podle něj synonymním pojmenováním pro demokracii.\n\nJeho komunikační model vychází z teze, že mediální obsahy můžou bezprostředně působit na veřejné mínění v behavioristickém smyslu (což znamená, že se to bezprostředně projeví v sociálním chování obyvatelstva). Tato definice náleží \"mediálnímu determinizmu\". Zároveň přitom vychází z představ tzv. \"synoptické orientace\" – tvorby individuálních představ o světě z neúplných zdrojů doplněných hodnotnými představami.\n\nLasswell svůj model pojmenoval termínem \"infuzní jehla\", jelikož média neustále pulzují a trvale působí jednosměrným lineárním efektem příčina-účinek a tím ovlivňují veřejné mínění. V tomto případě média mohou ve společnosti generovat i takové změny a procesy, se kterými masový adresát nesouhlasí, ale sociativně je musí, ať už bezprostředně či potlačeně, akceptovat. Tento princip shrnul Lasswell do věty: \"„V masové komunikaci je podstatné, kdo hovoří… co říká… komu to říká… jakým zprostředkováním… a s jakým účinkem.“\"\n\n\nNa základě rozdělení prvků komunikačního procesu, vznikla typologie mediálních výzkumů:\n\n\nNásledně vytvořil vlastní typologii sociativních efektů masového působení o třech úrovních:\n\n\n"}
{"id": "506119", "url": "https://cs.wikipedia.org/wiki?curid=506119", "title": "Pardes Chana-Karkur", "text": "Pardes Chana-Karkur\n\nPardes Chana-Karkur ( פַּרְדֵּס חַנָּה-כַּרְכּוּר, v oficiálním přepisu do angličtiny Pardes Hanna-Karkur) je místní rada (menší město) v Izraeli, v Haifském distriktu, které vzniklo roku 1969 sloučením dosud samostatných obcí Pardes Chana a Karkur.\n\nLeží v nadmořské výšce 60 metrů v pobřežní nížině, která severovýchodně od města vybíhá do údolí Bik'at ha-Nadiv. Východně od města začíná region Vádí Ara. Severovýchodně od obce vede vádí Nachal Mišmarot, které severně od města ústí do vádí Nachal Barkan, které pak ústí do Nachal Ada. Jižně od města vede tok Nachal Chadera.\n\nJe situováno cca 6 kilometrů severovýchodně od města Chadera, cca 48 kilometrů severoseverovýchodně od centra Tel Avivu a cca 37 kilometrů jižně od centra Haify. Pardes Chana-Karkur se nachází v hustě osídleném a zároveň intenzivně zemědělsky využívaném pásu cca 8 kilometrů od pobřeží Středozemního moře. Osídlení v tomto regionu je v naprosté většině židovské, pouze na východ odtud se nacházejí obce osídlené izraelskými Araby ve Vádí Ara, jako Kafr Kara.\n\nPardes Chana-Karkur je na dopravní síť napojena pomocí četných lokálních silnic (číslo 650, 651, 652). Západně od města procházejí severojižní tahy dálnice číslo 4 a dálnice číslo 2. Východně od města byla počátkem 21. století dobudována rovněž severojižně orientovaná dálnice číslo 6 (takzvaná Transizraelská dálnice). Obcí prochází pobřežní železniční trať. Nachází se tu železniční stanice Kejsarija-Pardes Chana. Při železniční trati, západně od města, se rozkládá velká průmyslová zóna.\n\nKarkur byl založen roku 1913. Tehdy tu pozemky získala skupina Židů z Velké Británie sdružená v organizaci \"Achuzat London ha-Rišona\" (אחוזת לונדון הראשונה). Plánovaná osada byla pojmenována po arabském místním názvu. Ke skutečnému osídlení pozemků došlo až roku 1925, kdy tu vyrostly první domy. Šlo o zemědělskou vesnici organizovanou jako mošav (mošav ovdim). Roku 1927 v ní byla zřízena základní škola. Roku 1928 už tu žilo 150 lidí. Ve vesnici fungovala synagoga.\n\nOsada Pardes Chana (doslova „\"Hanin citrusový sad\"“, podle Hany, dcery Nathana Mayera Rothschilda) vznikla nedaleko od Karkuru ve 20. letech 20. století. Vznik osady iniciovala od roku 1924 Jewish Colonization Association, která pokračovala v předchozích sponzorských a podnikatelských aktivitách Edmonda Jamese de Rothschilda. První roky se nepodařilo docílit výraznějšího osídlení. Problémem byl nedostatek vody a konflikty s Beduíny usazenými v okolí. Až roku 1929 zde byla založena soukromě hospodařící zemědělská vesnice typu mošava. Místní ekonomika byla založena na pěstování citrusů. Roku 1932 vznikla v osadě základní škola Alonim (אלונים), která sloužila i dětem z okolních židovských vesnic. Roku 1934 pak přibyla zemědělská odborná škola. V roce 1937 byla v Pardes Chana otevřena velká synagoga.\nV květnu 1936 během arabského povstání v mandátní Palestině zničili Arabové 5000 stromů na plantážích vesnice Karkur. V roce 1937 byli při arabských útocích zabiti dva místní obyvatelé. Při dalším útoku v květnu 1938 byl jeden obyvatel těžce zraněn.\n\nIntenzivní osidlování zde vytvořilo již v 1. polovině 20. století územně kompaktní blok židovského osídlení. Pardes Chana i Karkur pak byly udrženy židovskými silami během první arabsko-izraelské války a oblast se stala součástí státu Izrael. K roku 1949 správní území obce Pardes Chana dosahovalo 22 437 dunamů (22,437 čtverečních kilometrů) a Karkuru 6136 dunamů. Obě obce byly evidovány jako soukromě hospodaříci vesnice typu mošava. V Pardes Chana tehdy žilo už 2700 lidí, v Karkuru 850. Po roce 1948 v souvislosti s vlnou židovských přistěhovalců vznikl v Pardes Chana přistěhovalecký tranzitní tábor (takzvaná Ma'abara).\n\nPočet obyvatel v obou obcích prudce narůstal a měnil je v městská sídla, která územně srůstala do jednoho urbanistického celku. V Pardes Chana se začal 50. letech rozvíjet průmysl (potravinářská firma Tabori -תבורי). Roku 1969 byly obce Pardes Chana a Karkur sloučeny.\n\nPodle údajů z roku 2009 tvořili naprostou většinu obyvatel Židé - cca 30 000 osob (včetně statistické kategorie \"ostatní\", která zahrnuje nearabské obyvatele židovského původu ale bez formální příslušnosti k židovskému náboženství, cca 31 100 osob). Populace Pardes Chana-Karkur je smíšená, tedy složená ze skulárních i nábožensky založených Židů. Podíl nábožensky orientovaných obyvatel je cca 25 %. Ve městě působí víc než 40 synagog.\n\nJde o středně velkou obec městského typu s dlouhodobě mírně rostoucí populací. K 31. prosinci 2015 zde žilo 38 000 lidí.\n\n"}
{"id": "506125", "url": "https://cs.wikipedia.org/wiki?curid=506125", "title": "11 bodů v Negevu", "text": "11 bodů v Negevu\n\n11 bodů v Negevu (: 11 הנקודות, transkripcí \"11 ha-nekudot\") byla akce Židovské agentury v roce 1946, jejímž cílem bylo vytvořit židovské osídlení v Negevské poušti před jakýmkoliv dělením Britského mandátu Palestina. Operace následovala zveřejnění plánu Morrison-Grady (britsko-americká komise pod vedením Herberta Morrisona a Henryho Gradyho) na rozdělení Palestiny, podle něhož měl Negev připadnout arabskému státu, a který židovské osídlení v této oblasti zakazoval. Židovská agentura, Židovský národní fond, Hagana a vodárenská společnost Mekorot se tak rozhodli osídlit Negev židovskými osadníky s nadějí, že bude získán pro židovský stát.\n\nOsady vznikly v noci z 5. na 6. října 1946 po konci židovského svátku Jom kipur za pomoci osadníků z již existujících kibuců, jako Ruchama a Gvulot.\n\nMuzeum, které dokumentuje vytvoření těchto jedenácti bodů, se nachází v kibucu Revivim. V roce 1996 vydala Izraelská pošta známku k padesátému výročí založení těchto osad.\n\nMezi těchto jedenáct osad patřily osady:\n\n\n"}
{"id": "506134", "url": "https://cs.wikipedia.org/wiki?curid=506134", "title": "Johannes de Sacrobosco", "text": "Johannes de Sacrobosco\n\nJohannes de Sacrobosco, česky také Jan Sacrobosco či Jan z Holywoodu, (okol. 1195 – okol. 1256) byl anglický vzdělanec, matematik, komputista a astronom. Místo narození není přesně známo, předpokládá se, že studoval na universitě v Oxfordu a později působil na universitě v Paříži (přibližně v letech 1221 až 1236). Předpokládá se, že jeho první dílo byl \"Algorismus\" (\"De arte numerandi\"), v kterém představuje arabské číslice a techniky evropskému středověkému vysokoškolskému obecenstvu. Byl také teoretický činný ve výpočtu data Velikonoc (komputistice) a ve svém díle \"De anni ratione\" kritizoval juliánský kalendář.\n\nNejvětšího věhlasu získalo ovšem jeho dílo astronomické. Napsal velice vlivný traktát \"De sphaera\" - o jeho oblíbenosti svědčí, že se zachoval ve stovkách rukopisů a od prvního knižního vydání v r. 1472 se objevilo do r. 1647 dalších 64 vydání.\nTraktát má 4 kapitoly.\nV 1. kap. se pojednává o tom, že vesmír má tvar sféry, v jejímž středu se nachází kulatá Země. Kosmos se dělí na dvě oblasti - sublunární, jež je složena ze čtyř prvků, a supralunární, která je utvořena z éteru (tradiční kosmologická představa zpracovaná už Aristotelem ve spisu \"O nebi\" a dále tradovaná arabskými astronomy). Pro kulatost Země Jan předkládá tradiční dobové argumenty - Země je kulatá například proto, že souhvězdí a hvězdy nevycházejí a nezapadají pro všechny lidi ve stejnou dobu, nýbrž dříve vycházejí pro lidi, kteří žijí na východě. Dále - na obloze vidíme vždy pouze polovinu ekliptiky, tj. 6 zodiakálních znamení, což by nebylo možné, kdyby se Země nacházela blíže k nějaké části hvězdné oblohy. V 1. kap. dále Sacrobosco dokazuje, že Země má zanedbatelnou velikost v porovnání s kosmem.\nVe 2. kap. autor dále probírá další témata středověké astronomie - definuje kruhy světové sféry, rovník, obratníky, ekliptiku atp.\nVe 3. kap. a 4. kap. se Sacrobosco pokouší aplikovat tato teoretická východiska, aby vysvětlil pozorovatelné astronomické jevy.\n\nSacroboscův traktát není dílo příliš originální (ostatně tak ani nebyl zamýšlen), ale spíše systematizují a vhodné pro výuku. (Např. chtěl-li student oxfordské university úspěšně absolvovat fakultu svobodných umění, musel podle universitních statut z počátku 14. století poslouchat přednášky vedené nad tímto spisem.) Na středověkých universitách se používal společně s obdobným traktátem Roberta Grossetesta, jeho vliv se ale neomezuje pouze na středověk - na universitách se nadále užíval až do 17. století.\n\n"}
{"id": "506135", "url": "https://cs.wikipedia.org/wiki?curid=506135", "title": "S-Video", "text": "S-Video\n\nS video (Separated Video - oddělené zobrazení, též Y/C) je přenosový standard pro SDTV. Oddělením jasového a barevného kanálu dosahuje lepší kvality než kompozitní video, ale má menší barevnou škálu než komponentní video (někdy též RGB či YPbPr).\n\nSignály standardní analogové televize procházejí několika kroky zpracování, z nichž každý snižuje kvalitu výsledného obrazu. \n\nObraz je v základu zaznamenán jako RGB a dále zpracováván jako tři samostatné signály YPbPr. První z těchto signálů zvaný Y je vytvořen ze všech tří původních signálů díky procesu, který sbírá celkový jas obrazu neboli luma. Tento signál je shodný s původním černobílým televizním signálem a metoda kódování Y/C zajišťuje zpětnou kompatibilitu. Jakmile je signál Y vytvořen, odebere se od modrého signálu tak, aby produkoval Pb, a z červeného Pr. Pro obnovení původního RGB zobrazení se signály smíchají s Y, čímž vznikne původní modrá a červená složka, a následně se do jejich součtu ještě přičte Y, čímž získáte zelenou složku.\n\nProdukce třísložkového signálu je složitější než původní trojitý RGB signál, takže je nutné další zpracování. Prvním krokem je kombinovat Pb a Pr tak, aby vytvořily signál C pro chrominanci. Fáze a amplituda signálu představují dva původní signály. Tento signál je pak omezen šířkou pásma, aby vyhovoval požadavkům pro přenos. Výsledné signály Y a C se smíchají dohromady a vytvářejí kompozitní video. Pro projekci kompozitního videa musí být signály Y a C odděleny, což se neobejde bez obrazových artefaktů.\n\nKaždým z těchto kroků podléhá signál nevyhnutelné ztrátě kvality. Aby se zachovala co nejvyšší kvalita výsledného obrazu, je nutné odstranit co nejvíce kódovacích a dekódovacích kroků. S řešením tohoto problému přichází S-Video. To na rozdíl od kompozitního videa nemíchá signály C a Y.\n\nKabel S-video přenáší video pomocí synchronizovaných Y a C signálů, z nichž každý má vlastní zem.\n\nY je signál luma, který nese jas (ten je zároveň černobílým obrazem), včetně synchronizačních impulzů.\n\nC je signál chroma, který nese barvy. Obsahuje saturaci i odstín videa.\n\nJasový signál nese impulsy horizontální a vertikální synchronizace stejným způsobem jako kompozitní video signál. Tento signál nese jas po gamma korekci, proto je nazýván „Y“ kvůli podobnosti s malým řeckým písmenem gamma.\n\nV kompozitním videu jsou signály odděleny použitím frekvenčního multiplexu. Aby to bylo možné, musí být snížena frekvence jasového signálu, což má za výsledek nižší kvalitu obrazu. Jelikož S-Video přenáší dva samostatné signály, k této deformaci u něj nedochází, ale barevný kanál stále nedosahuje kvality komponentního videosignálu.\n\nVe srovnání s komponentním videem, které nese stejný jasový signál, ale odděluje barevné kanály, je rozlišení barev S-Videa omezeno modulací na přenosové frekvenci 3,57 až 4,43 MHz. Na videorekordérech standardu VHS a Betamax to ale neznamená žádnou změnu, protože barevný kanál je zde omezen použitou technologií. Přenos barvy jako jednoho signálu znamená, že barva musí být nějakým způsobem zakódována, obvykle normou NTSC, PAL nebo SECAM, v závislosti na místním standardu.\n\nKrom toho má S-Video nízké barevné rozlišení. Rozlišení NTSC S-Videa u DVD kodeku Rec. 601 je obvykle 120 řádků vodorovně (bez okraje cca 160) a 250 řádků svisle, u VCR pak pouze 30 řádků vodorovně.\n\nVe většině evropských zemí nad S-Videem dominuje SCART. Je možné, že z přehrávače vystupuje S-Video přes SCART, ale SCART je k televizi připojen pouze v minimálním propojení. V takovém případě televize zobrazí pouze černobílý obraz. V takovém případě je někdy možné upravit konektor SCARTu tak, aby fungoval.\n\nHerní konzole prodávané v oblastech s normou PAL obvykle nedisponují S-Videem. Brzy konzole přišly s RF adaptéry a velmi zřídka (na televizorech PAL) s RCA video jackem s kompozitním videem. Nintendo 64 byl zvláštní případ: Jak NTSC, tak PAL modely měly S-Video.\n\nV USA a některých dalších zemích NTSC disponuje S-Videem většina videozařízení včetně televizorů a herních konzolí. Výjimkami jsou videorekordéry VHS a Beta.\n\n4pinový mini-DIN konektor je u S-Videa nejčastější. Stejný konektor byl použit u rozhraní Apple Desktop Bus. Další varianty konektorů obsahují sedmipinové konektory se zámkem používané na mnoha profesionálních S-VHS rekordérech a dvojitých Y a C BNC konektorech, které se často používají pro patch panely S-Videa. Y/C video monitory často používaly cinch konektory, které bylo možné přepínat mezi Y/C a kompozitním vstupem. Ačkoliv jsou konektory odlišné, signály Y/C jsou stále stejné.\n\nPiny mini-DIN, nejsou příliš bytelné a často se ohýbají, následkem čehož může docházet k problikávání barev či úplné ztrátě signálu. Ohnutá vidlice může být ohnuta zpět, což však přináší riziko zničení.\n\nTyto konektory jsou vyrobeny tak, aby byly kompatibilní s konektory S-videa, ale navíc obsahují doplňkové funkce, jako je komponentní video, které lze vytáhnout pomocí redukce.\nNestandardní 7pinový mini-DIN konektor je použit u některých starších PC a Maců. Lze do něj připojit jak klasické S-Video, tak redukci pro komponentní video. Krom toho podporuje připojení specifické sběrnice I²C. Řazení pinů se ale výrobce od výrobce liší. V některých variantách je uzemněním posledního kolíku určeno, zda bude výstup S-Video nebo kompozitní video.\n\n9-pinové konektory se používají v systémech, které mají vstup a výstup v jednom konektoru. Opět neexistuje žádná forma standardu, takže je na výrobci, který kolík co přenáší. Existují dvě známé varianty použitého konektoru. Jak je patrné z obrázku výše přestože jsou signály S-Video na stejně pozicovaných kolících, ani jedna z variant konektoru s S-Videem fungovat nebude, i kdybychom z konektoru S-Videa odstranili klíč. Pravděpodobně by také při pokusu o připojení S-Videa došlo k mechanickému poškození kolíků.\n"}
{"id": "506136", "url": "https://cs.wikipedia.org/wiki?curid=506136", "title": "Skrchov", "text": "Skrchov\n\nObec Skrchov se nachází v okrese Blansko v Jihomoravském kraji. Žije zde obyvatel.\n\nPrvní písemná zmínka o obci pochází z roku 1406. Ves náležela panství letovickému, naposledy zde byla připomínána roku 1614, následně pak část obce byla v držení pánů z Lomnice. Od roku 1616 obec disponovala vlastní pečetí, v jejímž pečetním poli se nacházela radlice a krojidlo.\n\nSoučástí obce byl v letech 1960–1986 také Dolní Smržov s osadou Bahna.\n\n\nSamospráva obce trvale vyvěšuje na obecním úřadě moravskou vlajku.\n\n\n"}
{"id": "506138", "url": "https://cs.wikipedia.org/wiki?curid=506138", "title": "Wilhelm Canaris", "text": "Wilhelm Canaris\n\nWilhelm Franz Canaris (1. ledna 1887 – 9. dubna 1945) byl německý námořní důstojník a pozdější admirál, který byl od 1. ledna 1935 do 11. února 1944 vedoucím Abwehru, vojenské zpravodajské služby OKW. Zároveň byl členem německého protinacistického odboje. \n\nWilhelm Canaris se narodil 1. ledna roku 1887 ve vestfálském městě Aplerbeck nedaleko Dortmundu jako syn zámožného průmyslníka Carla Canarise a jeho ženy Auguste (rozená Popp). Své dětství prožil v Duisburgu, kde také později nastoupil na místní Steinbartovo gymnázium a maturoval zde v roce 1905.\n\nAž do roku 1938 byla jeho rodina chybně spojována s postavou řeckého revolucionáře, politika a admirála Konstantina Kanarise, který měl výrazně ovlivnit jeho rozhodnutí vstoupit do císařského námořnictva. Avšak v roce 1938 bylo zjištěno, že rodina Wilhelma Canarise se původně jmenovala Canarisi a že má kořeny v severní Itálii odkud přišla do Německa v 17. století.\n\nPo maturitě se mladý Canaris rozhodl ve věku 17 let vstoupit do císařského válečného námořnictva a jako námořní kadet (\"Seekadett\") byl odvelen na výcvikovou loď Stein, kde absolvoval základní námořní výcvik zakončený ke konci března následujícího roku.\n\nHned poté nastoupil již v hodnosti námořního praporčíka (\"Fähnrich zur See\") na rok a půl na námořní školu, kde absolvoval několik zvláštních instruktáží. Po jejich ukončení nastoupil ke konci listopadu roku 1907 službu na lehkém křižníku Bremen. Zde sloužil až do konce října roku 1909, při čemž byl ke konci září 1908 povýšen do hodnosti námořního poručíka (\"Leutnant zur See\").\n\nPoté byl 27. listopadu roku 1909 převelen do štábu roty u I. torpédové divize a zde byl ke konci srpna roku 1910 povýšen do hodnosti námořního nadporučíka (\"Oberleutnant zur See\"). Zde se také prvně setkal se zpravodajskou činností, když současně s touto funkcí sloužil i na několika menších torpédových člunech vždy jako zpravodajský důstojník.\n\nJeho dalším služebním postem se mu stal lehký křižník Dresden, kde sloužil opět jako zpravodajský důstojník pod velením fregatního kapitána Emila Lüdeckeho. S křižníkem se na počátku války v roce 1914 účastnil neúspěšné bitvy u Falklandských ostrovů a jeho loď byla jedinou lodí, které se podařilo unikat britské flotile až do března roku 1915.\n\nPřesněji 8. března se Canaris a jeho lehký křižník Dresden nacházel v zátoce Cumberland u ostrova Robinsona Crusoe téměř bez paliva, s nedostatkem zásob, bez munice pro hlavní zbraň a s poškozeným motorem.\n\nO 6 dní později, 14. března, byl „nepolapitelný“ křižník Dresden vypátrán britskými křižníky Kent a Glasgow. Poté, co bylo vypáleno z britské strany pár výstřelů, se křižník Dresden vzdal a vyslal svého zpravodajského důstojníka, nadporučíka Canarise, aby vyjednával s britským velením o kapitulaci. Vyjednávání však mělo sloužit jen jako prostředek pro získání času k tomu, aby posádka stihla opustit loď a potopit ji.\n\nPoté, co byl křižník Dresden potopen, bylo přes 300 mužů včetně Canarise zajato a internováno v Chile. Avšak Canarisovi se v srpnu téhož roku podařilo ze zajetí uprchnout a za pomoci své znalosti španělského jazyka a několika německých obchodníků vrátit se zpět do Německa.\n\nPo roce 1917 velel ponorce ve Středomoří. V roce 1919 si vzal za ženu dceru z taktéž bohaté rodiny průmyslníka Eriku Waagovou. Měli spolu dvě dcery, Evu a Brigitte.\n\nPo válce se stal velitelem křižníku \"Berlin\", který sloužil jako výcviková loď, a posléze jako kapitán velel řadové lodi Schlesien. Ve službě v poválečné Reichsmarine se setkal s mladým námořním kadetem – Reinhardem Heydrichem. V lednu 1935 nahradil korvetního kapitána Conrada Patziga v čele Abwehru. Jako vedoucí Abwehru protežoval některé konzervativní účastníky odboje, kterými byli například Hans Oster, Dietrich a Klaus Bonhoeffer a Hans von Dohnanyi. \n\nOd roku 1938 podporoval Canaris řadu konzervativních odbojářů. V létě 1938 nesouhlasil s plánem kancléře Adolfa Hitlera vojensky zaútočit na Československo, a začal se stýkat s podobně smýšlejícími důstojníky a politiky. Dohodli se, že pokud by byl rozkaz k útoku opravdu vydán, provedou státní převrat a Hitlera sesadí. K válce ani převratu nedošlo, protože se Československá vláda 30. září 1938 rozhodla přijmout podmínky Mnichovské dohody.\n\nV letech 1938 až 1940 byl zapojen do dalších plánů na provedení převratu. Do atentátu na Adolfa Hitlera 20. července 1944 nebyl Canaris přímo zapojen, nebo o tom alespoň neexistují důkazy. Canaris byl zatčen 23. července 1944 na základě výslechu svého nástupce ve vojenském zpravodajství Georga Hansena. Hansen svou roli ve spiknutí z 20. července přiznal, Canarise označil za svého „duchovního iniciátora“. Při vyšetřování tajné státní policie byl nalezen Canarisův deník, kde byly uvedeny jeho kontakty s odbojem proti národnímu socialismu. Deník byl počátkem dubna 1945 ukázán Hitlerovi. 9. dubna 1945 byl po rozsudku stanného soudu SS oběšen v koncentračním táboře Flossenbürg. Předsedou soudu byl Otto Thorbeck, prokurátorem Walter Huppenkothen.\n\n\n\n\n"}
{"id": "506139", "url": "https://cs.wikipedia.org/wiki?curid=506139", "title": "ITER", "text": "ITER\n\nITER (původně anglicky \"International Thermonuclear Experimental Reactor\", Mezinárodní termonukleární experimentální reaktor; a latinsky \"Iter\" - cesta) je projekt připravovaného tokamaku, který by se měl stát předstupněm ke komerčnímu využití termonukleární fúze v energetice. Kritici však upozorňují, že výzvy, jež musí projekt překonat jsou enormní, takže vůbec není jisté, zda technologie bude fungovat, případně zda bude konkurenceschopná.\n\nJde o druhý nejdražší mezinárodní vědecký projekt (po Mezinárodní vesmírné stanici) – celkový rozpočet projektu je 18 mld. €, z čehož okolo poloviny uhradí Evropská unie a zbytek ostatní účastnické státy: USA, Rusko, Čína, Japonsko, Jižní Korea a Indie.\n\nVýstavba ve francouzském městě Cadarache začala v roce 2007. Získání prvního plazmatu se předpokládá v listopadu 2025 a spuštění na plný výkon v roce 2035. Objem reaktoru je asi 840 m. Plánovaný výkon by měl být 500 MW během zážehů pulsů plazmatu trvajících přinejmenším 500 s. Palivem pro tento reaktor by měla být dávka cca 0.5 g směsi deuteria a tritia.\nOdpadním produktem reakce je helium a proud neutronů, který v lithiové obálce reaktoru vyrobí teplo a štěpením lithia i jednu ze složek paliva, radioaktivní tritium.\n\nJeho stavba by měla vést k porozumění problematiky jaderné fúze, vyřešení praktických problémů s tímto druhem energetiky a měla by umožnit kolem roku 2050 stavbu prvních elektráren založených na tomto principu.\n\nZákladním palivem je směs deuteria a tritia - izotopů vodíku. Deuterium je obsaženo ve vodě v poměru 1 atom deuteria na 6500 atomů vodíku. Tritium se sice v přírodě téměř nevyskytuje, ale je možné ho vyrobit z lithia.\n\nITER bude používat vodíkový plazmový prstenec zahřátý na 100 milionů °C. Podle návrhu by měl být schopen vyrábět z půlgramové směsi deuteria s tritiem asi 500 MW fúzní energie po dobu až 1 000 sekund (pro porovnání: tokamak JET měl výkon jen 16 MW na necelou sekundu). Tohoto výkonu by měl dosáhnout při příkonu 50 MW, čímž by se stal prvním tokamakem, který z paliva získá více tepla, než sám spotřebuje na ohřev plazmatu. Celkový příkon celého zařízení (například pro chlazení supravodivých cívek a další systémy) je odhadován na 500 MW elektřiny\n\nITER je experimentální reaktor bez elektrického generátoru, takže nebude dodávat energii do rozvodné sítě. Výkon bude ve formě tepla odváděn dvěma nezávislými okruhy naplněnými vodou do chladicích věží. První fúzní elektrárnou by se tak měl stát až tokamak DEMO, u nějž je začátek výstavby plánován na rok 2024.\n\nSkutečné náklady projektu je obtížné vyčíslit, protože převážná část příspěvků jednotlivých členů je v naturální formě. Z toho důvodu byla pro oceňování příspěvků jednotlivých států vytvořena jednotka IUA, která odpovídá hodnotě 1000 amerických dolarů v lednu 1989. Údaje v eurech se podle různých zdrojů liší, nejrelevantnější je pravděpodobně.\n\nEvropská unie se na úhradě nákladů projektu ITER v době výstavby podílí 45,46 %, z toho 1/5 investuje Francie jako hostitelská země. Podíl každého z ostatních států je 9,09 %. Podíl EU na provozních nákladech v experimentální fázi bude 34 %.\n\nV roce 2001, kdy projekt teprve vznikal, tj. před uzavřením mezinárodní dohody, byly celkové náklady odhadovány na 5,9 mld. €, resp. 3,6 mil. IUA, s rezervou 10 %. První plazma mělo být získáno 8 let po zahájení výstavby.\n\nV roce 2006 byly náklady projektu odhadovány na 5 mld. €. První plazma mělo být získáno v roce 2020 a plný výkon v roce 2023.\n\nV roce 2010 odhad nákladů vyrostl na 14 mld. € a v roce 2011 na 16 mld. €.\n\nNa začátku roku 2011 ředitel financí a rozpočtu ujišťoval, že náklady budou udrženy v rámci schváleného stropu 4,7 mil. IUA, tj. 7,3 mld. €.\n\nV roce 2016 byly náklady odhadovány v rozmezí 18 až 22 mld. €, přičemž se nepočítalo se získáním prvního plazmatu před rokem 2025 a plného výkonu před rokem 2035. Provozní náklady sdružení ITER (včetně agentur jednotlivých participujících zemí) jsou zhruba 200 mil. € ročně.\n\nV polovině roku 2017 byly náklady do Prvního plazmatu jen ze strany EU odhadovány na 10,4 mld. € v cenách roku 2008, resp. 13,2 mld. v aktuálních cenách, do plného provozu pak dalších 3,2 resp. 4,9 mld. €. Z toho ovšem plyne, že celkové náklady projektu ITER do plného provozu mohou narůst na 30 mld. € v cenách roku 2008, resp. 40 mld. € v aktuálních cenách.\n\nPodle oficiálních stránek projektu bylo v prosinci 2017 dokončeno 50 % stavebních prací na cestě k Prvnímu plazmatu.\n\n\n"}
{"id": "506140", "url": "https://cs.wikipedia.org/wiki?curid=506140", "title": "Kate Ryan", "text": "Kate Ryan\n\nKate Ryan, rodným jménem Katrien Verbeeck (* 22. červenec 1980, Tessenderlo) je belgická zpěvačka. Jedná se o vítězku ceny World Music Award. Svoji pěveckou kariéru započala v roce 2001 a reprezentovala Belgii v soutěži Eurovision Song Contest 2006 s písní \"Je t'adore\" (francouzsky \"Zbožňuji Tě\"), kde skončila dvanáctá v semifinále. Velice úspěšnou se v jejím podání stala také píseň \"Désenchantée\", jejíž původní autorkou je zpěvačka Mylène Farmer.\n\nNarodila se ve vesnici Tessenderlo, která leží ve vlámské části Belgie. Vyrostla v hudební rodině a její talent k hudbě se projevil již ve velmi raném věku. V 8 letech se naučila hrát na piano a kytaru a naučila se zahrát prakticky každou skladbu, kterou slyšela v rádiu. Byla pokládána za hudební talent. Navštěvovala hodiny zpěvu a piana své tety, která učí na konzervatoři. Měla však také umělecké zájmy - studovala design šperků a klenotů.\n\nV mládí hrála často po barech a kavárnách a po jednom vystoupení ji oslovil manažer, zda by nechtěla zkusit natočit album ve studiu. V 16 letech se stala členkou skupiny Melt. Tato skupina byla aktivní 2 roky, ale prorazit se jim nepodařilo. Úspěch se dostavil až ve spolupráci s manažerem Andy Janssensem. První úspěšný hit byla píseň \"„Scream For More“\", jež byla nahrána v roce 2001 a tato píseň jí konečně pomohla prorazit.\n\n2002 - Different\n2004 - Stronger\n2006 - Alive\n2008 - Free\n2009 - French Connection\n2012 - Electroshock\n\n"}
{"id": "506144", "url": "https://cs.wikipedia.org/wiki?curid=506144", "title": "Aleš Svoboda (anglista)", "text": "Aleš Svoboda (anglista)\n\nAleš Svoboda (2. dubna 1941, Zlín – 9. ledna 2010, Opava) byl český anglista, obecný lingvista se specializací na komparativní lingvistiku, pragmalingvistiku, překladatel a vysokoškolský pedagog, představitel funkčně-strukturální jazykovědy.\n\nAbsolvoval magisterské studium učitelství angličtiny a němčiny na Filozofické fakultě Masarykovy univerzity (1966), kde mu byl v roce 1967 udělen titul PhDr. v oboru jazykověda germánských jazyků.\n\nByl žákem profesora Josefa Vachka a anglisty profesora Jana Firbase, se kterým po dlouhá léta spolupracoval na teorii funkční větné perspektivy. Tuto teorii obohatil zejména o funkční pojem \"diatéma\" (angl. diatheme), vycházející z Mathesiova \"centra východiště\", a prokázal, že tato teorie je aplikovatelná i na jazykové jednotky řádu podvětného i nadvětného V rámci této teorie dále podrobně rozpracovával zejména problematiku dynamických sémantických škál. Pro \"Encyklopedický slovník češtiny\" zpracoval o teorii funkční větné perspektivy pod zkratkou AS celkem 51 hesel.\n\nJako vysokoškolský pedagog se věnoval výuce širokého spektra odborných předmětů zejména anglické fonetiky, morfologie, syntaxe, pragmatiky a historického vývoje anglického jazyka. Působil na mnoha českých i zahraničních univerzitách, konkrétně na\n\n\nV letech 1999 a 2000 zastával na Slezské univerzitě v Opavě funkci prorektora pro studijní a sociální záležitosti. Na Filozoficko-přírodovědecké fakultě téže univerzity vedl od poloviny devadesátých let minulého století do poloviny roku 2003 Ústav cizích jazyků. V posledním období své životní dráhy vedl Katedru anglistiky a amerikanistiky na Filozofické fakultě Ostravské univerzity.\n\n\n\n\n\n"}
{"id": "506158", "url": "https://cs.wikipedia.org/wiki?curid=506158", "title": "Vladimír Javorský", "text": "Vladimír Javorský\n\nVladimír Javorský (* 2. května 1962 Ostrava) je český herec. \n\nVystudoval brněnskou Janáčkovu akademii múzických umění a poté, v letech 1986–1991, hrál v Divadle Husa na provázku. Od roku 1993 do roku 1999 působil v pražském Činoherním klubu. Od roku 1999 do července 2009 byl v angažmá v činoherním souboru Národního divadla v Praze. Zde hostoval v operách \"Toufar\", \"Čarokraj\" a činohrách \"Věc Makropulos\", \"Troilus a Kressida\", \"Zahradní slavnost\" a \"Revizor\". Od sezony 2016/2017 opět nastoupil do angažmá jako člen Činohry. \n\nOd roku 1985 vystupuje rovněž ve filmu a v televizi. Jeho výkon ve filmu \"Poupata\" byl v roce 2012 oceněn Českým lvem.\n\n\n\n"}
{"id": "506187", "url": "https://cs.wikipedia.org/wiki?curid=506187", "title": "Jindřich Bítovský z Lichtenburka", "text": "Jindřich Bítovský z Lichtenburka\n\nJindřich Bítovský z Lichtenburka byl moravský šlechtic z rozrodu Ronovců.\n\nSpolu se svými bratry vlastnil část Bítova a Cornštejna. V roce 1355 odkoupil od svého bratra Hynka jeho podíl rodových statků. Jindřich byl významným zemským úředníkem a oženil se se sestrou litomyšlského biskupa Albrechta ze Šternberka Anežkou. S ní měl tři syny - Albrechta, Jindřicha a Smila.\n"}
{"id": "506191", "url": "https://cs.wikipedia.org/wiki?curid=506191", "title": "Jindřich II. z Lichtenburka", "text": "Jindřich II. z Lichtenburka\n\nJindřich II. z Lichtenburka († po 1356) byl český šlechtic z rozrodu Ronovců.\n\nPrvní zmínka o něm pochází z roku 1310, kdy přísahal spolu se svým otcem věrnost Jindřichu Korutanskému. Poté se angažoval v souboji krále Jana Lucemburského s Jindřichem z Lipé. Ačkoliv stál na straně svého ronovského příbuzného, již brzy se dostal na Janův dvůr a později také na dvůr mladého markraběte moravského Karla. Jeho vztah s budoucím panovníkem byl velmi blízký, mezi léty 1346–1349 pobíral 200 hřiven stříbra z markraběcích důchodů z Brna. V roce 1321 se vydal na křížové tažení proti Litevcům, o šest let později podstoupil výpad na Krakov a v roce 1337 se účastnil výpravy do Žmudě. Od roku 1320 působil také jako přísedící zemského soudu v Brně. S jeho životem je spojena také ztráta hradu Lichtenburk, podle něhož byla tato větev Ronovců zvána. Hrad byl příliš velký a drahý na údržbu, proto ho směnil s Janem Lucemburským za litické a chvojenské panství, později k nim přibyla i polovina choceňského panství. V roce 1352 získal Jindřich papežské rozhřešení. Poslední zmínka pochází z roku 1356, kdy daroval místu svého posledního spočinutí, ždárskému klášteru, 100 hřiven stříbra.\n"}
{"id": "506212", "url": "https://cs.wikipedia.org/wiki?curid=506212", "title": "Charita", "text": "Charita\n\nCharita (z latinského výrazu \"caritas\" = slitování, smilování) obvykle označuje dobrovolné dobročinné akce na pomoc trpícím lidem, dětem, starým lidem, sociálně slabým, nemocným a podobně. V praxi může nabývat různých forem, peněžitými i věcnými dary počínaje až po práci vykonávanou zdarma pro nějakou dobročinnou, humanitární či charitativní organizaci.\n\n\n"}
{"id": "506213", "url": "https://cs.wikipedia.org/wiki?curid=506213", "title": "Zichron Ja'akov", "text": "Zichron Ja'akov\n\nZichron Ja'akov ( זִכְרוֹן יַעֲקֹב‎, doslova „\"Vzpomínka na Ja'akova\"“, v oficiálním přepisu do angličtiny Zikhron Ya'aqov, přepisováno též Zikhron Ya'akov) je místní rada (menší město) v Izraeli, v Haifském distriktu.\n\nZichron Ja'akov byl založen roku 1882. V prosinci 1882 zde zakoupila skupina 100 členů organizace Chovevej Cijon z Rumunska zemědělské pozemky s úmyslem se tu trvale usadit. Osada byla zpočátku nazývána \"Zamrin\" (זמרין). Šlo o třetí židovskou osadu, která v Palestině vznikla během první aliji. Terén a půda ale byla nehostinná a osadníky navíc postihla malárie. Velká část osadníků vesnici opustila. Roku 1883 se židovským osadníkům rozhodl pomoci baron Edmond James de Rothschild. Ten osadu pojmenoval podle svého otce, barona Jamese Mayera de Rothschilda. Podle odborných plánů došlo k navržení zemědělské vesnice s domy řazenými podél hlavní cesty (dnes historické a turisticky využívané jádro města). Roku 1886 byla v obci dobudována nová synagoga Ohel Ja'akov (אהל יעקב), jejíž výstavbu financoval baron Rotschild. Ekonomika obce se postupně zaměřila na pěstování a výrobu vína. Roku 1885 tu byl založen první vinařský podnik v tehdejší turecké Palestině. Roku 1892 byla sice réva napadena nemocí a muselo se začínat znovu, ale později se produkce vína stala trvalým zdrojem příjmů.\nObec byla organizována jako soukromě hospodařící zemědělská vesnice typu mošava. Roku 1900 přešla vesnice pod Židovské kolonizační sdružení, stále ale pod dohledem barona Rotschilda. Obyvatelé vesnic, které byly doposud sponzorovány Rotschildem, tomu oponují a delegace farmářů ze Zichron Ja'akov kvůli tomu dokonce cestuje do Evropy. Roku 1900 také napadli Arabové nedalekou osadu Chadera a mladí muži ze Zichron Ja'akov byli nasazeni na její obranu. Vesnice se stávala centrem sionistické agitace. Roku 1903 se zde konal sjezd židovských osadníků z celé Palestiny ha-Knesija ha-erecjisra'elit (הכנסייה הארצישראלית) za předsednictví Menachema Usiškina a brzy poté se zde vytvořila i Asociace hebrejských učitelů - první židovská odborová organizace v tehdejší Palestině. Roku 1906 předal baron Rotschild vinařské podniky v Zichron Ja'akov a Rišon le-Cijon do správy a kolektivního vlastnictví místních farmářů. Roku 1912 do Zichron Ja'akov dorazila skupina jemenitských Židů, kteří se tu usadili.\nBěhem první světové války v obci působila okolo místního obyvatele, významného botanika Aarona Aaronsohna židovská probritská špionážní síť Nili. V roce 1917, poté, co turecké úřady nechaly vysídlit židy z Jaffy a Tel Avivu, se do Zichron Ja'akov uchýlili někteří z těchto běženců. V září 1918 byla oblast okolo Zichron Ja'akov dobyta britskou armádou. Během britského mandátu nad Palestinou Zichron Ja'akov prosperoval. Místní zemědělství se rozšířilo i na pěstování oliv, tabáku a květin. I zde se ale projevilo arabské povstání, které propuklo roku 1936. V květnu toho roku napadla skupina Arabů místní pole a zničila olivový háj. V červnu zde pak Arabové zabili židovského hlídače. V červenci 1938 Arabové napadli zdejší vinice. Výsledkem potyčky byl jeden zabitý Žid a osm Arabů.\n\nK roku 1949 správní území obce Zichron Ja'akov dosahovalo 17 861 dunamů (17,861 čtverečních kilometrů). Po roce 1948 pokračoval Zichron Ja'akov v růstu a proměně na městské sídlo. Roku 1950 získala obec statut místní rady. Roku 1954 byly ostatky barona Rotschilda a jeho ženy Ady slavnostně uloženy do pomníku poblíž města Zichron Ja'akov.\n\nLeží v nadmořské výšce 70 metrů na pomezí západních svahů masivu Karmel respektive planiny Ramat Menaše, jež je jeho pokračováním, a okraje Izraelské pobřežní planiny. Na severním okraji obce (u vrchu Giv'at Eden) vstupuje do pobřežní nížiny hlubokým terénním zářezem vádí Nachal Dalija. Do něj ze severovýchodního okraje města, z blízkosti hory Har Zichrona, stéká vádí Nachal Zichrona. Jižně od města vybíhá pohoří Karmel ve svůj finální jihozápadní výběžek nazvaný Ramat ha-Nadiv, jehož nejzazší cíp se nazývá Chotem ha-Karmel a spolu se sousedním skalním stupněm Cukej Chotem prudce spadá do pobřežní nížiny. Z Ramat ha-Nadiv stékají do pobřežní nížiny vádí Nachal Chotem, Nachal Timsach a Nachal Kevara. Dál k jihu terén klesá k vádí Nachal Taninim. Kromě pobřežní nížiny na západní straně je město ohraničeno i údolím Bik'at ha-Nadiv, jež leží jihovýchodně od obce.\nJe situováno cca 15 kilometrů severoseverovýchodně od města Chadera, cca 57 kilometrů severoseverovýchodně od centra Tel Avivu a cca 25 kilometrů jižně od centra Haify, v hustě osídleném a zároveň intenzivně zemědělsky využívaném pásu cca 3 kilometry od pobřeží Středozemního moře. Osídlení v tomto regionu je ve své většině židovské, pouze na severní straně sousedí Zichron Ja'akov s menším městem Furejdis osídleným izraelskými Araby. Další menší arabské město Džisr az-Zarka leží na pobřeží Středozemního moře, cca 5 kilometrů jihozápadním směrem.\n\nZichron Ja'akov je na dopravní síť napojen pomocí severojižních tahů Dálnice číslo 4 a Dálnice číslo 2. Z nich zde odbočuje k východu Dálnice číslo 70, která vede přes hřeben pohoří Karmel směrem do Jizre'elského údolí. Nedaleko od města probíhá i železniční trať Tel Aviv-Haifa, ale přímo v sousedství města nemá stanici. Ta je ve městě Binjamina-Giv'at Ada.\n\nPopulace Zichron Ja'akov je smíšená. Převažují zde ovšem sekulární obyvatelé. Podíl nábožensky založených obyvatel dosahuje 25 %. P\n\nPodle údajů z roku 2009 tvořili naprostou většinu obyvatel Židé - cca 18 100 osob (včetně statistické kategorie \"ostatní\", která zahrnuje nearabské obyvatele židovského původu ale bez formální příslušnosti k židovskému náboženství, cca 18 700 osob).\n\nJde o středně velkou obec městského typu s dlouhodobě rostoucí populací. K 31. prosince 2017 zde žilo 23 000 lidí.\n\n"}
{"id": "506216", "url": "https://cs.wikipedia.org/wiki?curid=506216", "title": "Bílý Potok (Javorník)", "text": "Bílý Potok (Javorník)\n\nBílý Potok (něm. \"Weißbach\", pol. \"Biały Potok\") je vesnice, která je částí města Javorník. Nachází se 2 km severozápadně od Javorníka na silnici do Bílé Vody a do Pačkova (Paczków).\n\nBílý Potok se poprvé připomíná roku 1310 pod jménem \"Wyzbach\"; tehdy tu již bylo 20 lánů, kostel a zákupní fojtství. Patřil od počátku do majetku vratislavského biskupství a roku 1420 se připomíná jako součást panství Jánský Vrch, u něhož část vsi zůstala až do zrušení patrimoniální správy roku 1850. Jiná část vsi, vzniklá zřejmě ze statků fojtsví, byla biskupským lenním statkem: poprvé se to roku 1527 připomínají jako leníci David Grozner a Kašpar Zedlitz. Vlastníci léna se velmi rychle střídali - ve druhé polovině 18. století to byli von Rothkirchové, von Gilgenheimové, svobodní pánové Stillfriedové, von Mannsteinové -, až roku 1797 léno přešlo do nešlechtických rukou. Posledním majitelem před rokem 1848 byl zakladatel Lázní Jeseník Vincenz Priessnitz, který Hamberk a Bílý Potok koupil od Antonína von Wyschetzkyho roku 1841.\n\nU kostela sv. Vavřince, který ve vsi stál od jejího založení, existovala nejpozději roku 1579 i fara.\n\n1. ledna 1976 byla dosavadní samostatná obec Bílý Potok přičleněna k městu Javorník.\n\nOsadou Bílého Potoka je Kohout (do roku 1949 \"Hamberk\", něm. \"Hahnberg\") na severozápad od Bílého Potoka (jediná silnice odtud však vede přímo do Javorníka). Byl založen kolem panského dvora, respektive malého zámku. Ten byl pak sídlem vrchnosti, a proto se lennímu statku Bílý Potok často říkalo statek Hamberk.\n\nPočet obyvatel Bílého Potoka podle sčítání nebo jiných úředních záznamů:\nV Bílém Potoce je evidováno 104 adres : 98 čísel popisných (trvalé objekty) a 6 čísel evidenčních (dočasné či rekreační objekty). Při sčítání lidu roku 2001 zde bylo napočteno 98 domů, z toho 77 trvale obydlených.\n\nHerec a spisovatel Rudolf Rittner (30.  června 1869 v Bílém Potoku – 4. února 1943 v Bílém Potoku), spolupracovník Gerharta Hauptmanna\n\n"}
{"id": "506218", "url": "https://cs.wikipedia.org/wiki?curid=506218", "title": "Oblastní rada Bnej Šim'on", "text": "Oblastní rada Bnej Šim'on\n\nOblastní rada Bnej Šim'on ( מועצה אזורית בני שמעון, doslova „\"Oblastní rada Synové Šim'ona\"“) je oblastní rada (jednotka územní správy a samosprávy) v Jižním distriktu v Izraeli.\n\nRozkládá se v severní a centrální části Negevské pouště, převážně severně (ale zčásti i západně a východně) od města Beerševa, které je demografickým a ekonomickým centrem regionu, samo ovšem pod jurisdikci této oblastní rady nespadá. Jde o aridní oblast, která jen v nejzápadnější a nejsevernější části získala díky trvalému zavlažování a obdělávání částečně ráz zemědělsky využívané krajiny. Na většině plochy oblastní rady tvoří zemědělsky využívaná půda pouze nevelké enklávy v okolí jednotlivých vesnic.\n\nKrajina má mírně zvlněný terén, kterým prostupují četná vádí (například Nachal Grar, Nachal Patiš, Nachal Sansana nebo Nachal Šikma). Na severovýchodní straně se území oblastní rady dotýká jižního okraje Judských hor respektive jejich části, která je nazývána Hebronské hory (\"Har Chevron\"). V tomto úseku teritorium rady hraničí i se Zelenou linií oddělující vlastní Izrael v mezinárodně uznávaných hranicích od okupovaného Západního břehu Jordánu. Na západním okraji zase sousedí s Oblastní radou Ša'ar ha-Negev.\n\nŽidovská sídelní síť zde začala vznikat v roce 1946, kdy tu ještě na sklonku britské vlády vyrostly v rámci akce 11 bodů v Negevu čtyři malé opevněné osady. Tyto opěrné body pak sehrály svou strategickou roli během války za nezávislost v roce 1948. Po válce zde došlo plánovitě k zřízení soustavy židovských zemědělských vesnic, jejíž budování stále neskončilo (vznik obce Giv'ot Bar v roce 2004 nebo zásadní přestavba vesnice Šomrija prostřednictvím přesídlení Židů z pásma Gazy v roce 2006).\n\nOblastní rada Bnej Šim'on byla založena v říjnu 1951. Její jméno odkazuje na biblického kmene Šimeon. Znak oblastní rady navrhl v roce 1950 obyvatel kibucu Chacerim v rámci soutěže, která byla za tímto účelem vypsána. Starostou rady je סיגל מורן - Sigal Moran. Rada má velké pravomoci zejména v provozování škol, územním plánování a stavebním řízení nebo v ekologických otázkách. Sídlo úřadů oblastní rady se nachází v komplexu situovaném jižně od vesnice Bejt Kama, poblíž křižovatky dálnice číslo 40 a lokálních silnic 264 a 293.\n\nOblastní rada Bnej Šim'on zahrnuje třináct sídel. Z toho je osm kibuců (kibuc Šomrija ovšem příchodem vysídlenců z Gazy fakticky charakter kibucu ztratil), čtyři mošavy a jedna společná osada. Dále se tu nacházejí i některé komplexy veřejného charakteru, bez statutu administrativně nezávislé obce, nicméně s autonomním postavením v rámci oblastní rady. To je případ mládežnické vesnice Adanim.\n\nPodle Centrálního statistického úřadu pobývalo v oblastní radě ke konci roku 2007 celkem 11 900 obyvatel. K 31. prosinci 2014 žilo v Oblastní radě Bnej Šim'on 8500 obyvatel. Z celkové populace bylo 8300 Židů. Včetně statistické kategorie \"ostatní\" tedy nearabští obyvatelé židovského původu, ale bez formální příslušnosti k židovskému náboženství jich bylo 8400.\n\nJeště počátkem 21. století víc než polovinu populace tvoří nežidovské obyvatelstvo, především rozptýlená arabská (respektive beduínská) populace. Některá beduínská sídla ale postupně získávají statut měst a opouštějí jurisdikci oblastní rady. To byl i případ velkého beduínského města Rahat. K roku 2009 již arabské obyvatelstvo z jurisdikce oblastní rady téměř zcela vymizelo.\n\n"}
{"id": "506222", "url": "https://cs.wikipedia.org/wiki?curid=506222", "title": "Horní Hoštice", "text": "Horní Hoštice\n\nHorní Hoštice (něm. \"Ober-Gostitz\", pol. \"Gościce Górne\") je vesnice, která je částí města Javorník. Nachází se 4,5 km severozápadně od Javorníka na silnici do Bílé Vody.\n\nHorní Hoštice se připomínají poprvé roku 1296, kdy zde bylo 9 lánů a zákupní fojtství. Nejpozději v 16. století se ves jako biskupské léno dostala do majetku města Pačkova (něm. \"Patschkau\", pol. \"Paczków\", nyní v Polsku), v jehož vlastnictví Horní Hoštice zůstaly až do konce patrimoniální správy roku 1850 a zdejší velkostatek až do II. světové války.\n\nPo zavedení obecního zřízení roku 1850 byly Horní Hoštice nejprve osadou obce Bílý Potok a teprve roku 1869 se staly samostatnou obcí. Roku 1963 však byly opět připojeny k Bílému Potoku a s ním se staly 1. ledna 1976 částí města Javorník.\n\nVětšinu majetku bývalého hornohoštického panství tvořil rozsáhlý les na jihovýchodním svahu Borůvkové hory, darovaný městu Pačkovu již r. 1420 vratislavským biskupem Konrádem Olešnickým. Městu zůstal i po rozdělení Slezska r. 1742, kdy Pačkov připadl Prusku; ještě v meziválečném období činil výtěžek z 1979,75 ha jehličnatého lesa 25 % městských příjmů. Když pak Pačkov roku 1947 přešel do polské správy, vznesla polská strana na jeho užívání nárok, zejména z důvodu jeho významu pro pačkovské dřevařské závody. V Československu byl však les považován za německý majetek a roku 1945 městu Pačkovu znárodněn (zůstal však spravován samostatně). Polsko uplatňovalo nároky Pačkova v rámci rozhovorů o hraničních úpravách mezi Československem a Polskem (na řešení této otázky bylo vázáno i uspořádání nároků Náchoda na zhruba 50 ha pozemků v okolí kladského města Chudoby - Kudowa-Zdrój). V roce 1949 se však československá i polská strana vzájemných nároků vzdaly. Polské ministerstvo lesnictví zejména shledalo, že by využívání lesa nebylo přínosné v důsledku hraničních překážek a mezinárodní úpravy obchodu dřevem a navíc by bylo v rozporu se státní lesnickou politikou.\n\nSoučástí tohoto lesa, a součástí dnešní části obce Horní Hoštice, je katastrální území Hundorf. Zde se zřejmě nacházela obec Vysoká (něm. \"Hohendorf\"), zmiňovaná v letech 1267 a 1271 jako biskupské léno a později zaniklá. Stávala zde pak pouze hájovna Hundorf, která zanikla po roce 1945.\n\nPočet obyvatel Horních Hoštic podle sčítání nebo jiných úředních záznamů:\nV Horních Hošticích je evidováno 47 adres : 36 čísel popisných (trvalé objekty) a 11 čísel evidenčních (dočasné či rekreační objekty). Při sčítání lidu roku 2001 zde bylo napočteno 42 domů, z toho 22 trvale obydlených.\n\n\n"}
{"id": "506228", "url": "https://cs.wikipedia.org/wiki?curid=506228", "title": "Travná (Javorník)", "text": "Travná (Javorník)\n\nTravná (do roku 1948 \"Krutvald\", něm. \"Krautenwalde\") je vesnice, která je částí města Javorník. Nachází se v Rychlebských horách, 5 km jihozápadně od Javorníka na silnici do polského města Lądek-Zdrój.\n\nVes Travná je zmiňována poprvé roku 1296. Tehdy se nazývala \"Cruthwalde\" a bylo v ní významné mýto, které držel svídnický kníže Boleslav I. Surový, ačkoli si na ně činil nárok vratislavský biskup Jan III. Romka. Začátkem 14. století ji držel Jindřich z Valdova, ministeriál svídnického knížete, a později se stala součástí panství hradu Frýdberka (v dnešní Žulové), jež ovládal rod loupeživých rytířů Haugviců. Roku 1358 od nich celé panství vykoupil biskup Přeclav z Pohořelé a připojil je ke svému panství se sídlem na Jánském Vrchu. Z existence hamru doloženého roku 1546 lze dovozovat, že se zde těžila železná ruda.\n\nPozději byl statek Travná biskupským lénem a často střídal majitele. V roce 1748 přijal zdejší léno Augustin hrabě Falkenhain a před rokem 1815 získala statek na století rodina hrabat Schaffgotschů, která současně držela statek Vlčice: Josef (1767-1851), pak jeho syn Franz Anton (†1875), jeho syn Rudolf (†1914) a nakonec jeho syn Alois, který Travnou i les ve Vlčicích prodal roku 1919 Frídě Kutzové, majitelce panství Bílá Voda.\n\nK obci Travná bylo roku 1950 připojeno Zálesí (dříve Valdek), ale obě vesnice byly po odsunu původních německých obyvatel v letech 1945-1946 jen řídce dosídleny a roku 1960 byly společně připojeny k městu Javorník.\n\nPočet obyvatel Travné podle sčítání nebo jiných úředních záznamů:\nV Travné je evidováno 63 adres : 38 čísel popisných (trvalé objekty) a 25 čísel evidenčních (dočasné či rekreační objekty). Při sčítání lidu roku 2001 zde bylo napočteno 37 domů, z toho 17 trvale obydlených.\n\n\n"}
{"id": "506229", "url": "https://cs.wikipedia.org/wiki?curid=506229", "title": "Zálesí (Javorník)", "text": "Zálesí (Javorník)\n\nZálesí (do roku 1948 \"Valdek\", něm. \"Waldek\", \"Waldeck\", pol. \"Zalesie\") je osada (místní část) města Javorník. Nachází se v Rychlebských horách, 6 km jihozápadně od Javorníka.\n\nZálesí vzniklo za druhé, raně novověké kolonizace prováděné vratislavskými biskupy v 16. století; je zmiňováno poprvé roku 1562 (pod jménem \"Waldeg\") a roku 1585 zde již bylo 25 selských a 5 zahradnických usedlostí. Až do konce patrimoniální správy roku 1850 patřilo k panství Jánský Vrch vratislavského biskupství. Ve vsi existovalo fojtství (šoltézství), ale nikoli lenní jako v řadě jiných vsí na Jesenicku. Roku 1637 byli zdejší obyvatelé osvobozeni od robot. V roce 1751 byl v obci vystaven kostel sv. Barbory, u něhož byla roku 1785 zřízena i římskokatolická farnost. Poté, co se obec ocitla roku 1742 na státní hranici s Pruskem, počet jejích obyvatel se do 19. století nezvyšoval. Místní se živili vedle málo výnosného zemědělství především dřevařstvím a domácím předením lnu. Roku 1831 navštívila vesnici epidemie cholery.\n\nV 19. století existovaly v Zálesí dvě vápenky, které však po roce 1900 zanikly. Lom na vápenec přestal být využíván za první republiky, čedičový lom v 50. letech 20. století. Pokusy o těžbu železné rudy na začátku 20. století nebyly úspěšné. Avšak v létě 1957 bylo na úpatí Prostředního vrchu nalezeno ložisko smolince, které začal v roce 1958 těžit podnik Jáchymovské doly-závod Javorník. Postupně byly vybudovány tři úvodní štoly otvírající tři horní těžební patra a slepá jáma na hlubší 4. a 5. patro. Ložisko bylo po deseti letech těžby vyhodnoceno jako nebilanční a těžba byla v roce 1968 ukončena. Celkově zde bylo vytěženo 405,3 tun uranové rudy.\n\nPohraniční poloha Zálesí brzdila jeho rozvoj již od roku 1742, a tím spíše za komunistického režimu. Po druhé světové válce bylo jen málo dosídleno a podléhalo postupné zkáze. Namísto 91 domů napočtených roku 1811 a 108 domů roku 1930 jich je nyní (2001) ve vsi jen 25. Již roku 1950 byla dosud samostatná obec přičleněna jako osada k obci Travná a spolu s ní roku 1960 připojena k Javorníku. V letech 1976-2002 - době největší redukce obyvatelstva - nebylo Zálesí uváděno ani jako jeho místní část. Tečkou za zanedbáním obce bylo roku 1989 zboření barokního farního kostela sv. Barbory. Nyní slouží ves především k rekreaci. \n\nPočet obyvatel Zálesí podle sčítání nebo jiných úředních záznamů:\nV Zálesí je evidováno 43 adres : 15 čísel popisných (trvalé objekty) a 28 čísel evidenčních (dočasné či rekreační objekty). Při sčítání lidu roku 2001 zde bylo napočteno 25 domů, z toho 7 trvale obydlených.\n\n\n"}
{"id": "506244", "url": "https://cs.wikipedia.org/wiki?curid=506244", "title": "Bal-Sagoth", "text": "Bal-Sagoth\n\nBal-Sagoth je britská hudební skupina, kterou zformoval Byron Roberts v roce 1989. V roce 1993 vydala kapela první demo. Žánrově nelze kapela snadno zařadit, nejčastěji bývá jejich hudba označována jako black metal či přesněji symfonický black metal, ještě na \"Battle Magic\" z roku 1998 jsou však znatelné poměrně výrazné prvky také death metalu, které na novějších albech ustupují do pozadí.\n\nNázev kapely je odvozen od povídky Roberta E. Howarda \"\"Bohové Bal-Sagoth\"\" (v originále \"\"The Gods of Bal-Sagoth\"\"). V češtině vyšla v roce 2000 ve sbírce povídek \"Bran Mak Morn\" pod nakladatelstvím Laser-books.\n\nTvorba Bal-Sagoth je epická a koncepční, inspirovaná klasickými literárními díly žánru fantasy (zejména autory R. E. Howardem a H. P. Lovecraftem). V textech se tak objevují bájné kontinenty a země Hyperborea, Thule, Atlantida a Mu nebo mýtus Cthulhu. Album \"The Power Cosmic\" z prostředí mezigalaktických válek a vesmírných říší pak zasahuje i do žánru sci-fi a space opera.\nPro Bal-Sagoth je typické, že v jednotlivých skladbách vystupuje více postav, které spolu mohou vést i dialog. Pro jejich odlišení používá zpěvák Byron Roberts různých zabarvení hlasu a technik zpěvu. Příběhy vyprávěné jednotlivými skladbami se prolínají i napříč alby, koncepci tak mají nejen samotná alba, ale i tvorba jako celek.\n\n\n\n"}
{"id": "506249", "url": "https://cs.wikipedia.org/wiki?curid=506249", "title": "Brand New Eyes", "text": "Brand New Eyes\n\nBrand New Eyes je třetím albem pop-punk-rockové skupiny Paramore. Album vyšlo v Česku 29. 9. 2009 pod Warner Music Czech Republic, v USA a Kanadě pod Fueled by Ramen. Obsahuje 12 nových singlů, mezi nimi také singl známý ze soundtracku filmu Twilight (Stmívání), Decode.\n\n\n"}
{"id": "506251", "url": "https://cs.wikipedia.org/wiki?curid=506251", "title": "Dálnice M60 (Maďarsko)", "text": "Dálnice M60 (Maďarsko)\n\nDálnice M60 v Maďarsku je komunikací spojující dálnici M6 u města Bóly s župním městem Pécs. Dálnice vede východozápadním směrem a bude tvořit jižní dálniční obchvat města Pécs končící po 56 km u města Szentlőrinc. Plánováno je prodloužení až k městu Szigetvár. První úsek mezi dálnici M6 a Pécsem o délce 30,2 km byl otevřen 30. března 2010.\n\n"}
{"id": "506252", "url": "https://cs.wikipedia.org/wiki?curid=506252", "title": "Moše Barazani", "text": "Moše Barazani\n\nMoše Barazani či též Barzani (: , ‎14. června 1926, Bagdád – 21. dubna 1947, Jeruzalém) byl kurdský Žid, který žil v Jeruzalémě v britské mandátní Palestině, kde se stal členem židovské ozbrojené podzemní revizionistické skupiny Lechi (též známé pod názvem Sternova skupina). Ve dvaceti letech byl pro držení ručního granátu a úmysl zabít britského vojenského velitele Jeruzaléma odsouzen britským vojenským soudem k trestu smrti oběšením. Patří tak mezi olej ha-gardom, což je označení pro členy židovských předstátních revizionistických skupin, které Britové odsoudili k tomuto druhu trestu. Spolu se svým spoluvězněm Me'irem Feinsteinem z Irgunu se měli stát prvními Židy popravenými Brity v Jeruzalémě. To ale nechtěli připustit, a tak v předvečer popravy spáchali v cele sebevraždu, když mezi sebou odpálili výbušninu, kterou jim do vězení propašovali jejich přátelé ve vydlabaných pomerančích. Barazaniho a Feinsteinův osud se podle Ja'ira Šelega z deníku \"Ha'arec\" stal „jedním z nejslavnějších příběhů hrdinství v dějinách sionismu“.\n\nNarodil se 14. června 1926 v Bagdádu do početné rodiny kurdských Židů, pocházejících ze severu tehdejšího Iráckého království. V roce 1932 se v šesti letech spolu s rodiči a čtyřmi bratry přestěhoval do Jeruzaléma v britské mandátní Palestině, kde žili v jednopokojovém bytě ve Starém Městě. Rodina byla chudá a jeho otec, rabín a kabalista Avraham Barazani, se v synagoze Bejt El pokoušel v kabalistickém spisu Zohar nalézt tajemství židovské spásy. Moše Barazani již od útlého věku pracoval, aby vypomáhal rodině, kvůli čemuž zanechal školy. Nejprve pracoval jako tesařský učeň, posléze v továrně na nealkoholické nápoje.\n\nJeho láska a vztah k zemi izraelské jej v raném věku přivedla do revizionisticko-sionistické skupiny Lechi (někdy též známá jako Sternova skupina podle jejího zakladatele Avrahama Sterna), jež byla jednou ze tří ozbrojených podzemních sionistických organizací, které bojovaly proti Britům s cílem získat nezávislost a vytvořit židovský stát (další dvě byly Irgun a Hagana). Ze zmíněných organizací byla Lechi nejmenší a zdaleka nejradikálnější. Na svědomí měla bankovní loupeže, bombové útoky a atentáty (mimo jiné na britského ministra kolonií lorda Moyna v roce 1944). Zaměřovala se především proti Britům, ale i proti Arabům, a na svědomí měla také židovské životy. Britská mandátní správa, většina palestinských Židů i jejich vedení ji považovalo za teroristickou organizaci.\nV této skupině již působil jeho starší bratr Ša'ul. Moše Barazani, jakožto člen Lechi, nejprve vylepoval plakáty. Později se účastnil sabotážních operací skupiny namířených proti Britům, včetně podminování železnice poblíž arabské vesnice al-Malicha západně od Jeruzaléma. Dne 9. března 1947 byl ve večerních hodinách překvapen britskou vojenskou hlídkou, když procházel ulicemi jeruzalémské čtvrti Mekor Baruch, nedaleko vojenského tábora Schneller Camp (v té době platil zákaz vycházení). Při prohlídce u něj vojáci nalezli ruční granát a zatkli jej. Příslušníci Lechi u sebe povinně nosili zbraň od té doby, kdy britští detektivové v roce 1942 zastřelili jejich vůdce Avrahama Sterna. Barazani však měl mít toho večera namířeno za vojenským velitelem města A. P. Davisem, na něhož chtěl spáchat atentát. Jiné okolnosti Barazaniho zatčení popisuje americký historik John Bowyer Bell, podle něhož byl zatčen poté, co hodil ruční granát na automobil britského důstojníka.\n\nBarazani byl 17. března postaven před britský vojenský soud a obviněn z držení zbraně a úmyslu zabít britského vojenského velitele A. P. Davise. Odmítl právního zástupce, prohlásil, že neuznává autoritu soudu, a do soudního řízení se nezapojoval. Namísto toho si pročítal Tanach (hebrejskou bibli). Samotný proces trval 90 minut. Na jeho konci jej soud shledal vinným a odsoudil ho k trestu smrti oběšením. Když byl rozsudek vynesen, Barazani promluvil k soudcům a řekl:\n\nNásledně povstal a začal zpívat ha-Tikvu, hymnu sionistického hnutí, ale přítomná stráž jej přerušila a odtáhla ze soudní síně. Poté byl umístěn v britském centrálním vězení v jeruzalémské čtvrti Migraš ha-Rusim, kde se jeho spoluvězněm stal devatenáctiletý Me'ir Feinstein z Irgunu. Toho Britové zatkli a odsoudili k trestu smrti oběšením za účast na bombovém útoku na železniční stanici v Jeruzalémě, která sloužila jako hlavní místo, skrze které do města přijížděli britští vojáci. Nebylo přitom běžné, umístit dva vězně na společnou celu. V tomto případě však byla učiněna výjimka, neboť Feinstein potřeboval výpomoc. Při útoku totiž utrpěl těžká zranění, jež vedla k amputaci jeho paže. Barazani a Feinstein pocházeli z odlišných poměrů a revizionistických skupin. Lišili se i z hlediska etnického: zatímco Barazani byl sefardský Žid z Bagdádu, Feinstein (v Jeruzalémě narozený sabra) měl aškenázské předky.\n\nPoslední dny jejich života ovlivnila poprava Dova Grunera a tří dalších příslušníků Irgunu v britské věznici v Akku, k níž došlo 16. dubna 1947. Barazani a Feinstein se měli stát prvními Židy, které Britové popraví v Jeruzalémě, avšak rozhodli se, že něco takového nedopustí. Podařilo se jim poslat vzkaz spoluvězňům v jiné cele s žádostí o ruční granáty, kterými by těsně před popravou zabili sebe a popravčí u šibenice. Inspirovali se biblickým příběhem jejich společného hrdiny Samsona, který zemřel, když strhl sloupy chrámu, v němž hodovali jeho věznitelé – nepřátelští Pelištejci. Při tom zvolal: „Ať zhynu zároveň s Pelištejci!“ (). Tato myšlenka nebyla v revizionistických kruzích nová. Stejný plán měl původně Gruner, pro něhož se do vězení podařilo propašovat výbušninu v balících jídla. Když byl posléze odvezen k popravě do Akka, zůstala výbušnina v jeruzalémské věznici.\n\nKdyž Barazaniho a Feinsteinův plán postupně schválilo vedení Lechi a Irgunu, začal pro ně spoluvězeň Eli'ezer Ben Ami z Lechi vyrábět improvizované výbušné zařízení. Podle původního plánu měla být výbušnina schována do krabiček modlitebních řemínků tfilin. Ukázalo se však, že by jí nedokázaly pojmout dostatečné množství. Ben Ami nakonec vymyslel, že by se výbušnina mohla ukrýt do pomerančů, které se ve vězení běžně konzumovaly. Z pomerančů odřízl horní část a vnitřek vydlabal. Následně jej napěchoval výbušninou a kovovými úlomky, instaloval rozbušku a zápalnou šňůru, a vrátil horní část. Dva takové pomeranče přeměněné v improvizované výbušné zařízení pak byly dvojici přineseny v košíku s ovocem a dalším jídlem, které v kuchyni připravovali vězni, aniž by jakkoli vzbudily pozornost stráží.\n\nDne 21. dubna 1947 byl v Jeruzalémě nařízen zákaz vycházení, což vedlo k dohadům, že budou Barazani a Feinstein brzy popraveni. Večer téhož dne přivedli Britové do vězení za odsouzenci rabína Ja'akova Goldmana, který byl Židovskou národní radou jmenován rabínem palestinských věznic a zahraničních britských internačních táborů. Goldman chtěl dvojici dodat odvahu a přislíbil jim, že s nimi následující den bude během popravy, která se měla uskutečnit ve 2.00 ráno. To Barazaniho s Feinsteinem šokovalo a neúspěšně se mu pokoušeli jeho úmysl rozmluvit. Svůj záměr mu však nemohli prozradit, aby jej nekompromitovali. Všichni tři pak na Feinsteinovu žádost zpívali modlitbu Adon olam, a když rabín odcházel, zpívala dvojice hymnu sionistického hnutí ha-Tikvu. S ohledem na nové skutečnosti a Goldmanovu jistou přítomnost při popravě se Barazani s Feinsteinem rozhodli změnit původní plán, aby neohrozili rabínův život. Poté ještě Feinstein věnoval britskému dozorci Thomasi Goodwinovi, kterému s Barazanimu přezdívali „dobrý žalářník“, svou Bibli s věnováním. V něm mimo jiné stálo: „Je lepší zemřít se zbraní v ruce, než žít s rukama nad hlavou.“ Dvacet minut před půlnocí, zhruba půl hodiny po Goldmanově odchodu, se oba muži postavili čelem k sobě a objali se. Barazani následně mezi jejich těla na úrovni srdce umístil pomeranče s výbušnými zařízeními a cigaretou zapálil zápalné šňůry. Následné dva výbuchy otřásly vězením a oba muži byli na místě mrtvi.\nNa pokyn palestinského vrchního aškenázského rabína Jicchaka ha-Levi Herzoga byli oba muži pohřbeni na Olivové hoře v Jeruzalémě, v části věnované obětem nepokojů v letech 1929 a 1936 až 1939. Pohřbu, který se uskutečnil 23. dubna, se směli zúčastnit jen nejbližší rodinní příslušníci, což představovalo rodiče obou mužů a Feinsteinovu snoubenku a bratra. Na pohřbu promluvil rabín Arje Levin a Feinsteinův bratr Benjamin. Barazaniho a Feinsteinův jarcajt (výročí úmrtí) připadá na druhý den židovského měsíce ijar.\n\nOsud Barazaniho a Feinsteina se podle Ja'ira Šelega z deníku \"Ha'arec\" stal „jedním z nejslavnějších příběhů hrdinství v dějinách sionismu“. Básník Natan Alterman, který jinak platil za oponenta Irgunu a Lechi, o dvojici napsal oslavnou báseň, která vyšla v deníku \"Davar\". Článek v deníku skupiny Lechi připodobnil Barazaniho s Feinsteinem k bojovníkům Jodfatu a Masady, míst posledního vzdoru během první židovské války proti Římskému císařství. Vůdce revizionistické skupiny Irgun a pozdější izraelský premiér Menachem Begin byl skutkem těchto dvou mladých mužů natolik pohnut, že ve své poslední vůli požádal, aby byl po smrti pohřben po jejich boku na Olivové hoře. Přestože jsou vůdci národa pohřbíváni na Herzlově hoře, je Begin spolu s manželkou Alizou pochován vedle Barazaniho a Feinsteina.\n\nOd počátku 70. let 20. století byly na počest olej ha-gardom (Židů z revizionistických skupin popravených Brity na šibenici) pojmenovávány ulice v městech po celém Izraeli. Barazaniho jméno nesou mimo jiné ulice v Tel Avivu, Jeruzalémě či Beerševě. V prosinci 1982 byla k uctění jeho památky vydána poštovní známka o nominální hodnotě 3 šekelů, a to v rámci série známek věnovaných dvaceti „mučedníkům boje za izraelskou nezávislost“. V roce 2007 se při příležitosti 60. výročí Barazaniho a Feinsteinovy smrti uskutečnil státní obřad v Muzeu židovského odboje () v Jeruzalémě. Při té příležitosti se do Izraele vrátila Bible, kterou Me'ir Feinstein daroval dozorci Goodwinovi. Jeho syn ji po otcově smrti vrátil Feinsteinově rodině. Samotná Bible však zůstává v expozici muzea.\n\n\n"}
{"id": "506254", "url": "https://cs.wikipedia.org/wiki?curid=506254", "title": "Dick Fosbury", "text": "Dick Fosbury\n\nRichard Douglas \"Dick\" Fosbury (* 6. března 1947, Portland, Oregon) je bývalý americký atlet, olympijský vítěz ve skoku do výšky.\n\nNa letních olympijských hrách 1968 v Ciudad de México získal zlatou medaili, když na první pokus překonal laťku ve výšce 224 cm, čímž tehdy vytvořil nový olympijský rekord. Laťku překonal skokem zády napřed a s dopadem na ramena. Stylem později nazvaným Fosbury Flop. Tehdy Dick Fosbury velmi výrazně promluvil do historie své disciplíny. \"Flop\" je dnes nejpoužívanějším a nejdokonalejším způsobem překonávání laťky.\n\n"}
{"id": "506272", "url": "https://cs.wikipedia.org/wiki?curid=506272", "title": "Matt Hemingway", "text": "Matt Hemingway\n\nMatt Hemingway (* 24. října 1972, San Pedro) je bývalý americký atlet, který získal na letních olympijských hrách v Athénách 2004 stříbrnou medaili ve skoku do výšky.\n\nV roce 2003 skončil na mistrovství světa v atletice v Paříži na dvanáctém místě (225 cm). O rok později vybojoval výkonem 234 cm v Athénách stříbrnou olympijskou medaili, když ve finále nestačil jen na Švéda Stefana Holma. Bronz tehdy získal Jaroslav Bába. Na světovém šampionátu v Helsinkách v roce 2005 se umístil na jedenáctém místě.\n\n"}
{"id": "506277", "url": "https://cs.wikipedia.org/wiki?curid=506277", "title": "RPG-75", "text": "RPG-75\n\nRPG-75 je protitankový, jednorázově použitelný reaktivní granát ráže 68 mm. Kumulativní (průbojná) střela vypálená z RPG-75 dokáže probít pancíř do hloubky až 30 cm.\n\nV roce 2009 byla na zbrojním veletrhu IDET představena modernizovaná varianta RPG-75 s novým termobarickým granátem, tato varianta nese označení RPG-75-TB a vyznačuje se vyšším tlakovým a zápalným účinkem. Od roku 2010 je ve výzbroji polské JW Grom.\n"}
{"id": "506283", "url": "https://cs.wikipedia.org/wiki?curid=506283", "title": "Shadow Rays", "text": "Shadow Rays\n\nShadow Rays je vinyl, složený z 6 skladeb od umělců GFB a iGoA. Deska vyšla 21. 11. 2009 v Německu na labelu Restroom Records.\n\n"}
{"id": "506296", "url": "https://cs.wikipedia.org/wiki?curid=506296", "title": "Bobrovník", "text": "Bobrovník\n\nBobrovník (něm. \"Biberteich\" nebo \"Bieberteich\") je drobná vesnice (osada), která je částí obce Lipová-lázně. Nachází se na severním svahu Javoříku mezi Lipovou-lázněmi a Jeseníkem.\n\nBobrovník se připomíná poprvé roku 1723 a vznikl patrně krátce předtím jako drobná dřevařská osada na frývaldovském panství vratislavského biskupa. Pojmenován je podle zaníklého \"Bobřího rybníka\". Nachází se na katastru Dolní Lipové - nyní Lipová-lázně - a je k ní administrativně přičleněn již od roku 1850.\n\nOsada Bobrovník je nyní především rekreační oblastí. Nachází se zde autokemp a řada soukromých chat.\n\nPočet obyvatel Bobrovníku podle sčítání nebo jiných úředních záznamů:\n\nV Bobrovníku je evidováno 32 adres : jen 8 čísel popisných (trvalé objekty), zato 24 čísel evidenčních (dočasné či rekreační objekty). Při sčítání lidu roku 2001 zde byly napočteny 4 domy, z toho 3 trvale obydlené.\n\n\n"}
{"id": "506300", "url": "https://cs.wikipedia.org/wiki?curid=506300", "title": "Me'ir Feinstein", "text": "Me'ir Feinstein\n\nMe'ir Feinstein (: , ‎5. října 1927, Jeruzalém – 21. dubna 1947, Jeruzalém) byl palestinský Žid, který žil v Jeruzalémě v britské mandátní Palestině, kde se stal členem židovské ozbrojené podzemní revizionistické skupiny Irgun. V devatenácti letech byl pro účast na bombovém útoku odsouzen britským vojenským soudem k trestu smrti oběšením. Patří tak mezi olej ha-gardom, což je označení pro členy židovských předstátních revizionistických skupin, které Britové odsoudili k tomuto druhu trestu. Spolu se svým spoluvězněm Moše Barazanim z Lechi se měli stát prvními Židy popravenými Brity v Jeruzalémě. To ale nechtěli připustit, a tak v předvečer popravy spáchali v cele sebevraždu, když mezi sebou odpálili výbušninu, kterou jim do vězení propašovali jejich přátelé ve vydlabaných pomerančích. Barazaniho a Feinsteinův osud se podle Ja'ira Šelega z deníku \"Ha'arec\" stal „jedním z nejslavnějších příběhů hrdinství v dějinách sionismu“.\n\nNarodil se v jeruzalémském Starém Městě v britské mandátní Palestině v předvečer svátku Jom kipur jako nejmladší dítě ve zbožné rodině Eli'ezera a Bely Feinsteinových (Me'ir měl navíc ještě bratra Benjamina). Jeho rodiče do Palestiny přesídlili z Brestu v carském Rusku. Dostalo se mu tradiční židovské výchovy a deset let studoval v chederu ortodoxní ješivy Ec chajim () v Jeruzalémě, kde byl jeho učitelem rabín Arje Levin. Ve třinácti letech však po smrti otce studia ukončil, aby se postaral o sebe a rodinu.\n\nNejprve pracoval v Jeruzalémě, poté v Ramatajim a nakonec v kibucu Giv'at ha-Šloša. Tam vstoupil do hlavní židovské podzemní vojenské organizace Hagana, v níž získal svůj první vojenský výcvik. Zároveň si díky knihám, které mu bratr posílal z Jeruzaléma, doplňoval vzdělání, neboť se chtěl v budoucnu stát spisovatelem. Když jej dostihly zprávy o masakrech a vyhlazování Židů v Evropě, rozhodl se zapojit do boje proti nacistickému Německu. Počátkem roku 1944 se v šestnácti letech přihlásil ke službě v britské armádě, kde předložil padělaný dokument od představitele města Petach Tikva, uvádějící, že mu je dvacet let. V ženijním vojsku poté dva a půl roku postupně sloužil v mandátní Palestině, Egyptě a Libanonu.\n\nPo demobilizaci v červenci 1946 vstoupil do revizionisticko-sionistické skupiny Irgun (též známé jako Ecel), jež byla jednou ze tří ozbrojených podzemních sionistických organizací, které bojovaly proti Britům s cílem získat nezávislost a vytvořit židovský stát (další dvě představovaly Hagana a Lechi). Již během služby v britské armádě se spřátelil s několika židovskými vojáky, kteří byli jejími členy, a pomáhal jim z vojenských základen pronášet zbraně pro potřeby židovského odboje. V rámci tří výše zmíněných podzemních vojenských organizací Irgun platil za radikální skupinu, i když Lechi byla ještě radikálnější. Podnikal útoky proti britským cílům, z nichž nejrozsáhlejší představoval bombový útok na hotel Krále Davida v Jeruzalémě z 22. července 1946, v němž sídlily orgány britské mandátní správy, včetně vojenského velitelství a oddělení kriminálního vyšetřování (CID). Britská vláda následně Irgun označila za teroristickou skupinu.\n\nV Irgunu Feinstein nastoupil do propagandistické jednotky, odkud jej poslali na důstojnický kurz, během něhož byl vybrán pro svoji první misi. Šlo o bombový útok na železniční stanici v Jeruzalémě, jež sloužila jako hlavní místo, skrze nějž do města přijížděli britští vojáci. Jeho úkol spočíval v řízení automobilu, který na místo přiveze irgunisty s výbušninami, a následně útočníky odveze. Operace, naplánovaná na ráno 30. října 1946, však neproběhla tak, jak měla. Byla totiž předem prozrazena jejím velitelem Heinrichem Reinholdem, kterého Britové zatkli a při výsleších zlomili. Aby si zachránil život, prozradil jim vše nejen o tomto útoku, ale i o všem, co o Irgunu věděl. Reinholdovi nadřízení si všimli jeho zmizení, a z obav, že mise mohla být vyzrazena, ji odložili. Celkem třikrát ve zhruba hodinových rozestupech k nádraží vyslali svého muže, ale ten nic podezřelého nezpozoroval, a tak operace nakonec proběhla.\nNa železniční nádraží přijely dva Irgunem opatřené vozy taxi, v nichž na místo dorazili dva muži, převlečení za arabské nosiče zavazadel (Josef Levi a Mas'ud Biton), dále mladý pár, vydávající se za novomanžele odjíždějící na líbánky (Elijahu Levi a Sima Fleishhaker-Hoizman), a tři muži, coby stráž (dva z nich byli Dani'el Azulaj a Moše Horovic). „Nosiči“ vyndali z kufru vozu tři zavazadla „novomanželů“, naplněné výbušninami, a umístili je do čekárny nádraží. Elijahu Levi poté inicioval výbušné zařízení se zpožděným účinkem, zatímco jeho partnerka šla koupit jízdenky, aby co nejdéle nebudili podezření. Následně, za účelem varování všech na nádraží, na kufry umístila nápis „nebezpečí, miny“ v hebrejštině, angličtině a arabštině, doplněný symbolem Irgunu. Všiml si toho však přítomný arabský policista, který ji chytil za šaty, a dotázal se jí, co to má znamenat. Dokázala se mu ale vytrhnout a jeden ze tří stráží, která přijela s „novomanželi“, jej zastřelil samopalem. Poté část irgunistů naskočila do vozů, čekajících u vchodu (část z místa utekla jinak). Když ale chtěli odjet, spustili na ně připravení Britové palbu ze všech stran. Několik z nich bylo zasaženo, včetně Feinsteina, který řídil jeden z vozů, a utrpěl těžké zranění levé paže. „Novomanželka“, která seděla na místě spolujezdce, mu kusem svých šatů ránu za jízdy obvázala. Feinsteinovi se rychlou jízdou podařilo Brity setřást a dojet do jeruzalémské čtvrti Jemin Moše, kde se ukryli v jednom z bytů. Nedlouho poté však Britové čtvrť uzavřeli a na základě krvavých stop Feinsteina nalezli a zatkli. Poté jej převezli do vládní nemocnice, kde mu lékaři amputovali levou paži, aby zabránili sepsi. Kromě Feinsteina se Britům podařilo dopadnout ještě tři útočníky (zbylí dokázali uprchnout). Byli jimi Moše Horovic spolu s Mas'ud Bitonem, které zadrželi vojáci Arabské legie nedaleko nádraží, a Dani'el Azulaj, jehož se zraněním břicha a nohy dopadli ve stejné čtvrti jako Feinsteina. Na základě britských zátahů proti Irgunu, nesouvisejících s touto akcí, se potvrdilo, že Reinhold vyzradil tajné informace. Britové se pokusili zneškodnit výbušniny ukryté v kufrech na jeruzalémském nádraží. Ty však detonovaly a zabily přítomného ženistu.\n\nBritský vojenský soud zahájil proces se čtyřmi chycenými útočníky 25. března 1947. Pro Bitoniho a Horovice se Irgunu podařilo zajistit falešné alibi. Druhá dvojice prohlásila, že neuznává autoritu britského soudu, odmítá právní zástupce, a že se soudního řízení odmítá účastnit. Feinstein si namísto toho během slyšení pročítal spisy Ze'eva Žabotinského a vystoupil až před vynesením verdiktu, kdy mimo jiné prohlásil:\n\nVojenský soud následně vynesl rozsudek. Přijal alibi, které měli Bitoni a Horovic, a dvojici osvobodil, avšak Feinsteina a Azulaje odsoudil k trestu smrti oběšením. Feinstein ještě zvolal: „V krvi a ohni Judea padla, v krvi a ohni opět povstane!“ Poté byli odvedeni od soudu a umístěni do britského centrálního vězení v jeruzalémské čtvrti Migraš ha-Rusim. Azulaj se nakonec dočkal zmírnění trestu na doživotní odnětí svobody.\nV britském centrálním vězení se Feinsteinovým spoluvězněm stal dvacetiletý Moše Barazani z Lechi. Toho Britové zatkli a odsoudili k trestu smrti oběšením za držení zbraně a úmysl zabít britského vojenského velitele Jeruzaléma. Nebylo přitom běžné umístit dva vězně na společnou celu. V tomto případě však učinili výjimku, neboť Feinstein potřeboval výpomoc kvůli jeho amputované paži. Feinstein a Barazani pocházeli z odlišných poměrů a revizionistických skupin. Lišili se i z hlediska etnického: zatímco Feinstein (v Jeruzalémě narozený sabra) měl aškenázské předky, Barazani byl sefardský Žid původem z iráckého Bagdádu.\n\nPoslední dny jejich života ovlivnila poprava Dova Grunera a tří dalších příslušníků Irgunu v britské věznici v Akku, k níž došlo 16. dubna 1947. Barazani a Feinstein se měli stát prvními Židy, které Britové popraví v Jeruzalémě, avšak rozhodli se, že něco takového nedopustí. Podařilo se jim poslat vzkaz spoluvězňům v jiné cele s žádostí o ruční granáty, kterými by těsně před popravou zabili sebe a popravčí u šibenice. Inspirovali se biblickým příběhem jejich společného hrdiny Samsona, který zemřel, když strhl sloupy chrámu, v němž hodovali jeho věznitelé – nepřátelští Pelištejci. Při tom zvolal: „Ať zhynu zároveň s Pelištejci!“ (). Tato myšlenka nebyla v revizionistických kruzích nová. Stejný plán měl původně Gruner, pro něhož se do vězení podařilo propašovat výbušninu v balících jídla. Když byl posléze odvezen k popravě do Akka, zůstala výbušnina v jeruzalémské věznici.\n\nJakmile Barazaniho a Feinsteinův plán postupně schválilo vedení Lechi a Irgunu, začal pro ně spoluvězeň Eli'ezer Ben Ami z Lechi vyrábět improvizované výbušné zařízení. Podle původního plánu měla být výbušnina schována do krabiček modlitebních řemínků tfilin. Ukázalo se však, že by jí nedokázaly pojmout dostatečné množství. Ben Ami nakonec vymyslel, že by se výbušnina mohla ukrýt do pomerančů, které se ve vězení běžně konzumovaly. Z pomerančů odřízl horní část a vnitřek vydlabal. Následně jej napěchoval výbušninou spolu s kovovými úlomky, instaloval rozbušku se zápalnou šňůrou, a vrátil horní část. Dva takové pomeranče přeměněné v improvizované výbušné zařízení pak byly dvojici přineseny v košíku s ovocem a dalším jídlem, které v kuchyni připravovali vězni, aniž by upravené ovoce jakkoli vzbudilo pozornost stráží.\n\nDne 21. dubna 1947 byl v Jeruzalémě nařízen zákaz vycházení, což vedlo k dohadům, že budou Barazani a Feinstein brzy popraveni. Večer téhož dne přivedli Britové do vězení za odsouzenci rabína Ja'akova Goldmana, který byl Židovskou národní radou jmenován rabínem palestinských věznic a zahraničních britských internačních táborů. Goldman chtěl dvojici dodat odvahu a přislíbil jim, že s nimi následující den bude během popravy, která se měla uskutečnit ve 2.00 ráno. To Barazaniho s Feinsteinem šokovalo a neúspěšně se mu pokoušeli jeho úmysl rozmluvit. Svůj záměr mu však nemohli prozradit, aby jej nekompromitovali. Všichni tři pak na Feinsteinovu žádost zpívali modlitbu Adon olam, a když rabín odcházel, zpívala dvojice hymnu sionistického hnutí ha-Tikvu. S ohledem na nové skutečnosti a Goldmanovu jistou přítomnost při popravě se Barazani s Feinsteinem rozhodli změnit původní plán, aby neohrozili rabínův život. Poté ještě Feinstein věnoval britskému dozorci Thomasi Goodwinovi, kterému s Barazanimu přezdívali „dobrý žalářník“, svou Bibli s věnováním. V něm mimo jiné stálo: „Je lepší zemřít se zbraní v ruce, než žít s rukama nad hlavou.“ Dvacet minut před půlnocí, zhruba půl hodiny po Goldmanově odchodu, se oba muži postavili čelem k sobě a objali se. Barazani následně mezi jejich těla na úrovni srdce umístil pomeranče s výbušnými zařízeními a cigaretou zapálil zápalné šňůry. Následné dva výbuchy otřásly vězením a oba muži byli na místě mrtvi.\nNa pokyn palestinského vrchního aškenázského rabína Jicchaka ha-Levi Herzoga byli oba muži pohřbeni na Olivové hoře v Jeruzalémě, v části věnované obětem nepokojů v letech 1929 a 1936 až 1939. Pohřbu, který se uskutečnil 23. dubna, se směli zúčastnit jen nejbližší rodinní příslušníci, což představovalo rodiče obou mužů, Feinsteinovu snoubenku Rachel a jeho bratra. Na pohřbu promluvil rabín Arje Levin a Feinsteinův bratr Benjamin. Barazaniho a Feinsteinův jarcajt (výročí úmrtí) připadá na druhý den židovského měsíce ijar.\n\nOsud Barazaniho a Feinsteina se podle Ja'ira Šelega z deníku \"Ha'arec\" stal „jedním z nejslavnějších příběhů hrdinství v dějinách sionismu“. Básník Natan Alterman, který jinak platil za oponenta Irgunu a Lechi, o dvojici napsal oslavnou báseň, která vyšla v deníku \"Davar\". Článek v deníku skupiny Lechi připodobnil Barazaniho s Feinsteinem k bojovníkům Jodfatu a Masady, míst posledního vzdoru během první židovské války proti Římskému císařství. Vůdce revizionistické skupiny Irgun a pozdější izraelský premiér Menachem Begin byl skutkem těchto dvou mladých mužů natolik pohnut, že ve své poslední vůli požádal, aby byl po smrti pohřben po jejich boku na Olivové hoře. Přestože jsou vůdci národa pohřbíváni na Herzlově hoře, je Begin spolu s manželkou Alizou pochován vedle Barazaniho a Feinsteina.\n\nOd počátku 70. let 20. století byly na počest olej ha-gardom (Židů z revizionistických skupin popravených Brity na šibenici) pojmenovávány ulice v městech po celém Izraeli. Feinsteinovo jméno nesou mimo jiné ulice v Tel Avivu, Jeruzalémě či Beerševě. V prosinci 1982 byla k uctění jeho památky vydána poštovní známka o nominální hodnotě 3 šekelů, a to v rámci série známek věnovaných dvaceti „mučedníkům boje za izraelskou nezávislost“. V roce 2007 se při příležitosti 60. výročí Barazaniho a Feinsteinovy smrti uskutečnil státní obřad v Muzeu židovského odboje () v Jeruzalémě. Při té příležitosti se do Izraele vrátila Bible, kterou Me'ir Feinstein daroval dozorci Goodwinovi. Jeho syn ji po otcově smrti vrátil Feinsteinově rodině. Samotná Bible však zůstává v expozici muzea.\n\n\n"}
{"id": "506311", "url": "https://cs.wikipedia.org/wiki?curid=506311", "title": "Choriogonadotropin", "text": "Choriogonadotropin\n\nChoriogonadotropin (CG, či lidský CG, human: hCG) je glykoproteinový hormon ze skupiny gonadotropinů. Jeho funkce je velmi podobná funkci folitropinu a (FSH) luteinizačního hormonu (LH) dohromady. Chemicky se skládá ze dvou podjednotek (jde o heterodimer). Podjednotka alfa (α-hCG, řetězec s 92 jednotkami aminokyselin) se nijak nevymyká stavbě příbuzných hormonů, zato podjednotka beta (β-hCG, řetězec se 145 jednotkami aminokyselin) je poměrně specifická pro choriogonadotropin.\n\nChoriogonadotropin vzniká po oplodnění vajíčka a je vytvářen vyvíjejícím se embryem (jeho trofoblastem). Po 7–9 dnech po početí je možné zjistit tento hormon v krvi a o další 1–2 dny později lze choriogonadotropin nalézt i v moči. Proto se jedná o ideální látku pro těhotenské testy a jako takový se i běžně využívá. Mimo to je zvýšená hladina tohoto hormonu spojena s některými druhy rakoviny.\n\n"}
{"id": "506327", "url": "https://cs.wikipedia.org/wiki?curid=506327", "title": "Akmena (přítok Jūry)", "text": "Akmena (přítok Jūry)\n\nAkmena je řeka 2. řádu v Litvě, v Žemaitsku. Teče v okresech Kelmė (Šiauliaiský kraj), Šilalė a Tauragė. Je to levý přítok řeky Jūra. Je 71 km dlouhá.\n\nNázev souvisí s litevským slovem akmuo – kámen. (Samo české slovo kámen etymologicky souvisí se slovem akmuo, gen. akmens: jsou vysledovány souvislosti typu přesmyček: varna – vrána; karvė – kráva (rusky: karóva); zde akmens – kamene). Český ekvivalent by mohl být přibližně: Kamenice.\n\nPramení na západním okraji vsi Paalksniai (2,5 km na jihozápad od vsi Karklėnai. Teče zpočátku jižním směrem. Na východ od města Kaltinėnai přes řeku vede cesta Kaltinėnai – Kražiai, vzápětí stará \"Žemaitská magistrála\" č. 197 Kryžkalnis – Klaipėda, kde se řeka stáčí více na západ a počíná silněji meandrovat. Nedaleko, asi 2 km na levém břehu je hora Aušrinės kalnas (192 m n. m.). Nedaleko odtud přes řeku vede dálnice A1 Klaipėda – Vilnius, po dalších 3 km řeku překlenuje železobetonový most cesty Senasis Obelynas – Kazokai – Griguliai – dálnice A1. Na levém břehu je balvan jménem Pakoplyčio akmuo, za ním řeku překlenuje silnice Balsiai – // – Naujasis Obelynas – Vytogala – Upyna a vtéká na území Pagramantiské ChKO (litevsky Pagramančio regioninis parkas). Naproti obci Biržų Laukas (pravý břeh) je na levém břehu hradiště Vaičių piliakalnis. 2 km za ním se do řeky zleva vlévá Bremena, jedna z nejvíce znečistěných řek v Litvě. Po té míjí zleva ves Indija a dále meandruje směrem jižním zleva podél silnice č. 164 Šilalė – Tauragė, přičemž protéká Údolím slavíků (Lakštingalų slėnis) u obce Alijošiškės, až do Pagramantisu, kde tato silnice vede přes most na obrázku – na levý břeh a řeka dále podél té silnice teče až do soutoku s řekou Jūra. Do řeky Jūra se vlévá za Pagramantisem 71,7 km od jejího ústí do Němenu. Údolí řeky je široké 15 - 20 m, místy až 30 m, šířka koryta je 6 - 22 m, hloubka je 0,3 - 2,5 m, spád je 1,86 m/km.\n"}
{"id": "506333", "url": "https://cs.wikipedia.org/wiki?curid=506333", "title": "Kolnovice", "text": "Kolnovice\n\nKolnovice ( \"Kohlsdorf\", \"Kołnowice\") je vesnice, která je částí obce Mikulovice. Nachází se 2 km na sever od Mikulovic na hranicích s Polskem.\n\nKolnovice jsou zmiňovány poprvé roku 1263 pod názvem \"villa Scorosonis\", avšak s poznamenáním, že byly založeny již za vratislavského biskupa Vavřince (†1232). Tehdy se o ně před biskupem soudili potomci otmuchovských rychtářů Vítka a Siegfrieda. Jméno pocházelo zřejmě od lokátora jménem Skoroš (jako u blízkých Skorošic), ale pak se podstatně měnilo - \"Scorusdorph\", \"Colensdorf\" nebo \"Colisdorf\" - až se ustálilo na \"Kohlsdorf\". Český název \"Kolnovice\" se objevuje až za první republiky.\n\nI později se Kolnovice objevují jako drobný samostatný statek, navíc majetkově dělený, jejž vratislavský biskup uděloval lénem. Část byla dědičným fojtstvím, menší část byla majetkem ondřejovického faráře, největší část vsi se však ve 14. století dostala do majetku fojtství v Hlucholazech. Když město Hlucholazy fojtství počátkem 17. století vykoupilo, staly se Kolnovice přímo majetkem města. To je však roku 1622 prodalo rodině Troliů, kterým patřil statek v blízkých Heralticích (pol. \"Gierałcice\", něm. \"Giersdorf\"). K tomuto statku patřily Kolnovice ještě po nějakou dobu po rozdělení Slezska roku 1742: od r. 1748 je držela Anna Franziska von Grobst, od r. 1768 Ernst von Hund, od r. 1775 Joseph svobodný pán von Hund, od r. 1782 Karl Joseph von Schimonsky. Až roku 1790 bylo samostatné léno na Kolnovice uděleno Johannu Rennertovi, správci majetku knížete Lichtenštejna v Hlubčicích, který začal rozprodávat panské pozemky a založil osady Vysutá (Renertov) a Terezín. Teprve poté se dosud drobná osada rozrostla. V téže době se rozvinulo i místní přadláctví, které však již před polovinou 19. století podléhalo konkurenci strojové textilní výroby soustředěné v Jeseníku.\n\nPo vysídlení původních německých obyvatel roku 1945 byla obec dosídlena jen částečně a spíše dočasně. Poloha Kolnovic přímo v příhraničním pásmu byla důvodem toho, že byly postupně likvidovány tak, že v nich roku 1990 zbývalo jen 37 domů oproti 153 v roce 1930. V roce 1959 byla sice hranice s Polskem v tomto úseku korigována o 93,7 ha ve prospěch Československa, zároveň však Kolnovice přišly o menší část svého katastru.\n\nKolnovice byly samostatnou obcí až do roku 1960, kdy byly přičleněny k Mikulovicím.\n\nU Kolnovic se nalézají dvě osady založené koncem 18. století na místě panských dvorů a v současnosti rovněž ze značné části zničené, totiž:\n\nVysutá (do roku 1949 \"Renertov\", něm. \"Rennertsfeld\", též \"Rennedsfeld\", \"Rennersfeld\"), založená roku 1791 a pojmenována podle majitele kolnovického statku Johanna Rennerta. Zde bylo roku 1930 38 domů, roku 2001 jen 16. Několik východně položených pozemků, na nichž se nacházely nyní již zbořené domy, se roku 1958, po úpravě státní hranice, ocitlo v Polsku, přičemž se jedná o moderní polské parcely č. 258/2, 554/1 a 554/2 v katastrálnímu území Gierałcice, náležejícím ke gmině Hlucholazy. V případě těchto domů se jedná vesměs o místa s vegetací, přičemž dva domy se nacházely uprostřed pole, zatímco zbytek u cesty směřující z Vysuté k silnici spojující Hlucholazy a Gierałcice.\n\nTerezín (něm. \"Theresienfeld\", pol. \"Terezyn\"), založený roku 1796 a pojmenovaný podle Rennertovy matky. Zde bylo roku 1930 51 domů, roku 2001 jen 8. V této osadě se roku 1874 narodil významný slezský sochař Josef Obeth.\n\nObě osady byly k 1. lednu 1976 administrativně zrušeny.\n\nPočet obyvatel Kolnovic podle sčítání nebo jiných úředních záznamů:\nV Kolnovicích je evidováno 59 adres : 45 čísel popisných (trvalé objekty) a 14 čísel evidenčních (dočasné či rekreační objekty). Při sčítání lidu roku 2001 zde bylo napočteno 43 domů, z toho 29 trvale obydlených.\n\nZ Kolnovic jezdí hromadná doprava čtyřikrát denně v pracovní dny ( poslední bus v 12:05 ) a do Kolnovic taktéž čtyřikrát denně v pracovní dny ( poslední v 15:03 ). O víkendu není spojení žádné. Stav komunikací je velmi neutěšený, jelikož do renovací nechce investovat ani stát ani obec.\n\nAni po padesáti letech připojení k Mikulovicím nemají obyvatelé pitnou vodu, plyn ani kanalizaci. Na většině území není signál žádného mobilního operátora..\n\n"}
{"id": "506337", "url": "https://cs.wikipedia.org/wiki?curid=506337", "title": "Pultruze", "text": "Pultruze\n\nPultruze je způsob výroby vláknových kompozitů v nepřetržitém procesu.\n\nVynález pochází z padesátých let minulého století, v roce 1960 se pultruzí zabývalo asi 20 výrobců (převážně v USA), v roce 2009 se odhaduje počet výrobců ve světě na 90 a evropská produkce pultruzových kompozitů na 16 000 tun ročně.\n\nZásadně se rozeznává otevřený a uzavřený výrobní postup.\nPři otevřeném postupu se vedou vyztužovací vlákna přes ponořovací válec do vany s pryskyřicí. S pomocí zvláštní mřížky se rozdělením vláken tvoří žádaný profil. Vlákna se pak smáčí v pryskyřici a prochází několika oddíly, ve kterých se směs vláken a pryskyřice postupně formují až na konečný tvar. \n\nPři uzavřením postupu se dostávají všechna vyztužovací vlákna do styku s pryskyřicí teprve při formování, zde však pod tlakem. Tímto výrobním postupem se dosahují vyšší objemy obsažených vláken, lepší impregnace a snížení emise styrenu. \n\nNa nákresu vpravo je schematicky znázorněn výrobní postup:\nRovingy (Stellage) a \"rohože\" (Verstärkungsmaterial) jsou taženy přes impregnační vanu (Harzwanne) a vytvrzovací hlavu (Härtungswerkzeug) tažným zařízením (Ziehwerkzeug) k pile (Säge).\n\nDuroplast tvrdne v pultruzačním zařízení kontinuálně při teplotách mezi 100 a 200 °C. Vytvrzený profil se pak může rozřezat na libovolně dlouhé díly.\nCelý proces se udržuje v chodu s pomocí \"tažného zařízení\", které nepřetržitě táhne vytvrzený profil spolu s přiváděnými vlákny. Zařízení sestává z pásového tahače nebo z hydraulicky poháněných čelistí. (Anglický název \"pultrusion\" je odvozen z \"pull\"=táhnout a \"extrusion\"=protlačení).\n\nK pultruzi se dají použít i poměrně levné pryskyřice všech druhů. Pryskyřičná lázeň může obsahovat plniva, barviva a různé přísady pro zlepšení vlastností. Jako výztuž jsou vhodná skleněná nebo uhlíková vlákna (jednosměrně kladená nebo jako rohože) nebo i přírodní textilní vlákna. \n\nTechnologie je proto vhodná k výrobě (poměrně) cenově výhodných kompozitových profilů. Kvalita těchto kompozitů zhotovených za vysoké teploty při vytvrzování a při konstantních podmínkách podstatně převyšuje ručně skládané a za studena tvrzené kompozity. \nPodíl vlákenné výstuhy může dosáhnout až 70 % (u laminátu 20 %), šířka hotového profilu může být až 1000 mm a výška 500 mm. Materiál se dá zpracovávat rychlostí do 150 cm/min.\nU novějších pultruderů se pryskyřice do tvarovací hlavy vstřikuje, což zajistí lepší prosycení výztuže a odstranění par reaktivního rozpouštědla. Pultruzí se vstřikováním lze vyrábět i sendvičové panely. Nyní se pro pultruzi používají také \"prerepregy\", profily, i zakřivené, je potom možno použít pro primární prvky letadel Pultruze prepegu s uhlíkovými vlákny a epoxidovou pryskyřicí je však diskontinuální proces, protože epoxidová pryskyřice pomaleji reaguje a profil se musí před odtažením nechat vytvrdit alespoň na 70%.\n\nPříspěvek se zakládá v hlavních bodech na článku Strangziehen na německé WIKIPEDII.\n\n"}
{"id": "506339", "url": "https://cs.wikipedia.org/wiki?curid=506339", "title": "Občanský pakt solidarity", "text": "Občanský pakt solidarity\n\nObčanský pakt solidarity (francouzsky \"Pacte civil de solidarité\", v běžné řeči jako \"PACS\" [paks]) je forma registrovaného partnerství ve Francii, která platí od 15. listopadu 1999. Umožňuje společné vlastnictví, společné zdanění a daňově zvýhodněné dědické řízení.\n\nNa rozdíl od většiny obdobných partnerství v jiných státech, není PACS omezen výhradně na stejnopohlavní dvojice, ale mohou jej uzavírat i dvojice různého pohlaví. Ty tvoří zhruba 94 % případů, zbytek připadá na stejnopohlavní páry. Především ony tuto možnost využívaly, neboť nemohly až do roku 2013 klasické manželství ve Francii uzavírat.\n\nOproti manželství se PACS neuzavírá na radnici, ale u soudu, neboť se jedná o smlouvu mezi dvěma občany o uspořádání vzájemných vztahů, především majetkových. Smlouva zavazuje poskytovat vzájemnou pomoc dohodnutým způsobem. PACS neumožňuje adopce dětí. Občanský pakt nemohou uzavřít osoby, které jsou v přímém příbuzenském vztahu a dále pokud je jeden z partnerů v manželském svazku nebo již uzavřel jiný PACS nebo není plnoletý. \n\nPakt uzavřený mezi občanem Česka a občanem Francie je možné zapsat do zvláštní matriky v Brně. PACS je možné jednostranně vypovědět.\n\nObčanský pakt solidarity kromě hlavního území Francie platí též např. ve Francouzské Guyaně a dalších zámořských územích Francie.\n\nPACS byl rovněž vzorem pro rakouské Zelené, kteří prosazovali vlastní verzi registrovaného partnerství nazvanou občanský pakt (\"Zivilpakt\" – \"ZIP\"). V Rakousku však bylo koncem roku 2009 schváleno obvyklé registrované partnerství pouze pro stejnopohlavní páry.\n\n\n"}
{"id": "506340", "url": "https://cs.wikipedia.org/wiki?curid=506340", "title": "Elektrické lokomotivy Škoda", "text": "Elektrické lokomotivy Škoda\n\nElektrické lokomotivy vyrábí plzeňská firma Škoda od roku 1927, kdy brány továrny opustil první stroj s firemním označením Škoda 1ELo (u ČSD řada E 466.0). Nejnovějším typem je lokomotiva Škoda 109E, jejíž produkce byla zahájena roku 2008 a kterou České dráhy provozují s označením řady 380.\n\nPrvní elektrické železniční tratě v tehdejším Československu měly charakter lokální (Tábor – Bechyně a Rybník – Lipno nad Vltavou) a příměstský (Tatranské elektrické železnice, Trenčianska elektrická železnica, Vídeň – Bratislava a síť drah na Ostravsku) a byly obsluhovány až na výjimky elektrickými vozy (často již na rozhraní tramvaje a železnice).\n\nPrvní elektrickou lokomotivu převzaly ČSD v červnu 1926. Stroj s akumulátorovým pohonem a označením E 407.001 byl vyroben ve spolupráci Františka Křižíka a strojírny Breitfeld & Daněk. Určen byl pro posun v pražském železničním uzlu, o jehož elektrifikaci rozhodlo ministerstvo železnic roku 1924 a která byla dokončena roku 1928. Právě pro posun na těchto elektrifikovaných pražských spojkách byly u Škody objednány dva typy elektrických lokomotiv – pro dopravu osob (tři kusy, označena jako Škoda 1ELo) a nákladu (dva kusy, Škoda 2ELo). Následující produkce z doby první republiky byla kusová a určená výhradně pro Československé státní dráhy. Kromě klasických elektrických lokomotiv vyráběla Škoda i lokomotivy akumulátorové.\n\nVětší rozmach výroby elektrických lokomotiv nastal pod druhé světové válce, kdy Československo začalo elektrifikovat hlavní železniční tah Ústí nad Labem – Praha – Ostrava – Žilina – Prešov – Košice – Čierna nad Tisou, na který navázala elektrifikace dalších hlavních tratí. První elektrickou traťovou lokomotivou se stal typ Škoda 12E (u ČSD řada E 499.0, nyní řada 140) vyráběný od roku 1953. Tentýž rok byl zároveň zprovozněn první elektrifikovaný úsek výše zmíněné hlavní trati mezi severními Čechami a východním Slovenskem. Od té doby byla Škoda výhradním dodavatelem elektrických lokomotiv pro ČSD (až do roku 1991).\n\nOd druhé světové války byly rovněž vyráběny odklizové lokomotivy používané v povrchových dolech. Prvním takovým typem byla Škoda 10ELo (od roku 1948), na který navázaly další typy vyráběné až do konce 80. let 20. století. Kromě československých dolů byly dodávány i pro doly sovětské či čínské.\n\n„Klasické“ elektrické lokomotivy začala Škoda vyvážet na přelomu 50. a 60. let. Jednalo se především o export do Sovětského svazu, kde největších objemů dosáhly stroje řad ČS2 a ČS4 několika různých továrních typů, Bulharska a Polska. Na přelomu 80 a 90. let 20. století zakoupily lokomotivy Škoda i východoněmecké dráhy, v první polovině 90. let několik kusů i italský dopravce. V té době ale kvůli rozpadu tzv. východního bloku masová výroba elektrických lokomotiv ve Škodě skončila, v omezené míře pokračovaly pouze dodávky strojů řady ČS7 pro ruské a ukrajinské železnice.\n\nAč byly nadále zpracovávány projekty nových typů lokomotiv, ve druhé polovině 90. let (vyjma exportované řady ČS7) vyrobila Škoda pouze několik strojů pro Doly Nástup Tušimice (dnes Severočeské doly). Výroba typu 82E (ruská a ukrajinská řada ČS7) byla ukončena roku 1998. Od roku 2000 tak nastala dlouhá odmlka, teprve až v roce 2008 vyrobila Škoda Transportation první stroje zcela nové třísystémové řady 380 pro České dráhy (typ 109E), ze které byla odvozena i varianta pro slovenské železnice.\n\nDo začátku výroby prototypů strojů 109E vyprodukovala Škoda od roku 1928 celkem 5 553 elektrických lokomotiv.\n\nŠkoda pro své tovární označení dodnes používá kombinaci čísla, což je pořadové číslo typu lokomotivy tak, jak byly postupně vyvíjeny, a písmena „E“ (značící elektrickou lokomotivu). V počátcích (do roku 1952) používala kombinaci čísla a písmen „ELo“ (elektrická lokomotiva). První typ elektrické lokomotivy z Plzně je tedy označen jako Škoda 1ELo, nejnovější typ nese označení Škoda 109E. (V původních dobových pramenech jsou první dva typy značeny jako ELo 1 a ELo 2.)\n\nZa písmeny „ELo“ nebo „E“ se potom nachází další číslo značící výrobní sérii, přičemž tyto série se mezi sebou často v detailech (ale i podstatnějších komponentech) odlišují. Číslice 0 je využívána pro prototypy (např. Škoda 53E0), běžné série začínají číslem 1 (Škoda 53E1 až Škoda 53E8).\n\nMísto čísla série se můžou za písmenem „E“ nacházet písmena „m“ nebo „r“ značící modernizaci nebo rekonstrukci.\n\nTovární označení typů lokomotiv se nemusí shodovat s označením řadou, která je lokomotivám přidělena pro běžný provoz. Příkladem může být typ Škoda 57E, jehož první série 57E1 je v provozu u Českých drah označena řadou 122, série 57E2 naopak řadou 123. Naopak řada ČS2 ruských (dříve sovětských) železnic vznikla dodávkou několika továrních typů (25E, 34E, 53E a 54E).\n\nSeznam je seřazen dle továrních typů, začíná tedy lokomotivou Škoda 1ELo a končí zatím posledním typem Škoda 109E. Řada mezi těmito dvěma modely ale není kompletní, neboť některé typy byly sice vyprojektovány, k jejich výrobě ale z různých příčin nedošlo (chybí tedy např. lokomotivy Škoda 60E, 86E a další).\n\nV seznamu je obsažena i úzkorozchodná elektrická jednotka Škoda 35E (řada E 10.0), která svým továrním označením 35E zapadá do řady elektrických lokomotiv.\n\n"}
{"id": "506350", "url": "https://cs.wikipedia.org/wiki?curid=506350", "title": "Davisův průliv", "text": "Davisův průliv\n\nDavisův průliv, zvaný též Davisova úžina ( , , ), se nachází mezi Grónskem a Baffinovým ostrovem v Atlantském oceánu.\n\nNa severu sousedí s Baffinovým zálivem v Severním ledovém oceánu, pomyslnou hranicí je 70. rovnoběžka. Východní hranici tvoří západní pobřeží Grónska. Na jihu sousedí s Labradorským mořem, jižní hranice je dána 60. rovnoběžkou spojující jih Grónska s Labradorem. Západní hranici tvoří východní pobřeží Baffinova ostrova a spojnice mysu East Bluff s mysem Chidley na Labradoru.\n\nPrůliv nese jméno po anglickém průzkumníkovi Johnu Davisovi (1550–1605), který oblast prozkoumával při hledání Severozápadní cesty.\n"}
{"id": "506352", "url": "https://cs.wikipedia.org/wiki?curid=506352", "title": "Pařížský kongres", "text": "Pařížský kongres\n\nPařížský kongres v roce 1856 byl mezinárodním setkáním, svolaným kvůli uzavření míru po Krymské válce z let 1853-1856, jenž se konal v Paříži v roce 1856. Pařížského kongresu se zúčastnili zástupci států, jež se Krymské války zúčastnily, tedy Francie, Spojeného království, Osmanské říše, Ruska a Sardinského království, ale také Rakouska a Pruska, tedy mocností, jež se přímo do války nezapojily.\nVýsledkem jednání na tomto kongresu se stala Pařížská smlouva.\n\n"}
{"id": "506362", "url": "https://cs.wikipedia.org/wiki?curid=506362", "title": "Rassvet", "text": "Rassvet\n\nRassvet ( ), konstrukční označení MIM-1 (Malý výzkumný modul-1, ), je jedním z modulů ruského segmentu Mezinárodní vesmírné stanice (ISS). Je druhým ze tří příspěvků Ruska do výzkumného programu stanice ISS. I přes jistou podobu v pojmenování s blokem MRM-2 se mu tento tvarově, ani velikostně vůbec nepodobá. U MRM-2 se spíše vycházelo z tvaru modulu Pirs a dopadlo to podle předpokladů, kdežto MRM-1 je vyrobený na základě zcela nových projektů a proto je tvarově velmi odlišný. Modul obsahuje dva čelní stykovací uzly, kdy jedním bude připojen ke spodnímu stykovacímu portu modulu Zarja a druhý bude sloužit k přijímání ruských lodí Sojuz, a nebo Progress. Modul vynesl americký raketoplán Atlantis při misi STS-132.\n"}
{"id": "506370", "url": "https://cs.wikipedia.org/wiki?curid=506370", "title": "Suffer", "text": "Suffer\n\nSUFFER jsou jihočeská pop-punková kapela založená v roce 1997 na kořenech kapely \"WRONG JOKE\", ve které působili všichni tři zakládající (a stávající) členové SUFFER – Míra, Roman a Honza. Od začátku měli kluci jasno, chtějí hrát hudbu, kterou sami poslouchají a mají rádi. Již od té doby je v jejich tvorbě znát vliv US melo hc/punkových kapel 90.let převážně (ale nejen) z hudebních stájí Fat Wreck a Revelation.\n\nSvůj debutový počin - 8 písňové CD-R \"Shut Up And Suffer\" (Samuel Recs. 001) vydávají SUFFER v roce 1998. Kapela i nahrávka se těší příznivým kritikám a tak koncem roku 1999 přichází na řadu nahrání dalšího alba. Tím je dnes již legendární CD \"When The Whales Die\" (Samuel Recs. 004), které vychází na jaře roku 2000. Následným neúnavným koncertováním se dostávají SUFFER do povědomí širšího publika, upevňují si svou pozici na CZ hc/punkrockové scéně a pracují na novém materiálu. Během následujících měsíců nahrávají 5 skladeb, které však nikdy nespatří světlo světa jako celek, 3 jsou použity na různé kompilace, 2 upadají v zapomnění.\n\nV zimě 2000 přichází do kapely Vikk a obsazuje doposud začarovaný post baskytaristy. Kruh se uzavírá a SUFFER se na podzim roku 2001 odebírají do studia aby nahráli materiál na novou desku. Během týdne vzniká ve studiu Exponent (renomované studio ve slovenském městečku Hlohovec) 13 skladeb a jeden cover song. Materiál vychází o pár měsíců později pod názvem \"4 Happy Guys And Beautiful Girls\" (Samuel Recs. 006). Nová deska s novým nábojem a zvukem jasněji naznačuje, kam se bude kapela hudebně ubírat. SUFFER opět brázdí ČR křížem krážem, vydávají se na koncerty do sousedních států, v mezičase nahrávají další 3 skladby – dvě exkluzivně pro kompilaci \"SK8 At All Hazzards! Vol. I.\" z produkce CZ sk8-punk firmy FINAL a jeden cover song od CZ hardcore legendy Kritická Situace pro plánovanou tribute kompilaci, která však nikdy nevyšla.\n\nSUFFER nadále pilně koncertují a na jaře roku 2003 se vydávají na své první mini-tour po Německu a Polsku. Po návratu domů se opět věnují přípravě skladeb na nové album, které nahrávají na jaře 2004 opět ve studiu Exponent. CD s názvem \"Thirteen\" (Samuel Recs. 013) vychází v létě opět pod vlajkou Samuel Records. Stylově se skladby ubírají stejným směrem jako doposud, jen jsou více melodické a uhlazenější, za což si SUFFER vysluhují od jedněch pochvaly, druzí jim vyčítají odklon od HC kořenů. Během léta stačí SUFFER ještě natočit ve velmi skromných podmínkách svůj první klip k písni \"Secret Girl\" a objevit se na několika letních festivalech.\n\nDalší roky jsou pro SUFFER ve znamení koncertování a věnování se svým osobním životům. Potkávají se na pódiích s kapelami zvučných jmen (viz níže), poznávají nové přátele... Frontman Míra pracuje na zřízení nahrávacího studia, rodí se plán, že by další deska mohla vzniknout právě tam. Práce na nových skladbách jsou v plném proudu a SUFFER se opět zavírají do studia, tentokrát již ne do slovenského Exponentu, nýbrž do „téměř vlastního“ Studia Kamarád. Zde vzniká nový materiál, již plně v režii a produkci SUFFER pod taktovkou frontmana Míry a dlouholetého kamaráda Lukáše \"Pohona\" Doležala. V mezičase si SUFFER \"odskakují\" na další mini-tour po Německu. Po návratu domů s dobitými baterkami opět intenzivně věnují práci na novém materiálu. Výsledkem téměř roční práce je aktuální EP \"Suffer Strikes Back!\", kterým o sobě dávají SUFFER po dlouhých třech letech opět vědět. Album vzniklo od začátku do konce v rukách kapely, poprvé bez účasti Samuel Records a vychází v červnu 2007. Velkolepým koncertem ve své rodné Třeboni oslavují 10 let své existence a směle vykračují vstříc nové dekádě...\n\nRok 2008 znamená pro kapelu zásadní změnu a celkem slušnou čáru přes rozpočet. Z osobních důvodů (zahraniční mise) odchází basák Vikk a je potřeba najít rychlou a plnohodnotnou náhradu. Tou se stává frontman třeboňské kapely INSIDE PAIN \"Míra \"MIDIN\" Kajan\", který se zhostil této role naprosto bravurně a s nadhledem. Rok se sešel s rokem \"Midin\" odchází studovat, \"Vikk\" se vrací na svůj původní post. Pomalu začínají přípravy na nové album, které by se mělo začít točit během jara 2010.\n\n\n\n\n\n"}
{"id": "506379", "url": "https://cs.wikipedia.org/wiki?curid=506379", "title": "Accept", "text": "Accept\n\nAccept je německá heavymetalová hudební skupina z města Solingen. Skupina vznikla na počátku sedmdesátých let dvacátého století a jejím zakladatelem je Udo Dirkschneider, který svým jedinečným hlasem profiloval skupinu. První album nahrál Accept v roce 1979. Postupem několika let, se Accept vyšplhal mezi špičku heavy metalových skupin albem Restless and Wild (1982). Následující roky Accept postupně vydával své nejúspěšnější desky Balls to the Wall (1983), Metal Heart (1985), Rusian Roulette (1986). V roce 1987 je Udo Dirkschneider donucen z kapely odejít a zakládá skupinu U.D.O.. Důvodem bylo, že kapela chtěla více oslovit Americké fanoušky a to mělo za příčinu změnu stylu. Na pozici zpěváka místo Uda nastupuje David Reece a vydávají album Eat the Heat (1989), které bylo propadákem. Následně Udo s Acceptem odehraje několik koncertů. Accept s Udem nahraje další poměrně úspěšnou desku Objection Overruled (1993). Po následujících, ne moc úspěšných albech Death Row a Predator se Udo vrací (1996) ke své skupině U.D.O. V letech 2004–2005 Accept odehrál několik koncertů. V roce 2009 se Accept nedohodl s Udem na následující spolupráci a našel si nového zpěváka Marka Tornilla, se kterým je celkově úspěšný a hrají dodnes. \n\nKapela hrála velmi důležitou roli ve vývoji speed metalu a power metalu. V roce 2005 skupina ukončila svoji činnost, následně ji ovšem v roce 2010 s novými členy obnovili kytarista Wolf Hoffmann a baskytarista Peter Baltes. \n\nMezi nejúspěšnější alba patří Balls to the Wall, Restless and Wild a Metal Heart. Největšími hity kapely jsou Balls to the Wall, Metal Heart, Princess Of The Dawn a Fast as a Shark (Udo Dirkschneider era), Teutonic Terror (Mark Tornillo era).\n\n\n\n"}
{"id": "506380", "url": "https://cs.wikipedia.org/wiki?curid=506380", "title": "Sůl nad zlato (film)", "text": "Sůl nad zlato (film)\n\nSůl nad zlato ( \"Soľ nad zlato\", \"Il principe del sale\", \"The Salt Prince\") je koprodukční pohádkový film natočený na motivy stejnojmenné pohádky Pavla Dobšinského v roce 1982. Film natočil režisér Martin Hollý. V hlavních rolích hráli Libuše Šafránková, která ztvárnila princeznu Marušku a solného prince hrál Gábor Nagy.\n\nBylo jedno království, kterému vládl král Pravoslav, jeho žena již nežije, ale zanechala mu tři krásné dcery a žádného syna. Království tedy bude vládnout jedna z jeho dcer. První dvě princezny Vanda a Barbora měly rády bohatství. Nejmladší Maruška milovala přírodu. Nastal čas, aby se jeho dcery vdaly a jedna z nich usedla na trůn. Král měl nejradši Marušku, protože byla tolik podobná své matce. Pravoslav se chtěl rozhodnout spravedlivě. Rozhodl se tedy, že každá mu poví jakou lásku k němu chová. Která z dcer ho bude milovat nejvíc, té dá královskou korunu. První dvě dcery otci řekly, že ho milují jako zlato, víc než všechny poklady světa. Vybraly za manžele bojechtivé muže. Maruška si vybrala solného prince, otci řekla, že ho miluje jako sůl a on ji vyhodil ze zámku. Solný princ byl svým otcem solným králem proměněn v solný sloup. Království Pravoslavovo proklel. Sůl se změnila ve zlato. A jak už to v pohádkách bývá vše dopadne dobře. Maruška vysvobodí solného prince, zlomí prokletí ve své zemi a stane se královnou.\n\n\n\n"}
{"id": "506381", "url": "https://cs.wikipedia.org/wiki?curid=506381", "title": "Kostelec u Holešova", "text": "Kostelec u Holešova\n\nObec Kostelec u Holešova (německy \"Kosteletz bei Holleschau\") se nachází ve Zlínském kraji, okrese Kroměříž. Žije zde obyvatel. Skládá se ze dvou katastrálních území, druhou částí obce jsou Karlovice.\n\nObec leží při severozápadní hranici Zlínského a Olomouckého kraje, v kroměřížském okrese v nadmořské výšce 260 m n. m.. Sousedí s obcemi Němčice, Roštění, Rymice a Stará Ves. Výhodou je blízká vzdálenost do mnoha měst, například: Holešov (6,5 km jv.), Hulín (7 km jz.), Přerov (10 km s.), Kroměříž (12 km jz.), Bystřice pod Hostýnem (12 km v.), Zlín (20 km jv.), Olomouc (30 km sz.). Praha je asi 235 km daleko.\n\nZ geomorfologického hlediska spadá Kostelec do území Podbeskydské pahorkatiny, jejími kopci je obklopen ze tří stran.\n\nObec byla osídlena už v pravěku. V Kosteleckém lese se při archeologických vykopávkách nalezly mohyly s lužickou keramikou, bronzová jehlice, žárové hroby s amforami a náramky. Neví se však, kdy a kdo obec založil. První písemná zmínka je z roku 1131, byla napsána v latině a napsal ji olomoucký biskup Jindřich Zdík. Od té doby se v Kostelci vystřídalo několik pánů a šlechtických rodů (např. Prusinovští z Víckova, Lobkovicové, Rottalové). Posledním vlastníkem byl až do třicátých let minulého století rod Vrbnů z Holešova.\n\nHraběnka Marie Barbora z rodu Rottalů založila v roce 1780 na katastru obce osadu, kterou pojmenovala podle svého syna (Karel) Karlovice a osídlila ji 20 poddanými z Kostelce. Karlovice existují dodnes a stále správně spadají pod Kostelec.\n\nVývoj počtu obyvatel za celou obec i za jeho jednotlivé části uvádí tabulka níže, ve které se zobrazuje i příslušnost jednotlivých částí k obci či následné odtržení.\n\nV roce 1997 vznikly obecní znak a vlajka. Na znaku jsou překříženy klíč a meč, které symbolizují patrony místního kostela, svatého Petra a Pavla. Hradební zeď s cimbuřím symbolizují tvrz, která ve 13. století stála nad obcí. Červená barva je symbolem mučednické smrti obou patronů a byla převládající v erbech rodů, kterým obec kdysi patřila.\n\nOd roku 1953 v obci působí fotbalový klub SK Moravan (dříve TJ Moravan), který se momentálně (2016/17) skládá ze 3 mužstev. Mužstvo mužů působí od sezóny 2011/12 v I. B třídě Zlínského kraje, mladší a starší přípravka hrají okresní přebor. V letech 2010–2016 měl klub i mužský B tým, ten byl ale z důvodu malého počtu hráčů zrušen.\n\nPod hlavičkou místního TJ Sokol (v obci od roku 1906) nastupují 2 mužská a 1 žákovské mužstvo v okresních soutěžích.\n\n\nNejdéle působili v úřadě František Pospíšilík (1878–1892) a Radoslav Pospíšilík (2000–2014), oba 14 let.\n\n\n\n"}
{"id": "506383", "url": "https://cs.wikipedia.org/wiki?curid=506383", "title": "Slib (Jiří Kratochvil)", "text": "Slib (Jiří Kratochvil)\n\nSlib (2009) je román Jiřího Kratochvila. Vypráví příběh o problému viny a vztahu snů a skutečnosti na pozadí reálií Brna 50. let 20. století.\n\nÚstřední postavou románu je brněnský architekt Modráček, který nedostal příležitost plně projevit svůj umělecký talent a tuší, že společenská situace 50. let mu to už nedovolí. Kruté politické procesy, jejichž obětí se stala i jeho sestra, v něm postupně probouzejí šílené plány na odplatu. Impulzy a zároveň inspiraci pro jednání mu poskytují jeho vlastní vzpomínky potvrzované náhodami, jimž přikládá osudový význam.\n\nPříčinu smrti své sestry zosobnil v důstojníkovi StB Láskovi. Původní plán na symbolické uvěznění Lásky v pozlacené kleci uprostřed náhodně objeveného sklepení pod vlastním domem se změní shodou náhod ve skutečnost. Počet vězněných se však postupně zvyšuje. Zprvu dílem náhody, později kvůli Modráčkovým ohledům k dříve uvězněným. Architekt pro ně v rozlehlých podzemních prostorách buduje ohromující stavební komplex, který mu nebylo umožněno vytvořit nad zemí. Prostředky získává z pokladu zanechaného v podzemí vyhnanými německými obyvateli a také z prodeje částí klece, jež se ukázala být ze zlata. S posedlostí rozvojem absurdního \"horizontálního města\" se prohlubuje i Modráčkovo šílenství. V ideálním domě vzniká komunita lidí, jež více méně smířená se svým osudem se učí společně žít.\n\nKratochvil v díle mísí místy detektivní postupy se surrealistickými vizemi, střídá roli vypravěčů a prostřednictvím těchto efektů neustále živí čtenářovu pozornost. Snad aby nechal lepší průchod čtenářově fantazii, připustil dva konce příběhu. Uvěznění se dočkají svobody a zavdají mladé dvojici souložící po desetiletích nedaleko místa činu podnět k úvahám nad problémem viny v dávno minulé době. Nebo nešťastnou náhodou zahynou a novinář Petr Luňák se náhodně a symbolicky přiblíží k jejich ztracenému hrobu v podzemí i k jedné z aktérek příběhu, aniž by si dokázal události spojit. Některé prvky romány byly označeny jako postmoderní.\n\nJako inspiraci Kratochvil přiznává stejnojmenné dílo Friedricha Dürrenmatta a jednu z povídek Vladimira Nabokova. Zřetelný je i vliv starších děl samotného autora.\n\n\n"}
{"id": "506385", "url": "https://cs.wikipedia.org/wiki?curid=506385", "title": "Quartier du Jardin-des-Plantes", "text": "Quartier du Jardin-des-Plantes\n\nQuartier du Jardin-des-Plantes (\"čtvrť Botanická zahrada\") je 18. administrativní čtvrť v Paříži, která je součástí 5. městského obvodu. Má rozlohu 79,8 ha a nepravidelný tvar. Na jihu a jihovýchodě ji ohraničují bulváry \"Port-Royal\" a \"Saint-Marcel\", na východě bulvár \"Hôpital\", na severovýchodě řeka Seina, hranici na severu tvoří ulice \"Rue Cuvier\" a \"Rue Lacépède\" a na západě \"Rue Mouffetard\" a \"Rue Pascal\".\n\nČtvrť nese jméno botanické zahrady a veřejného parku Jardin des plantes.\n\n"}
{"id": "506386", "url": "https://cs.wikipedia.org/wiki?curid=506386", "title": "Slib (rozcestník)", "text": "Slib (rozcestník)\n\nSlib může označovat:\n\n"}
{"id": "506387", "url": "https://cs.wikipedia.org/wiki?curid=506387", "title": "Petr Skála", "text": "Petr Skála\n\nPetr Skála (* 1957) je český lékař a politik, bývalý senátor za obvod č. 5 – Chomutov.\n\nOd roku 1981 se v Chomutově věnuje chirurgii a sportovní medicíně, má vlastní soukromou ambulantní praxi. Pracuje také v Nemocnici s poliklinikou v Chomutově.\n\nNikdy nebyl členem žádné strany. V roce 2006 se rozhodl, že bude kandidovat na uvolněné senátorské místo v Chomutově. Díky své popularitě, kterou získal především vlastní lékařskou praxí, dokázal sehnat 10 000 podpisů, a nemusel tak kandidovat za žádnou politickou stranu či hnutí. V samotných senátních volbách dokázal v obou kolech porazit občanskodemokratickou primátorku města, Ivanu Řápkovou a ve druhém kole volby dokonce obdržel 73,38 % hlasů.\n\nV Senátu působil ve Výboru pro zdravotnictví a sociální politiku a stal se členem Klubu otevřené demokracie. V horní komoře pracoval pouze tři měsíce, poté odstoupil kvůli srdečním potížím. Jedná se tak o prvního senátora, který z horní komory odešel ze zdravotních důvodů.\n\n"}
{"id": "506394", "url": "https://cs.wikipedia.org/wiki?curid=506394", "title": "Hokejový turnaj v Chamonix 1909", "text": "Hokejový turnaj v Chamonix 1909\n\nHokejový turnaj v Chamonix se konal ve dnech 23. – 25. ledna 1909. Byl prvním turnajem reprezentačních mužstev v ledním hokeji. Pozvána byla klubová mužstva z Anglie: Prince's IHC Londýn, Francie: CP Paříž, Belgie: FPB Brusel, Švýcarska: CP Lausanne a Čech: SK Slavia Praha, která reprezentovala jednotlivé země. Český svaz hokejový se ale na návrh Emila Procházky rozhodl vyslat reprezentační výběr Čech. Turnaj měl takový úspěch, že se LIHG rozhodla již za rok uspořádat první mistrovství Evropy v ledním hokeji.\n\n Čechy – Francie 1:8 (0:5, 1:3)\n\n23. ledna 1909 – Chamonix\nBranky: Palouš – Lacroix 2, Blayn 4, de Rauch 2.\n\nČechy: Gruss – Hammer, J. Fleischmann – Malý – Vindyš, J. Jarkovský, Palouš.\n\n23. ledna 1909 – Chamonix\nBranky: Stonor 2, Macklin.\n\n23. ledna 1909 – Chamonix\nBranky: Blayn.\n\n24. ledna (dopoledne) 1909 – Chamonix\nBranky: Jaroslav Jarkovský, Vindyš – Max Sillig 5, Berdes 3.\n\nČechy: Gruss – Hammer, J. Fleischmann – Malý – Vindyš, J. Jarkovský, Palouš.\n\n24. ledna 1909 – Chamonix\nBranky: Max Sillig 4, Megroz, Payot – Verbeyst, Loicq.\n\n24. ledna (odpoledne) 1909 – Chamonix\nBranky: Duden 6, Macklin 3, Stonor 2.\n\nČechy: Potůček – Hammer, J. Fleischmann – Malý – Vindyš, J. Jarkovský, Palouš.\n\n25. ledna 1909 – Chamonix\nBranky: Lacroix 2, Gournier.\n\n25. ledna 1909 – Chamonix\nBranky: Waite 4.\n\n25. ledna 1909 – Chamonix\nBranky: Vindyš – Verbeyst 3, Maurice Deprez.\n\nČechy: Potůček – Hammer, J. Fleischmann – Malý – Vindyš, J. Jarkovský, Palouš.\n\n25. ledna 1909 – Chamonix\nBranky: Blayn – Stonor, Duden.\n\n1. Velká Británie\nBrankář: Thomas J. Unite.\nObránci: Bethune Minet \"Peter\" Patton, Bevan Charles Cox.\nZáložník: Harold Herman Duden.\nÚtočníci: Lawford, Hugo W. Stonor, Albert N. C. Macklin, Sopforth, Waite.\n\n2. Francie\nBrankář: Maurice del Valle.\nObránci: Alexandre Clarke, Robert van der Hoeven.\nZáložník: Raymond Mézières\nÚtočníci: Robert Lacroix, Alfred de Rauch, Pierre Daniel-Blayn, Paul Ruinat de Gournier.\n\n3. Švýcarsko\nBrankář: Moreau.\nObránci: Édouard Mellor, Daws.\nZáložník: Oscar Auckenthaler.\nÚtočníci: Alfred Mégroz, Max Sillig, F. Payot, Berdès.\n\n4. Belgie\nBrankář: Hayois.\nObránci: Fernand De Smeth, Louis De Smeth.\nZáložník: Paul Goemine.\nÚtočníci: Jean-Paul Verbeyst, Paul Loicq, Maurice Deprez.\n\n5. Čechy\nBrankáři: Josef Gruss, Antonín Potůček\nPravý obránce: Boleslav Hammer\nLevý obránce: Jan Fleischmann\nZáložník: Ctibor Malý\nPravé křídlo: Otakar Vindyš\nStřední útočník: Jaroslav Jarkovský\nLevé křídlo: Jan Palouš\n\n\n\n"}
{"id": "506399", "url": "https://cs.wikipedia.org/wiki?curid=506399", "title": "Národní park Saltfjellet a Svartisen", "text": "Národní park Saltfjellet a Svartisen\n\nNárodní park Saltfjellet a Svartisen (norsky \"Nasjonalpark Saltfjellet og Svartisen\") se nachází v severní části Norska, v kraji Nordland, na severním polárním kruhu mezi městy Mo i Rana a Bodø. Je jedním z největších (2102 km²) a nejvýznamnějších parků v Norsku.\n\nTento rozsáhlý národní park skýtá mnohé možnosti pro turistiku, horolezectví, lov, focení, paragliding či jiné sporty. Velmi nízká hustota osídlení a velmi málo zásahů člověka do přírody umožňují absolutní odpoutání od civilizace, zároveň však park protínají turistické cesty, na kterých najdeme záchytné bivakovací chaty, sponzorované velice promyšleným a fungujícím systémem Norského turistického spolku \"(Den Norske Turistforening),\" který po celém Norsku vybudoval síť několika desítek chat, kde se dá za příspěvek do kasičky přespat, uvařit apod.\n\nCharakter parku je velmi různorodý. Vysokohorské turisty a horolezce přitahuje zejména druhý největší evropský ledovec Svartisen. Méně nároční turisté, vodáci či rybáři ocení zalesněná údolí s prudkými řekami a četnými jezery. Hory u ledovců mají velmi drsný charakter. Nadmořská výška se sice pohybuje jen kolem 1500 m (nejvyšší je Ørfjellet / Uvbágájsse, 1751 m n. m.), vzhledem k zeměpisné šířce jsou však celoročně zasněžené a členitostí reliéfu připomínají Alpy. Počasí se díky oceánskému klimatu často mění, průměrné teploty zvyšuje vliv Golfského proudu. Teploty v létě se pohybují od -5 °C (v noci) do +20 °C.\n\nVzhledem k poloze na polárním kruhu zde v létě slunce téměř nezapadá a celý den je světlo. Půlnoční slunce lze pozorovat první dva týdny v červenci. V zimě naopak krajinu přikryje polární noc, slunce se objeví jen na několik hodin denně a teploty klesají hluboko pod bod mrazu.\n\nPark představuje pomyslnou hranici mezi původním norským a sámským (laponským) osídlením.\n\n"}
{"id": "506403", "url": "https://cs.wikipedia.org/wiki?curid=506403", "title": "Půta ze Sovince a Doubravice", "text": "Půta ze Sovince a Doubravice\n\nPůta ze Sovince a Doubravice byl moravský šlechtic, který pocházel z rodu pánů ze Sovince. \n\nPůtovým otcem byl Heralt ze Sovince a Doubravice, matkou Ofka z Obědkovic. První zmínka o Půtovi pochází z roku 1436, kdy se uvádí na soudní listině. V roce 1447 se uvádí na několika listinách se svým bratrem Heraltem, který žaloval Štěpána z Vartnova a Zdounek, že jim spálil hrad Doubravici. Půtův bratr Heralt se už v pozdějších letech neuvádí, takže někdy v tomto období skonal. \n\nPůta ze Sovince a Doubravice patrně přesídlil na tvrzi v Doubravici, která stávala vedle kostela. Někdy mezi léty 1453–1455 prodal vsi Tatenice, Lubnou, Cotkytle, Šumvald, Jankov a Sudinu, pravděpodobně za utržené peníze si koupil hrad Holštejn s několika okolními vesnicemi. V roce 1459 žaloval Půta Hynka z Valdštejna a Židlochovic, že mu slíbil sepsat správní list na holštejnské panství a ještě tak neučinil. Půta často vystupoval u soudu jako žalobce i jako žalovaný. \n\nPůta měl za manželku Annu ze Šelmberka, které připsal roku 1464 věno. Účastnil se politického života země a zasedal na olomouckém a brněnském zemském soudu. V roce 1479 se uvádí jako královský komorník. V roce 1480 se poprvé připomínají jeho synové Jindřich, Zikmund, Jan, Heralt a Aleš. Tito ještě za života svého otce získali hrad Holštejn. Jelikož se však zadlužili, prodali holštejnské panství roku 1483 Dobešovi Černohorskému z Boskovic. Od této chvíle není v listinách o synech Půty ze Sovince a Doubravice, až na Jindřicha, již žádná zmínka. \n\nPůta zemřel roku 1484 a panství tak získal jeho syn Jindřich. Ten zemřel roku 1495 a zanechal dva bratry: Petra a Aleše. Doubravické zboží zdědil syn Petr. Po jeho smrti v roce 1527 byla Doubravice prodána ve prospěch jeho nezaopatřené dcery Juiány Janovi Lhotskému ze Ptení. Juliána pak zemřela v mladém věku neprovdána bez dětí. Aleš ze Sovince a Doubravice přesídlil do Čech, kde v roce 1520 si koupil tvrz, dvůr a ves Albrechtice s dalšími šesti vesnicemi. Zde tato rodová větev žila dál. \n\n"}
{"id": "506407", "url": "https://cs.wikipedia.org/wiki?curid=506407", "title": "Vladimir Antonov-Ovsejenko", "text": "Vladimir Antonov-Ovsejenko\n\nVladimir Alexandrovič Antonov-Ovsejenko (rusky \"Владимир Александрович Антонов-Овсеенко\", ukrajinsky \"Володимир Антонов-Овсєєнко\"; , Černigov – 10. února 1938, Moskva) byl prominentní sovětský bolševický vůdce a diplomat, popravený za Velké čistky. Jeho synem byl ruský historik a publicista Anton Antonov-Ovsejenko.\n\nVladimir Alexandrovič Antonov Ovsejenko se narodil 9. (21.) března 1883, v Černigově v ukrajinské rodině jako syn carského důstojníka.\n\nV roce 1903 vstoupil do Ruské sociálně demokratické dělnické strany, do menševické frakce. Během revoluce roku 1905 vedl povstání v Novo-Alexandrii v Polsku a Sevastopolu na Krymu. Následně byl zatčen a odsouzen k trestu smrti, rozsudek mu byl nakonec změněn na dvacet let exilu na Sibiři. Brzy však unikl a roku 1910 emigroval do Paříže.\n\nBrzy po vypuknutí první světové války Antonov-Ovsejenko proti tomuto konfliktu protestoval. Roku 1917 se připojil k bolševikům, s falešným pasem se v roce 1917 vrátil do Ruska a převzal významnou úlohu v říjnové revoluci, kdy zahájil výstřelem z křižníku Aurora útok na Zimní palác a nechal zatknout členy prozatímní vlády.\n\nPo revoluci byl zvolen do Vojenského výboru a brzy poté působil v rudé armádě. V prosinci roku 1917 se stal vůdcem Rudé armády na Ukrajině, kde bojoval proti povstání carského generála Kaledina, a v jižním Rusku. Rudá armáda následovně pod jeho velením vstoupila do Charkova. V březnu 1918 vydal \"dekret vděčnosti za Bachmač\", oceňující boj Masarykových československých legionářů při jejich odchodu z Ukrajiny. V letech 1918–1919 dohlížel na porážku ukrajinských nacionalistů, bělogvardějců a utváření ukrajinské SSR.\n\nDo konce ruské občanské války byl starostou Tambova, kde roku 1921 spolu s Michailem Tuchačevským brutálně potlačil povstání proti bolševické vládě. V roce 1920 byl blízkým spojencem Lva Trockého v sovětské vládě, což se mu později stalo osudným.\n\nV letech 1922–1924 byl náčelníkem politické správy revoluční vojenské rady. V letech 1924-1928 byl vedoucím zastupitelství SSSR v Československu, v letech 1928-1930 v Litvě a v roce 1930 v Polsku. V letech 1930 – 1937 pracoval na různých pozicích týkajících se jurisprudence včetně státního zástupce RSFSR (1934) a lidového komisaře spravedlnosti RSFSR (srpen-říjen 1937). Během španělské občanské války byl Antonov-Ovsejenko sovětským generálním konzulem v Barceloně (1936-1937), kde podporoval španělskou republikánskou vládu a komunistické složky zásoboval zbraněmi.\n\nV srpnu 1937 byl Antonov-Ovsejenko povolán do Moskvy, kde Stalinovi referoval o událostech ve Španělsku. Po měsíci bez práce se v září 1937 stal lidovým komisařem pro justici. V říjnu 1937 byl Antonov – Ovsejenko, nový komisař spravedlnosti Ruské federace, zatčen. 8. února 1938 byl v rámci tzv. Velké čistky odsouzen za přátelství s Trockým, za špionáž a za údajné spiknutí proti Stalinovi k trestu smrti a 10. února 1938 byl zastřelen na polygonu Kommunarka.\n\n25. února 1956 byl Antonov-Ovsejenko Nikitou Chruščovem rehabilitován.\n\nV roce 1958 vyšel v nakladatelství překlad jeho knihy pod názvem: V revoluci. Je to vzpomínková práce aktivního účastníka Říjnové revoluce, která je podložená bohatým dokumentárním materiálem, líčí s barvitými podrobnostmi revoluční vření mezi baltickým námořnictvem, činnost vojenského revolučního výboru a průběh vojenských revolučních akcí až do dobytí Zimního paláce.\n\nAntonov-Ovsejenko byl jako obchodní přidělenec v Praze reprezentantem SSSR v letech, kdy Československo ještě neuznávalo existenci Sovětského svazu. Jak vzpomínal jeho syn Anton Vladimirovič Antonov-Ovsejenko, v Praze bydleli ve vile Tereza a jezdili rolls-roycem nejen po Praze, ale po celém Česku a také Slovensku.\n\n"}
{"id": "506411", "url": "https://cs.wikipedia.org/wiki?curid=506411", "title": "Aleš ze Sovince a Doubravice", "text": "Aleš ze Sovince a Doubravice\n\nAleš ze Sovince a Doubravice († 1580) byl moravský šlechtic, který pocházel z rodu pánů ze Sovince. \n\nAlešovým otcem byl Jindřich ze Sovince a Doubravice, i když není zcela vyloučeno, že jím mohl být kterýkoliv ze synů Půty ze Sovince a Doubravice. První zmínka o Alešovi pochází z roku 1507, kdy mu dala Johanka Krajířová z Krajku do poplatnosti poplužní dvůr v Načeplukovicích (dnešní vesnice Ploukonice), který byl manským statkem v panství Hrubý Rohozec. \n\nAleš se v letech 1509–1512 zdržoval v Turnově, který patřil Krajířům z Krajku, ke kterým měl úzký vztah. V roce 1520 si koupil tvrz, dvůr a ves Albrechtice s dalšími šesti vesnicemi. Roku 1526 je Aleš doložen jako jeden z úředníků na panství Hrubý Rohozec. Naposledy se Aleš uvádí jako živý roku 1529 při placení zemských daní. \n\nAleš měl syna Jana a dceru Veroniku. Jan nejprve prodal majetek po otci, ale v roce 1554 koupil toužetínské panství, k němuž později přikoupil další vesnice. Jan zemřel pravděpodobně roku 1580 a jím vymřela po meči nejen tato rodová větev, ale celý rod pánů ze Sovince. Majetek zdědila prakticky jeho sestra Veronika, provdaná podruhé za Vladislava Zákupského z Vartenberka a jejich potomci.\n"}
{"id": "506414", "url": "https://cs.wikipedia.org/wiki?curid=506414", "title": "Říše Ming", "text": "Říše Ming\n\nŘíše Ming (čínsky: znaky tradiční 明國, zjednodušené 明国, pinyin \"Míng Guó\", český přepis \"Ming Kuo\"), plným názvem Říše Velká Ming (čínsky: znaky zjednodušené 大明国, tradiční 大明國, pinyin \"Dà Míng Guó\", český přepis \"Ta Ming Kuo\"; také anachronicky čínsky: znaky zjednodušené 大明帝国, tradiční 大明帝國, pinyin \"Dà Míng Dìguó\", český přepis \"Ta Ming Tikuo\") byl čínský stát nazvaný podle vládnoucí dynastie Ming (čínsky: znaky 明朝, pinyin \"Míng Cháo\", český přepis \"Ming Čchao\"). Říše byla založena roku 1368 vyhnáním mongolské dynastie Jüan. Bývá považována za „jedno z největších období řádné vlády a sociální stability v historii lidstva,“ kdy čínská civilizace měla vysokou úroveň a začínala vytvářet kapitalismus. Mingové byli poslední čínskou národní (tj. chanskou) dynastií, vládnoucí Číně po tři století. Následovala je mandžuská Dynastie Čching.\n\nMingské hlavní město Peking roku 1644 padlo s celou severní Čínou do rukou Mandžuů, ale jižní část země zůstala ještě 17 let (do roku 1661) pod kontrolou Číňanů (Chanů). Tyto pozdní mingské režimy jižní Číny se označují Jižní Ming.\n\nZakladatel mingského státu a dynastie císař Chung-wu (vládl 1368–1398) se pokusil vybudovat společnost soběstačných zemědělských komunit ve stabilním systému vztahů, který by komerční život a obchod ve městech omezil na minimum. Soukromý sektor pozemkových panství se dlouhotrvajícími válkami zmenšil na jednu třetinu veškeré obdělávané půdy, zatímco státní vlastnictví půdy rostlo. Vznikl tak státní přídělový systém, byť formálně nevyhlášený. Přísně centralizovaná státní správa se snažila řídit všechny oblasti života. Znovuvybudování Číny na zemědělské základně a zkvalitnění komunikací pomocí vojenské kurýrní sítě přineslo nezamýšlený důsledek – vznik trhů podél obnovených cest a pronikání městských trendů na venkov. Takzvaná džentry, třída vzdělaných statkářů obsazujících úřední posty, byla ovlivněny novou, konzumně orientovanou kulturou. Mezi vzdělané úřednictvo začaly pronikat obchodnické rodiny, které přebíraly zvyklosti typické pro džentry. Paralelně probíhaly změny v sociální a politické filozofii, správních institucích a také v umění a literatuře.\n\nŘíše Mingů měla velké námořní loďstvo a stálou armádu, jejíž celková početnost kolísala mezi jedním a čtyřmi milióny vojáků. Plavby admirála Čeng Chea překonaly veškeré minulé expedice a dosáhly východní Afriky. Vláda uskutečnila obrovská stavební díla včetně obnovení Velkého kanálu, Velké čínské zdi a výstavby Zakázaného města v Pekingu v první čtvrtině 15. století. Populace mingské Číny vzrostla z počátečních více než 60 miliónů na maximum 160–200 miliónů obyvatel počátkem 17. století. V posledních desetiletích vlády dynastie však lidí značně ubylo následkem epidemií, hladomorů a válek.\n\nV 16. století ekonomiku mingské Číny stimuloval obchod s Portugalci, Španěly a Nizozemci. Čína se zapojila do globální výměny zboží, rostlin, zvířat a potravin (nazývané kolumbovská výměna) v roli centra světové ekonomiky. Vývoz zboží do Evropy a Japonska přinesl Číně značné množství stříbra, které v roli všeobecného platidla nahradilo měděné a papírové peníze. V posledních desetiletích mingské vlády se přítok stříbra do Číny výrazně snížil a poklesla i zemědělská produkce kvůli nástupu malé doby ledové, přírodních katastrof a epidemií. Zároveň se od druhé poloviny 16. století ve státním aparátu projevily příznaky rozkladu a k počátku 17. století už byl zcela prosáklý korupcí. Císaři se málo zajímali o politiku a nejvyšší moc byla v rukách jejich početného okolí (příbuzných, |eunuchů a vysokých úředníků). Krize zasáhla také vztahy na vesnici: po úplné privatizaci pozemků činovníky vládního aparátu státní sektor prakticky zmizel. Pokles životní úrovně obyvatelstva a autority vlády vedl povstalce jako byl Li C’-čcheng k odmítnutí legitimity dynastie.\n\nSlabost říše využil nedlouho předtím zkonsolidovaný stát Mandžuů k útoku na Čínu. Po pádu hlavního města a sebevraždě císaře Čchung-čena místní správní a vojenští představitelé stále ještě ovládající Nanking, Fu-ťien, Kuang-tung, Šan-si a Jün-nan nebyli schopni zkoordinovat své akce, a do roku 1661 jeden po druhém podlehli mandžuskému tlaku. Poslední mingský císař Jung-li uprchl do Barmy, ale už začátkem roku 1662 ho zajali a zabili čchingští vojáci. Jeden z mingských vojevůdců Čeng Čcheng-kung pochopil bezperspektivnost boje s Mandžuy na pevnině a v letech 1661–1662 vyhnal Nizozemce z Tchaj-wanu. Na ostrově vládli jeho potomci až do roku 1683, kdy i Tchaj-wan dobyli Mandžuové.\n\nPůvodem mongolská dynastie Jüan (1271–1368) vládla v Číně do příchodu dynastie Ming. Nespokojenost s ní vyvolala mezi jiným diskriminace domácího obyvatelstva – Číňanů (přesněji Chanů), zejména z jihočínských oblastí. Nespokojenost rostla i kvůli tvrdému daňovému útlaku a katastrofickým záplavám v povodí Žluté řeky způsobeným nedostatečností protipovodňových opatření. V důsledku toho upadla výroba i zemědělství a stovky tisíc rolníků, násilně sehnaných k opravám hrází na Žluté řece, povstaly.\nTakzvané povstání rudých turbanů organizovali členové Bílého lotosu – tajného buddhistického bratrstva. Mezi povstalci záhy vynikl Ču Jüan-čang, narozený jako syn obyčejného rolníka, po smrti rodičů buddhistický mnich připojivší se roku 1352 k Rudým turbanům. Zpočátku řadový bojovník postupně získal značnou autoritu, zvláště po svatbě s adoptivní dcerou jednoho z vůdců povstání. Roku 1356 armáda pod jeho velením (takzvaný „Zelený les“) dobyla Nanking, pozdější hlavní město mingské říše.\nČu Jüan-čang upevnil svou moc na jihu země, když porazil svého hlavního soupeře, dalšího povstaleckého vůdce Čchen Jou-lianga v bitvě na jezeře Pcho-jang roku 1363. Později, poté, co se v řece Jang-c’-ťiang utopil vůdce Rudých turbanů Chan Lin-er, přestal Ču Jüan-čang skrývat své císařské ambice a s novým rokem 1368 vyhlásil dynastii a nový stát – Ming. Vzápětí poslal svá vojska do útoku proti hlavnímu městu jüanských vládců Ta-tu (Chánbalyk, dnešní Peking), poslední císař dynastie Jüan Togon Temür uprchl na sever, a tak Ču pouze do základů zničil paláce předešlé dynastie. Město bylo téhož roku přejmenováno na Pej-pching.\n\nČu zavrhl tradiční princip, podle kterého vládnoucí dynastie dostávala název podle oblasti, ze které pocházel její první panovník, a následoval mongolský vzor povznášejícího titulu – vybral pro novou dynastii jméno Ming (), „Jasná“. Za název éry a heslo své vlády Ču určil „Chung-wu“ – „Nesmírná bojovnost“ (protože během své vlády vyhlásil pouze jednu éru, je jejím názvem označován i sám císař). Ve snaze o likvidaci jakékoli nezávislé moci v zemi se postavil proti Bílému lotosu, začal popírat jeho zásluhy na vyhnání Mongolů a poté, co se stal císařem, krutě potlačoval náboženskou opozici své vlády.\n\nMingská Čína zahrnovala rozsáhlá území s výraznými geografickými i klimatickými odlišnostmi. Snad nejdůležitější byl protiklad severu a jihu.\nZnačnou část ploch severu říše zaujímala Velká čínská nížina, rozsáhlá odlesněná rovinná pláň protkaná řekami, pokrytá poli osetými pšenicí a prosem, s vesnicemi a městečky rozsetými mezi poli. Na jih od řeky Chuaj byla hlavní potravinovou plodinou rýže; rýžové oblasti jsou zcela odlišné od pšeničných – po většinu roku jsou pole zaplaveny vodou, v hornatých oblastech s typickými terasami. Pěstování rýže bylo rovněž výrazně náročnější na pracovní sílu – pěstování sazenic, sázení, pletí i sklizeň byla zcela ruční, tažná zvířata se používala pouze při orbě. Při dostatku až přebytku pracovní síly a nedostatku půdy bylo intenzívní ruční obdělávání země nejefektivnější formou zemědělství; hustá populace současně umožňovala i vyžadovala tento způsob zemědělské produkce.\n\nV početných jezerech a rybnících jihu Číňané chovali ryby a kachny. Hlavně na jih od řeky Jang-c’-ťiang se pěstoval čajovník a také morušovník, umožňující produkci hedvábí. Ještě jižněji se rozkládaly plantáže cukrové třtiny a citrusů. Bezzemci na pobřeží od Fu-ťienu k Šan-tungu pálili ulity mlžů na vápno, vyráběli hrnce, pletli koše a rohože. Ve vnitrozemí v dosud neosídlených horách káceli stromy na dřevo nebo k výrobě dřevěného uhlí a obdělávali získanou půdu. Na horách jihovýchodu se pěstoval bambus, používaný jako stavební materiál. Zatímco jihu přinášely monzuny dostatek srážek, sever byl výrazně sušší a deště z roku na rok kolísaly až o 30 %. Kratší vegetační doba na severu umožňovala pouze jednu sklizeň v roce, zatímco na jihu dozrála úroda rýže v jednom roce dvakrát nebo i třikrát. Proto byl sever více ohrožen neúrodou a hladomory.\n\nNe severu země byly základními dopravními prostředky relativně pomalý povoz a kůň, kdežto na jihu množství kanálů, řek a jezer umožňovalo levné a rychlé cestování a přepravu zboží čluny. Zatímco jih byl charakteristický bohatými statkáři, pronajímajícími půdu pachtýřům, severně od řeky Chuaj v chladnějším klimatu existovala spíše drobná hospodářství, nevynášející o mnoho více, než bylo nutné pro holé živobytí.\n\nZákladní společenskou jednotkou čínského venkova nebyla vesnice (průměrně 75 rodin), ale komplex trhového městečka (něco přes 100 rodin) a zhruba dvaceti vesnic v okruhu cca 4 km. V těchto malých, snadno dosažitelných trhových městečkách se odehrávala většina společenského života venkovanů. Zde se vesničané dozvídali novinky, domlouvali svatby, slavili svátky, na periodických trzích (termíny trhů v sousedních městečkách byly sladěné a obchodníci se pravidelně přesunovali po kraji) nakupovali a prodávali vše potřebné, navštěvovali kočovné divadlo, odevzdávali daně, zde stály základní školy a distribuovaly se rezervy v případě hladomoru.\nMístní komunity byly postupně – v trendu trvajícím už od dynastie Sung – méně izolované a vzdálenosti mezi tržními městy se snižovaly. Počty a velikost filozofických škol, náboženských sdružení a jiných skupin rostly s rozšiřováním kontaktů mezi vzdělanci a místními obyvateli. Americký historik Jonathan Spence píše, že rozdíl mezi městským a venkovským životem se v mingské Číně stíral, zemědělská hospodářství byla totiž rozmístěna v bezprostřední blízkosti měst a někdy dokonce i uvnitř hradeb. Navíc se znepřehledňovalo i tradiční rozdělení společnosti na čtyři třídy tím, jak řemeslníci sezónně pracovali v zemědělství a rolníci v obdobích hladu odcházeli do měst.\n\nNová generace následovala otcovské povolání nebo si volila jiné. Vedle zemědělců existovali například kováři, ševci, výrobci pečetí, zastavárníci, bankéři organizující finanční operace, truhláři a výrobci rakví, krejčí, kuchaři a výrobci nudlí, podomní prodejci, provozovatelé hostinců, čajoven a vináren. Každé město mělo též nevěstince, kde působili prostitutky i prostituti. Druzí byli vzácnější a dražší, vztah s chlapci byl v pozdním mingském období módním znakem příslušnosti k elitě společnosti, i kvůli okázalému překračování oficiální sexuální morálky. Ve srovnání s předcházejícím obdobím se rozšířily veřejné lázně. Ve městech se prodávaly papírové peníze, nabízené jako oběť předkům, luxusní zboží, módní druhy klobouků a oděvů, čaje a další.\n\nDosud neexistuje shoda o počtu obyvatel mingské Číny. Údaje ze zpráv okresních úřadů o počtu obyvatel jsou považovány za odpovídající pouze pro první sčítání z roku 1381. Jelikož se podle úředně zjištěného počtu lidí rozvrhovaly daně na domácnosti, lidé se vyhýbali hlášení nových členů rodiny, zejména dívek. To vedlo k výsledkům jako bylo hlášení okresu Suej-si v provincii Kuang-tung z roku 1614, ve kterém je uvedeno 15 079 mužů, ale pouze 3780 žen. Ve stále rostoucím rozporu s realitou tak podle úředních záznamů počet obyvatel stagnoval. Vláda se pokoušela rozvrhnout daně počítáním pouze domácností, přičemž počet obyvatel odhadovala na základě předpokládané početnosti domácnosti, ale získat spolehlivé údaje se jí nepodařilo.\n\nTak roku 1381 sčítání přineslo údaj 59 873 305 lidí, následující sčítání roku 1391 ale skončilo počtem obyvatel o tři milióny nižším. Snaha vyhnout se registraci v seznamu se trestala smrtí, ale ani to vládě nepomohlo k zisku spolehlivých údajů. Přesuny lidí byly přes všechny pokusy Chung-wua o omezení mobility obyvatelstva příliš četné a nekontrolovatelné. Roku 1393 se vláda po dvou letech úprav a zpřesňování zjevně nevěrohodného výsledku z roku 1391 nakonec spokojila s počtem 60 545 812 obyvatel. Ve své práci \"Studies on the Population of China\" Ho Ping-ti předpokládá k roku 1393 něco přes 65 miliónů obyvatel vzhledem k nezapočtení obyvatelstva částí severní Číny a pohraničí. Další úřední sčítání uváděla 51 až 62 miliónů obyvatel, přestože reálně populace rostla. Císař Chung-č’ (vládl 1487–1505) k situaci poznamenal, že „s faktickým přírůstkem poddaných klesá počet registrovaných osob“. Americký historik William Atwell odhaduje počet obyvatel Číny kolem roku 1400 na 90 miliónů lidí.\nHistorici se ve snaze získat širší údaje o populačním růstu nejnověji obrátili k místním kronikám. Timothy Brook na základě jejich analýzy předpokládá v éře Čcheng-chua (1464–1487) 75 miliónů obyvatel oproti 62 miliónům v úředních záznamech. Současně s oficiálními hlášeními přednostů okresů a prefektur o stagnaci či úbytku obyvatelstva popisovaly kroniky sestavované stejnými úřady ohromný přírůstek lidí, pro které nebyl dostatek půdy a byli nuceni si hledat živobytí jako obchodníci či lupiči (povolání považovaná konfuciánskými sestaviteli kronik za morálně rovnocenná) nebo nádeníci. V érách Chung-č’ a Čeng-te vláda snížila tresty úředně nehlášeným osobám, císař Ťia-ťing (vládl 1521–1567) nakonec rezignoval a přikázal místním úřadům migranty nevracet a netrestat, ale registrovat v daňových soupisech míst, kde skutečně žili.\n\nAni tato reforma, jejímž cílem bylo získání přehledu o pohybujících se nádenících, dělnících a obchodnících, neuspěla. A tak v období pozdní dynastie Ming soupisy obyvatel stejně jako dříve nezachycovaly reálný stav osídlení země. Editoři místních kronik si to uvědomovali a usuzovali na ztrojnásobení, někteří i zpětinásobení počtu obyvatel od roku 1368. Moderní historici se v otázce počtu obyvatel Číny v první polovině 17. století značně rozcházejí. Podle výpočtů Johna Fairbanka měla Čína koncem mingské éry 160 miliónů obyvatel, Brook píše o 175 miliónech, a Patricia Ebreyová uvádí údaj 200 miliónů. Přírůstek obyvatelstva možná nebyl tak vysoký, jak předpokládají výše uvedení historici, nicméně dostatečně silný, aby i po poklesu počtu obyvatel o šestinu až čtvrtinu v souvislosti rolnickými povstáními, epidemiemi a mandžuským vpádem bylo patnáct let po pádu dynastie Ming v novém cenzu napočteno přibližně 105 miliónů obyvatel.\n\nPro rané mingské malířství byla charakteristická orientace na minulé, především sungské, vzory. Ve dvorní Akademii malířství, znovuzrozené na přelomu 20. a 30. let 15. století, převládal žánr „květů a ptáků“. Nejslavnějšími mistry byli Pien Wen-ťin (na počátku 15. století) a Lin Liang (na jeho konci). U krajin, charakteristických pro umělce nezávislé na dvoru, byla nejznámější škola Wu v čele se zakladatelem Šen Čouem (1427–1509) a škola Če, jejímž nejvýraznějším představitelem byl Taj Ťin (narozen kolem roku 1430). V malířství 16. století převládalo napodobování tradičních technik a námětů. V žánru „květů a ptáků“ dosáhl mistrovství Lü Ťi (1495–1576). K novým prvkům je nutno započíst rozšíření takzvaného pohřebního portrétu s jeho důslednou realističností. Osobitý styl miniatur v této oblasti dovedl v polovině století do dokonalosti Čchiou Jing. Mimo jmenovaných umělců získali v mingském období slávu také Tchang Jin, Wen Čeng-ming a další. Kromě malířů se proslavili také někteří mistři pracující s porcelánem, jako Che Čchao-cung, žijící začátkem 17. století, známý soškami z bílého porcelánu.\n\nSklon k napodobování starých vzorů byl od konce 14. a počátku 15. století typický pro literární a publicistickou tvorbu směru „přívrženců staré literatury“ (\"ku-wen-pchaj\"), ke kterým patřili Sung Lien, Liou Ťi, Jang Š’-čchi a mnozí další politici a učenci.\n\nV mingském období vznikla řada literárních děl. Sü Sia-kche (1587–1641), autor zápisků z cest vyšlých jako \"Cestovní deníky\" (404 tisíc znaků), podal pečlivé informace o navštívených místech od místní geografie až po mineralogii. K roku 1582 je doložena první zmínka o novinách v Pekingu, roku 1638 se pekingské noviny tiskly už pomocí pohyblivých liter nahrazujících do té doby používané vyřezávání celých stránek na dřevěných deskách. V období pozdní Ming se rozvinul nový žánr – morální průvodce shrnující rady obchodníkům týkající se obchodní etiky a způsobu života. I když krátké povídky byly populární už za dob vlády dynastie Tchang (618–907) a práce takových mingských autorů jako byli Sü Kuang-čchi, Sü Sia-kche a Sung Jing-sing měly technický a encyklopedický charakter, přesto se v mingské Číně romány velmi rozšířily. Zatímco plně porozumět dílům psaným v klasické čínštině mohli pouze příslušníci džentry, gramotní Číňané s nižším vzděláním – jako ženy v rodinách vzdělanců, obchodníci a nižší úředníci – tvořili nepoměrně širší publikum pro literaturu a drama v hovorovém jazyce (\"paj-chua\"). Román \"Ťin Pching Mej\" publikovaný roku 1610 se stal pátým z velkých čínských románů bezprostředně za „čtyřmi klasickými romány“, z nichž dva (\"Příběhy od jezerního břehu\" a \"Putování na západ\") byly napsány v mingském období. Dramatici se romanopiscům svou imaginací vyrovnali, jednu z nejznámějších her čínské historie, \"Pavilón pivoněk\", napsal dramatik mingské epochy Tchang Sien-cu (1550–1616).\n\nV 16. století pokračovalo budování chrámového komplexu Chrámu nebes v Pekingu a souboru císařských náhrobků v Š’-san-lingu. V architektuře začal převládat nový styl, charakteristický okázalostí a elegancí. Příkladem je výstavba v Zakázaném městě, Konfuciův chrám v Čchü-fu a stavby na svaté buddhistické hoře Wu-tchaj-šan v Šen-si.\n\nZa vlády mingských císařů se oficiální ideologií dvora a vzdělanecké vrstvy stalo neokonfuciánské učení úředníka a filozofa sungské doby Ču Siho (1130–1200). Získalo charakter státního kultu, který ovšem vstřebal rysy dalších tradičních čínských nábožensko-etických systémů, především buddhismu, v souladu se staletou čínskou tendencí k náboženskému synkretismu. Úplná shoda ve filozofii a náboženství však neexistovala. Mnozí sungští i mingští myslitelé rozvíjeli vlastní odlišné koncepce a kritizovali oficiální nauku. Nové prvky do neokonfucianismu vnesl úředník a filozof Wang Jang-ming (1472–1529), kterého oponenti obviňovali ze zkreslení Konfuciova učení pod vlivem zenového buddhismu.\n\nWang Jang-min analyzoval Ču Siho koncepci „rozšíření poznání“ (格物致知, \"ke-wu-č’-č’\"), to jest dosažení porozumění událostem a věcem prostřednictvím jejich pečlivého racionálního zkoumání, a vyvodil závěr, že takzvané univerzální principy jsou jen dogmata vložená do myslí výukou. Oproti tomu Wang prosazoval právo každého člověka, ať už z jakékoliv společenské vrstvy, rozvinout svůj rozum až na úroveň velikánů minulosti Konfucia a Mencia. A tvrdil, že jejich díla nejsou zdroje věčných pravd, ale pouze průvodci na cestě učení, místy i chybnými. Z hlediska Wanga byl rolník s mnoha zkušenostmi a životní praxí moudřejší než úředník pečlivě studující klasiky, ale nemající zkušenost s reálným světem.\nÚřednictvo, náležející ke konzervativnímu křídlu konfuciánů, se postavilo k Wangovým myšlenkám ostražitě, znepokojení působil stabilní růst počtu jeho stoupenců ve spojení s kritikou oficiální moci obsaženou v tomto učení. Pro omezení svého politického vlivu byl Wang neustále vysílán mimo metropoli – ať už měl řešit vojenské potíže na hranicích nebo uklidňovat rebelie ve vnitrozemí, důvod pro vzdálení z hlavního města se vždy našel. Ale nehledě na všechny obtíže ideje Wang Jang-mina pronikaly stále více mezi vzdělance a probouzely vlnu zájmu o taoismus a buddhismus. Navíc někteří začali pochybovat o správnosti a spravedlnosti sociální hierarchie a oprávněnosti nadřazenosti vzdělanců nad rolníky. Wang Jang-minův žák Wang Ken, dříve horník v solných dolech, učil prosté lidi o nutnosti vzdělávání jako prostředku zlepšení života, zatímco jiný žák Che Sin-jin zpochybnil postavení rodiny jako základu společnosti. Jeho současník Li Č’ (1527–1602) hlásal intelektuální rovnocennost žen a mužů a nutnost zlepšit vzdělání žen; oba jmenovaní zemřeli ve vězení, obviněni z šíření nebezpečných myšlenek. Přitom „nebezpečné vzdělání žen“ nebylo nic nového – základní vzdělání běžně děti získávaly od svých matek, i kurtizány byly vzdělané v kaligrafii, malířství a poezii stejně jako jejich mužští zákazníci.\n\nV opozici vůči liberálním idejím Wang Jang-mina stáli konzervativní úředníci z cenzorátu, jejichž povinností bylo upozornit na jakékoliv ohrožení moci, a starší úředníci z akademie Tung-lin, znovuzaložené roku 1604. Konzervativci jako Ku Sien-čcheng (1550–1612) prosazovali návrat k ortodoxní konfuciánské etice a argumentovali proti Wang Jang-minovým myšlenkám o vrozené morálce tvrzením, že jde prostě o legitimizaci bezskrupolózního chování, hrabivosti a ziskuchtivosti.\n\nSpory vedly k rozkolu uvnitř třídy literátů nevyjímaje členy vlády. Ti, podobně jako v dobách sungských státníků Wang An-š’iho a S’-ma Kuanga, využívali každou příležitost k odstranění příslušníků druhé frakce od dvora.\n\nV závěru mingské doby vyrůstala nová generace myslitelů, která svou činnost plně rozvinula až za vlády následující dynastie Čching; k nejvýraznějším z nich patřili Chuang Cung-si (1610–1695) a Wang Fu-č’ (1619–1692).\n\nTypický znak náboženského života mingské Číny bylo to, že vedle oficiálního konfuciánského učení existovaly vlivné místní kulty. V těchto kultech s jejich širokým pantheonem a specifickou obřadností se projevoval typicky čínský synkretismus, který lze v duchovní kultuře země sledovat už od starověku.\n\nBuddhismus a taoismus nebyly zakázány ani zjevně pronásledovány. Ve snaze omezit šíření věr konkurujících konfucianismu však pro ně vláda stanovila omezení: roku 1373 padlo rozhodnutí mít v každém okresu pouze po jednom buddhistickém a jednom taoistickém chrámu.\n\nKřesťanství nestoriánského směru proniklo do země už za vlády dynastie Tchang (618–907). V pozdním období Ming do země přibyli jezuitští misionáři, mezi nimi známí Matteo Ricci a Nicolas Trigault. Mimo jezuitů přišli do Číny i dominikáni a františkáni.\n\nRicci roku 1607 společně s čínským matematikem, astronomem a astrologem Sü Kuang-čchiem přeložil z řečtiny do čínštiny Eukleidovy Základy. Číňané měli velký zájem o evropské poznatky z astronomie, kalendářnictví, matematiky, hydrauliky a geografie. Mnozí evropští mniši vystupovali v Číně více jako učenci než misionáři, doufajíce v zisk důvěry a vážnosti u místních elit. Většina Číňanů se však stavěla ke křesťanství nedůvěřivě až nepřátelsky v důsledku rozporů mezi křesťanskou vírou a čínskými tradicemi. Nepřátelství stoupenců domácí a nové víry se otevřeně projevilo v Nankingském střetu (1616–1622), kdy konfuciánští tradicionalisté dominovali s názory o druhořadosti západního náboženství a vědy, jež považovali za odvozené od vyšší čínské kultury; po nedlouhé době získali Evropané důvěru vlády zpět a misionáři byli zase přijati mezi císařské astronomy.\n\nVedle křesťanství se vyskytoval v Číně i judaismus, židovské obce v Číně jsou doloženy od 8. století. Ve 13. a 14. století vzkvétaly, ale pod mingskou vládou postupně zanikly, přežila pouze komunita v Kchaj-fengu. Ricci se v Pekingu seznámil se zástupcem kchaj-fengské obce a předal informaci o její existenci a historii do Evropy.\n\nIslám pronikl do Číny počátkem 7. století za vlády Tchangů. V mingské době se muslimové uchytili i na vysokých státních postech, zejména císař Chung-wu nezřídka jmenoval muslimy do vysokých vojenských funkcí, například Čeng Chea, Čchang Jü-čchüna, Lan Jüa, Ting Te-singa a Mu Jinga.\n\nVe srovnání s obdobím mongolské vlády se s nástupem dynastie Ming rozšířila síť škol sloužící přípravě úředníků. V obou metropolích – Pekingu i Nankingu – existovaly státní vysoké školy (\"kuo-c’-ťien\"). V samostatných vysokých školách probíhala výuka vojenství, lékařství a dokonce magie. Obnovovaly se a zakládaly nové místní školy (\"šu-jüan\").\nVláda podporovala rozvoj základního vzdělání. Mimo oblastních, okresních a újezdních škol nařídila roku 1375 zakládání vesnických škol. Existovaly i soukromé školy. Mingská administrativa se snažila školství řídit, předepisovala jak obsah výuky, tak průběh i obsah zkoušek. Přesto celkově vzdělání v období raných Mingů nedosáhlo úrovně za Sungů v 11. – 13. století.\n\nVe srovnání s bouřlivým rozkvětem vědy a technologií v sungské éře a soudobými úspěchy západního světa vypadá mingská věda dosti skromně. Pokrok čínské vědy v tomto období byl závislý na kontaktech s Evropany. Roku 1626 Johann Adam Schall von Bell napsal první čínský traktát o (hvězdářském) dalekohledu (\"Jüan-ťing-šuo\", \"Daleko vidoucí optické sklo\"); roku 1634 získal poslední mingský císař Čchung-čen z pozůstalosti Johanna Schrecka (1576–1630) jeho dalekohled. Katoličtí misionáři v Kantonu odmítali heliocentrický model sluneční soustavy, ale přesto myšlenky Galilea a Koperníka pomalu pronikaly do Číny, zpočátku díky traktátu von Bella z roku 1640 a aktivitě polského jezuity Michaela Boyma (1612–1659), který roku 1647 zaslal do Pekingu \"Tabulae Rudolphinae\" Johanna Keplera. Jezuité v Číně sice u dvora propagovali koperníkovské ideje, avšak ve vlastních dílech se drželi starého geocentrismu až do roku 1865. Počátky trigonometrie položili v Číně učenci předešlých dob Šen Kchuo (1031–1095) a Kuo Šou-ťing (1231–1316), další významná díla vydali až roku 1607 Sü Kuang-čchi a Matteo Ricci. Některé vynálezy převzaté z Evropy koncem mingského období, například mobilní mlýn, byly paradoxně v Číně používány už před staletími, ale dávno zapomenuty.\nČínský kalendář potřeboval reformu vzhledem k nepřesné délce roku nastavené na 365¼ dne, což způsobovalo chybu 10 minut a 14 sekund ročně, tedy přibližně jeden celý den každých 128 let. Přestože byl v mingské době přijat kalendář Kuo Šou-ťinga, přesností srovnatelný s gregoriánským kalendářem, Astronomický úřad neprováděl nutné periodické korekce; příčinou byly nedostatečné znalosti zodpovědných úředníků, kteří svá místa dědili po předchůdcích. Potomek císaře Chung-siho v šestém pokolení, Ču Caj-jü, roku 1595 navrhl nutné změny, ale ultrakonzervativní astronomická komise je odmítla. Ču Caj-jü mimo jiné rozpracoval systém rovnoměrně temperovaného ladění, zavedeného současně v Evropě Simonem Stevinem (1548–1620). Kromě hudební teorie Ču publikoval roku 1597 práce týkající se reforem kalendáře. O rok dříve byl ještě jeden návrh, tentokrát Sing Jün-luův, zamítnut vedoucím Astronomického úřadu s odůvodněním, že zákon zakazuje soukromé výzkumy v oblasti astronomie; Sing se později, roku 1629, společně s Sü Kuang-čchiem zúčastnil zpracování reformy upravující kalendář podle evropských standardů.\n\nČínské záznamy – jmenovitě \"Jüan-š’\" – popisují pětikolové písečné hodiny, mechanismus propagovaný Čan Si-jüanem (kolem 1360–1380), který vylepšil starší Su Sungovy astronomické hodiny s korečkovými koly a stacionárním číselníkem s pohyblivou ručičkou, podobnou soudobým evropským modelům. Tyto hodiny byly vylepšeny Čou Šu-süem (kolem 1530–1558), který do jejich konstrukce včlenil čtvrté ozubené kolo, změnil koeficienty otáčení kol a zvětšil velikost otvoru, skrz který padal písek, čímž odstranil stálé zacpávání – hlavní problém dřívějších modelů.\n\nKdyž zakladatel dynastie Ming císař Chung-wu objevil v jüanském císařském paláci v Chánbalyku všemožná mechanická zařízení – fontány s míči tančícími v proudech vody, mechanického tygra, dračí hlavy rozprašující parfémy, mechanické hodiny, sestavené podle návrhů I Singa (683–727) a Su Sunga (1020–1101) – prohlásil je za zhmotnění mongolské dekadence a přikázal jejich zničení. Zmínky o hodinách využívajících ozubených kol, sestavených čínskými řemeslníky, se objevují v pracích Mattea Ricciho a Nicolase Trigaulta. Nicméně oba se shodují, že v 16. století evropské hodiny převyšovaly své čínské obdoby, mezi kterými popisovali ohnivé a vodní hodiny a také přístroje, v nichž kolečka byla poháněna pískem místo vodou.\n\nEvropané se zajímali o čínskou techniku neméně než Číňané o evropskou. Například roku 1584 Abraham Ortelius (1527–1598) ve svém atlase \"Theatrum Orbis Terrarum\" zobrazil čínské povozy oplachtěné stejně jako lodě. Gonzales de Mendoza také o rok později psal o této inovaci, zobrazované podle něj i na čínských hedvábných oděvech, plachty na vozech zmiňoval též Gerardus Mercator (1512–1594) ve svém atlase, psal o nich i John Milton (1608–1674) a Andreas Everardus van Braam Houckgeest (1739–1801).\n\nVe svém díle \"Nung-čeng čchüan-šu\" se agronom Sü Kuang-čchi (1562–1633) soustředil na otázky zavlažování, hnojení, boje s hladem, textilní a technické plodiny a také empirická pozorování, obsahující základní poznatky chemie.\nPopis nejrůznějších výrob a postupů mingské éry je uveden v encyklopedii Sung Jing-singa \"Tchien-kung kchaj-wu\" (\"Zužitkování děl přírody\") vydané roku 1637. Encyklopedie vypočítává nejrůznější mechanické a hydraulické stroje používané v zemědělství a zavlažování, plavební technologie včetně typů lodí a potápěčského vybavení lovců perel, postupy výroby hedvábí a tkaní látek, metalurgické znalosti, výrobu střelného prachu, používaného mimo jiné k výrobě námořních min. Obsáhlý soupis vědeckých a technických znalostí obsahuje i encyklopedie Wang Čchiho \"San-cchaj tchu-chuej\" (\"Ilustrovaná encyklopedie tří mocí\") z roku 1609. Objevily se i specializované příručky jako \"Jen-sien ming tchao lu\" (\"Popis slavné keramiky z Jen-sienu\") Wu Čchiena.\n\nRaně mingští konstruktéři provedli mnoho zdokonalení a úprav střelných zbraní. \"Chuo-lung-ťing\" (\"Příručka ohnivých draků\"), zkompilovaná Ťiao Jüem a Liou Ťiem před rokem 1375, uvádí řadu typů soudobých střelných zbraní. Například explozívní kanónové střely, pozemní nášlapné i námořní miny, křídlaté rakety, vícestupňové rakety, jejichž poslední stupeň (vypadající jako dračí hlava) tvořilo větší množství malých raket, a desetihlavňové ručnice. Ve středním a pozdním mingském období začali Číňané přecházet k využití evropských vzorů děl a pušek.\n\nJeden z nejznámějších lékařů čínské historie, Li Š’-čen, roku 1587 publikoval \"Soupis stromů a bylin\" (\"Pen-cchao kang-mu\"), v kterém popsal 1892 léčivých přípravků a přes tisícovku léčebných postupů. Přestože údajně očkování proti neštovicím objevil koncem 10. století taoistický mnich žijící na hoře E-mej, široce se rozšířilo až v éře Lung-čching (1567–1572), dlouho před aplikací mimo Čínu. Co se týče zubní hygieny, Číňané od roku 1498 používali jako první zubní kartáček v současné formě, vyrobený z prasečích štětin.\n\nEkonomika říše Ming byla největší na světě. Podíl Číny na světovém hrubém domácím produktu je odhadován na 25 % roku 1500 a 29 % roku 1600. Pro mingskou dobu byl charakteristický vzestup politického vlivu obchodníků, postupné oslabování vládní moci a technologický pokrok.\n\nV 16. a 17. století pokračoval nerovnoměrný ekonomický rozvoj různých regionů Číny. S posuny center hospodářského života a změnami obchodních cest, zejména ztrátou významu Hedvábné cesty, S’-čchuan, Šen-si a některé další regiony ustoupily do druhořadého postavení. Naproti tomu jihovýchodní pobřežní provincie a území podél Jang-c’-ťiang a Velkého kanálu prožívala výrazný růst. Ekonomickým centrem říše byla oblast Ťiang-nan (jižně od dolního toku Jang-c’-ťiang) se střediskem v Su-čou.\n\nPrvní mingský císař Chung-wu se pokusil zavést idealizovaný konfuciánský model společnosti. Tato koncepce považovala zemědělství za základní zdroj bohatství a předpokládala přímý vztah mezi rolníky a státem vlastnícím půdu. V důsledku dlouhotrvajících válek se státní vlastnictví půdy výrazně rozšířilo zejména na severu, kde se v majetku státu ocitla většina pozemků, na jihu stále převládala soukromá půda.\n\nChung-wu považoval za ideál život rolníka v téměř úplně soběstačné komunitě, jejíž obyvatelé nebyli nuceni nikam cestovat a kromě odvádění daní nepřišli do styku s úřady. Císař dělal co mohl, aby takový život, v dobách jeho mládí nedosažitelný sen, pro rolníky zajistil. Pokusil se dosáhnout stabilizace společnosti výrazným omezením mobility obyvatelstva, jak fyzické – vzdálení se od bydliště na více než 20 \"li\" (12 km) považoval na nevhodné, cesty delší než 100 \"li\" (58 km) byly bez úředního povolení zakázány; tak sociální – i opuštění povolání rodičů bylo trestáno.\n\nVe snaze obnovit prosperitu státu po dlouholetých válkách vláda podporovala zemědělskou výrobu nejrůznějšími prostředky. Stát značně investoval do infrastruktury, obnovil hráze a kanály, snížil daně. To vedlo k tvorbě masivních přebytků, které umožnily existenci tržního přerozdělování.\n\nVětšina státních pozemků byla předána rolníkům do trvalého užívání, hospodáři na nově zúrodněných pozemcích měli daňové úlevy. Organizováno bylo (nedobrovolné) přesidlování ze zalidněného jihu do zpustošených severních provincií, později vláda přešla k podpoře místního rozvoje. V pohraničí a strategicky důležitých oblastech vznikly vesnice vojenských osídlenců, kteří byli v případě války povinni vojenskou službou.\n\nByly postátněny některé manufaktury, zejména porcelánky. Stát si držel monopol na těžbu a zpracování soli a rud, což způsobilo drahotu kovů.\n\nPro daňové účely vláda sestavila soupisy obyvatelstva – takzvané Žluté registry, půda byla evidována v Registrech map rybích šupin. Soupisy obyvatel i organizaci pracovní povinnosti zabezpečovala místní samospráva v systému \"li-ťia\" – deset domácností tvořilo \"ťia\", deset \"ťia\" pak jedno \"li\". Rolníci platili daň v naturáliích dvakrát ročně, navíc museli plnit pracovní povinnost na státních stavbách. Na státní půdě byly povinnosti rolníků vyšší než na soukromé, ale zde rolníci platili dosti vysoký nájem statkářům. Řemeslníci měli rovněž kromě odvádění daní i pracovní povinnost; v případech, kdy byla vykonávána mimo bydliště, pak mimořádně tíživou. Obchodníci cestující po říši se museli registrovat u místních úřadů.\n\nDaně byly stanoveny na 1/10 úrody, resp. 1/30 prodeje. Značný význam měly i nepřímé daně, spojené se státním monopolem na sůl a další základní produkty. Navíc byli poddaní povinni pracovní povinností ve výši 30 dnů za rok, využívané zejména ve stavebnictví a dopravě. Daň byla vybírána v obilí, látkách a penězích. Vzhledem k výkyvům cen stříbra v 15. století, úřady přijaly jako základ pro výpočet daně rýži, na severu pšenici; další produkty, jako hedvábí, plátno, kovové a papírové peníze byly na rýži přepočítávány. Už roku 1436 byly platby pozemkové daně v jižních provinciích převedeny z rýže na stříbro. Podíl peněžních poplatků stále rostl a od konce 16. století se téměř všechny původně naturální dávky a daně platily ve stříbře, peněžními platbami byla nahrazena i pracovní povinnost.\n\nVláda zprvu odmítla papírové peníze a zůstala u měďáků a kusového stříbra, které se vážilo na \"liangy\" (36,9 gramů). Jeden \"liang\" stříbra odpovídal tisícovce měďáků (měďáky je konvenční název, fakticky byly mince bronzové). Později začalo ministerstvo financí emitovat papírové peníze, vláda jimi ve velkém měřítku odměňovala své zasloužilé stoupence, ale neuvědomovala si inflační důsledky takové politiky; nakonec roku 1425 cena papírových peněz klesla pouze na 1/40 až 1/70 hodnoty ze 14. století. Císaři Chung-wu i Čeng-tchung (vládl 1435–1449) se pokoušeli omezit přítok stříbra na trh ve snaze o podporu oběhu papírové měny, jenomže dosáhli pouze přeměny dobývání stříbra v nelegální, ale vysoce ziskové podnikání přitahující množství zájemců.\n\nHodnota měděných mincí upadla s rozšířeným paděláním mincí; od počátku 16. století růst námořního obchodu s Evropany přinesl masívní import stříbra, které se postupně stalo základním platebním prostředkem používaným při větších platbách.\n\nDíky úsilí předchozích generací čínské zemědělství dosáhlo poměrně vysoké úrovně, rolníci disponovali širokými znalostmi. Používané nástroje však zůstávaly jednoduché a primitivní, nízká cena a široká dostupnost pracovních sil snižovala potřebu technického pokroku. Zvýšila se výsadba průmyslových plodin, zejména bavlny.\n\nTakzvaná kolumbovská výměna přinesla i do Číny původem americké plodiny, jako kukuřici a brambory. Vedlo to k značnému nárůstu množství obdělávané půdy, neboť mohly být využity pozemky nevhodné pro tradiční čínské plodiny.\nS ekonomickým růstem se rozrostla elita vesnice, která se aktivně podílela na přerozdělování půdy. Bohatí sedláci, současně působící v místní samosprávě, a věřitelé získávali pole zchudlých rolníků. Privatizace pozemků nejintenzivněji postoupila v provinciích Ťiang-si, Če-ťiang, Kuang-tung, Chu-nan a Chu-pej, tedy v ekonomicky rozvinutých regionech země. V pohraničí pozemky vojenských osad přešly do rukou vojenských velitelů a jiných vlivných lidí, v důsledku čehož příjmy z státní pokladny z vojenských osad (původně téměř 2/3 státních příjmů ze zemědělství) klesly na jednu desetinu počátečního stavu.\n\nHlavními „pohlcovateli“ dříve státní země byli velcí feudálové. Knížata, příbuzní císaře v ženské linii, i eunuši zachvacovali jak státní, tak soukromé pozemky. Pozemky dostávali i s rolníky, dosud majícími půdu od státu k užívání, jindy i se soukromými vlastníky. I sami císaři od poloviny 15. století začali ze státních pozemků vydělovat svá osobní panství, do konce dynastie Ming jejich počet dosáhl tří stovek. Velká panství se zpravidla rozdělovala na příděly pronajímané drobným rolníkům; feudálové žili z takto získané renty a dokud přicházela, málo se starali o produktivitu práce či neúrodu. Proto byla tato panství silně konzervativním prvkem společnosti. Jak podřízenost novým feudálním pánům, tak růst daní, poškozovaly bohaté rolníky a statkáře, kteří dosud kontrolovali půdu a zaváděli nové racionálnější metody hospodaření. Tak proces feudalizace bránil modernizačním tendencím na venkově. Nakonec se prakticky rozpadla vrstva drobných rolníků přímo platících daně státu; nahradili ji pachtýři závislí na velkostatkářích, kterým odváděli i polovinu úrody.\n\nPodstatně méně bylo statkářů využívajících práci za mzdu, nicméně právě taková hospodářství se orientovala na produkci určenou pro trh. Zejména čaj, ovoce a technické plodiny (např. lakodárné, nebo bavlna) byly v tržně orientovaných podnicích pěstovány ve velkém měřítku. Tehdy vzniklá regionální specializace zemědělství přetrvala i v období vlády dynastie Čching.\n\nMěstští řemeslníci byli pod dozorem státu; v 15. století bylo registrováno na 300 tisíc řemeslníků, kteří své povinnosti vůči státu plnili i stovky kilometrů od domova. Pracovní povinnost byla postupně nahrazována peněžními platbami, za které byly najímány námezdní síly, ale do konce dynastie nebyla úplně odstraněna.\nV 16. století v nejvyspělejších oblastech Číny vznikaly první soukromě-kapitalistické podniky a manufaktury, často jako sdružení několika podnikatelů. Důvodem sdružování byly nedostatek finančních prostředků jednotlivců; takové společnosti se často tvořily v odvětvích, kde podnikání jednotlivce bylo rizikové a obtížné, například v hornictví, hutnictví a zpracování kovů, těžbě soli, rafinaci cukru a výrobě papíru.\nSoukromé manufaktury a dílny vznikaly okolo státních podniků, využívajíce přítomné kvalifikované lidské zdroje. Ale trvající existence státních dílen – zejména zbrojních, textilních, hutí a loděnic, představovala pro soukromé podnikání nepříjemnou konkurenci.\n\nV 16. století se některé regiony Číny soustředily na určité druhy produkce. Tak Kuang-tung zásoboval zemi výrobky ze železa, Ťiang-si porcelánem a keramikou, šanghajský region se specializoval na bavlnářství, Wu-chu na barviva, Tchaj-wan na cukr a kafr. Obyvatelé Kan-čou vyráběli indigo, v říši se objevily i oblasti orientované na zpracování cukrové třtiny, nebo olejnin. Největší rozvoj v zemi dosáhlo hedvábnictví, bavlnářství, barvířství, výroba keramiky a porcelánu, papíru a tisku. Rozšiřovala se těžba rud a uhlí. Do poloviny 16. století ovšem trval státní monopol na těžbu a zpracování nerostů.\n\nUž ve 14. století se na venkově rozšířila rozptýlená řemeslná výroba, nerozšířenější byl tento způsob organizace výroby v hedvábnictví a bavlnářství v provinciích Ťiang-su a Če-ťiang. V 16. století už v některých městech a vesnicích na dolním toku Jang-c’ žili pouze přadláci a tkalci a zemědělství zde mělo jen okrajový význam. Vztah mezi malými výrobci a obchodníky se lišil případ od případu – od prostého prodeje a nákupu, přes pronajímání stavů a vybavení, až po rozptýlenou manufakturu.\n\nDřívější hedvábnická střediska ve vnitrozemí jako Čcheng-tu ztratily v 15. století význam ve prospěch Nankingu, Su-čou a Chang-čou. V hedvábnickém průmyslu těchto nových center se objevily dílny soukromých vlastníků s najatými zaměstnanci. Některé byly malé, ale v jiných dosáhl počet zaměstnanců několika set.\n\nStřediskem produkce porcelánu byl Ťing-te-čen v Ťiang-si a Te-chua ve Fu-ťienu. Čínské výrobky byly vysoce ceněny ve východní a jihovýchodní Asii i v Evropě. Te-chuaské porcelánky se specializovaly na produkci exportního zboží pro Evropu, kam šlo 16 % pozdně mingského exportu porcelánu, a proto i vzory a malby na svých produktech přizpůsobovaly evropskému vkusu.\n\nOd 15. století nastal vzestup stavebnictví – rozsáhlá výstavba probíhala v Pekingu a Nankingu, byla dokončena a částečně obnovena Velká čínská zeď a mnoho jiných pevností. V poslední třetině 15. století probíhala rozsáhlá výstavba mostů a cest v jižní Číně a oblasti Velkého kanálu, od přelomu 15. a 16. století se přidala i severní Čína. Zatímco v raném mingském období mosty stavěl rovnoměrně stát i soukromníci, ve středně mingské éře byla naprostá většina staveb mostů financována sdruženími obchodníků.\n\nPřes počáteční pokusy císaře Chung-wua o kontrolu pohybu kupců a omezování zahraničního obchodu (tzv. politika zakázaného moře), s obnovou hospodářství rostl i obchod. Samo vytvoření efektivní komunikační sítě pro vojenské a vládní činitele umožňovalo a podněcovalo vzestup komerčních aktivit. Během 15. století zesílily vazby mezi provinciemi a regiony Číny a začal se vytvářet jednotný vnitřní trh. Hlavními komoditami nadregionálního obchodu byly hedvábné a bavlněné tkaniny, bavlna, hedvábí, kovy a kovové výrobky, cukr. Největší důležitost však měla nadále rýže.\nZávislost místní správy na ekonomických aktivitách obchodníků postupně rostla a ve středním mingském období se stala všeobecnou. Vláda přijala názor, že vměšování státu do fungování trhů určováním cen a kvality zboží nevyhnutelně vyvolává korupci a může zvyšovat rozdíly mezi řadovými obyvateli a boháči. Viděla obec jako základnu produkující zboží a obchod jako prostředek směny přebytků vznikajících u výrobců, úkolem státu zůstalo pouze tlumení krizí.\n\nZnačný rozsah měl čínský zahraniční obchod, země byla největším světovým dovozcem i vývozcem. V mingské době zvláště vzrostl námořní obchod realizovaný především čínskými obchodníky. Čínské produkty se široce vyvážely do zahraničí na trhy jihovýchodní Asie, Japonska, Evropy, Džungarska, Kašgaru. Exportovalo se hedvábí a porcelán, bavlněné tkaniny, kovové výrobky, keramika, lakové výrobky, čaj, cukr. Dováženy byly především suroviny – z jihu perly, drahokamy a polodrahokamy, slonovina, vzácná dřeva, léky; ze severu koně, kožešiny, ženšen. Významný byl dovoz stříbra z Japonska a španělského Peru.\n\nObchodníci se postupem doby měnili v kulturní mecenáše osvojující si chování džentry, čímž se hranice mezi džentry a obchodníky stírala, a ti se tak mohli stát i úředníky. Proces postupného splývání obou tříd a postupné transformace společnosti začal už za vlády dynastie Sung, ale výrazněji postoupil až v mingské době.\n\nV průběhu dvou tisíc let se struktura orgánů výkonné moci v Číně nijak výrazně nezměnila, třebaže každá dynastie přidávala nové části, které považovala za nezbytné. V kontrastu k systému ústřední správy známému jako „tři kanceláře a šest ministerstev“ zavedenému dynastií Chan, za dynastie Ming existovala pouze jedna kancelář – ústřední sekretariát, stojící v čele celé civilní správy. Roli vrchního velení armády hrála Hlavní vojenská komise, nejvyšším kontrolním úřadem, nezávislým na jiných institucích, byl cenzorát.\n\nPo popravě hlavy sekretarátu Chu Wej-junga roku 1380 císař Chung-wu reorganizoval nejvyšší úroveň administrativy – zrušil sekretariát a cenzorát a rozdělil Hlavní vojenskou komisi na pět částí. Následně osobně převzal řízení šesti ministerstev a pěti hlavních vojenských komisí, jejichž vedoucí se tak ocitli na vrcholu úřednické hierarchie.\n\nV následujících desetiletích se císaři, neschopní zvládnout koordinaci množství roztříštěných institucí, do značné míry vrátili k původnímu stavu. Cenzorát byl obnoven pod novým názvem, roli ústředního sekretariátu převzal nový velký sekretariát. Do provincií byli nejdříve dočasně, později trvale, vysíláni náměstci ministrů jako provinční guvernéři nebo velcí koordinátoři, kterým podléhaly všechny tři provinční úřady.\n\nPersonál císařského dvoru tvořily |eunuchové a ženy se svými vlastními úřady. Ženská část služebnictva byla podřízena úřadům audiencí, ceremonií, oděvů, zásobování potravinami, ložnic, řemeslníků a dozoru nad personálem. Od 20. let 15. století bylo ženské služebnictvo vytěsňováno eunuchy, ženám nakonec zůstal jen úřad pro oděvy.\n\nChung-wu podřídil eunuchy Správě audiencí, ale postupně s růstem jejich moci a vlivu se zmnožovala i eunušská administrativa až na čtyřiadvacet různých správ, oddělení a úřadů organizujících práci tisíců eunuchů. Eunušské správy se staraly o kontrolu zaměstnanců, ceremonie, zásobování potravinami, kuchyňské náčiní, dokumenty, stáje, pečeti, oděvy a jiné. Níže byly postaveny čtyři úřady pro topivo, hudbu, papír a lázně. Dalších osm oddělení se staralo o zbraně, stříbrné náčiní, praní, pokrývky hlavy, výrobky z bronzu, výrobou textilu, vinicemi a sady. Časem nejvlivnější eunuch z Úřadu ceremonií a rituálů získal takřka diktátorskou moc v zemi. K moci Úřadu ceremonií a rituálů přispěla i tajná služba tomuto úřadu podřízená.\n\nI když se osazenstvo paláce skládalo především z eunuchů a žen, fungovala zde i skupina úředníků v Kanceláři císařských pečetí spolupracující s eunuchy při uchovávání pečetí a pečetidel. Další palácoví úředníci dozírali nad záležitostmi císařských princů.\n\nV důsledku změn roku 1380 se správa země soustředila přímo v rukou císaře. Chung-wu byl však záhy zahlcen řekou úřední korespondence a hlášení, proto už roku 1382 jmenoval několik speciálních sekretářů (\"ta-süe-š’ \"). Časem tito tajemníci získávali stále větší pravomoci, až začátkem 15. století byli sjednoceni ve velký sekretariát (\"nej-ke\"), který časem prakticky nahradil císaře a fakticky se stal nejvyšším administrativním orgánem státu, analogickým dřívějšímu ústřednímu sekretariátu. Členové velkého sekretariátu byli vybírání mezi absolventy akademie Chan-lin s tím, že budou nástroji císařské vůle nikterak neovlivnění ministerstvy. Reálně se drželi své vlastní linie, rozcházejíce se jak s císařem, tak ministerskou administrativou.\n\nSekretariát měl koordinující roli, zatímco šest ministerstev – ministerstva státní správy, daní, obřadů, vojenství, trestů a veřejných prací – se zabývalo vlastní administrativní prací. V kompetenci ministerstva státní správy bylo povyšování a přesuny úředníků, udělování vyznamenání a titulů. Ministerstvo daní (či financí; přesněji státních příjmů) dozíralo na vedení daňových soupisů rolníků, výběr daní a odpovídalo za státní příjmy a měnu. Ministerstvo obřadů se zabývalo provádění oficiálních náboženských ceremonií, rituálů a obětí. Vedlo evidenci taoistického a buddhistického duchovenstva a do jeho kompetence spadalo též přijímání zahraničních vyslanců. Ministerstvo vojenství jmenovalo a rozmisťovalo armádní velitele, řídilo opevňovací stavby, staralo se o zásobování vojsk výzbrojí a výstrojí, dozíralo na síť kurýrní služby a evidovalo vojáky a vojenské rolníky. Ministerstvo trestů odpovídalo za soudní a vězeňské otázky, přičemž cenzorát a Nejvyšší odvolací soud zaujímaly nezávislé postavení. Ministerstvo veřejných prací organizovalo vládní stavební podniky, včetně nájmu pracovních sil a jejich zásobování. Řídilo opravy kanálů a cest, standardizací měr a vah a organizaci pracovní povinnosti, evidovalo řemeslníky.\n\nMingští císaři převzali systém státní správy od dynastie Jüan, třináctka mingských provincií je předchůdcem provincií současných. Obě hlavní města – Peking a Nanking se zázemím byly vyňaty z provincií a tvořily zvláštní administrativní celky (\"ťing\").\n\nStejně jako v dobách vlády Jüan i mingská provinciální administrativa měla tři větve: civilní, vojenskou a kontrolní, podřízené provinčnímu sekretariátu. Roku 1376 byly provinční sekretariáty zrušeny a nahrazeny třemi samostatnými úřady – provinčním administrativním úřadem, regionální vojenskou komisí a provinčním kontrolním úřadem. Roku 1391 císař Chung-wu vyslal následníka Ču Piaa do Šen-si, aby „cestoval a usmiřoval“ (\"sün-fu\"), přičemž mu podléhaly místní civilní, vojenské i kontrolní úřady; roku 1421 s podobným cílem vyslal císař Jung-le do provincií 26 úředníků. Od roku 1430 byly takové inspekční výjezdy institucionalizovány a došlo tak k faktickému zavedení funkce provinčních guvernérů (nebo velkých koordinátorů, podléhalo-li dotyčnému více provincií), řídících všechny větve regionální správy.\n\nProvincie (\"šeng\") se dělily na prefektury (\"fu\") řízené prefekty (\"č’-fu\"), nižšími články byly podprefektury (\"čou\") v čele s podprefekty (\"č’-čou\"). Nejnižší administrativní jednotkou byl okres (\"sien\") v jehož čele stál přednosta (\"č’-sien\"). Okresů bylo v mingské době 1385.\n\nTřebaže zpočátku měli eunuchové sloužící v císařském paláci zakázáno vměšovat se do politiky, počínaje vládou císaře Jung-le získali značný vliv. Postupně vznikla početná eunušská administrativa rozprostřená i v regionech, paralelní k standardním úřadům. Eunuchové měli vlastní hierarchii založenou na stejných principech jako úředníci, byla však pouze čtyřstupňová místo úřednické devítistupňové.\n\nPříbuzní císaře často dostávali rozsáhlé pozemky a vysoké vojenské funkce, s výjimkou vlády prvních dvou císařů se ale reálně vedení armády nevěnovali a jejich tituly byly čistě nominální. Knížata nevykonávala žádné administrativní nebo správní funkce a neměla tak feudální úděly v evropském pojetí. Byli pouze majetnými velkostatkáři. Členové císařského rodu nesměli sloužit ve státní správě.\n\nPodobně jako civilní úředníci i důstojníci byli zařazení do několikastupňové hierarchie, v níž své postavení obhajovali každých pět let. Nicméně vojenská služba byla méně prestižní než civilní kariéra, protože byla do značné míry dědičná (v kontrastu s civilní administrativou, kde byli, alespoň teoreticky, vybírání ti nejlepší dle svých schopností). Navíc, podle konfuciánské etiky, byla povolání spojená s násilím (\"wu\") stavěna níže, než povolání spojená s poznáním (\"wej\"). Nehledě na nižší prestiž, mohli se důstojníci přihlásit k civilním zkouškám a po roku 1478 byly zavedeny vojenské zkoušky, ověřující profesionální úroveň vojenských vůdců. V první polovině vlády Mingů převládali ve velení armády důstojníci původem ze vznešených rodů, v pozdější době byli postupně nahrazeni osobami relativně nízkého původu vybíranými z vrstvy dědičných nižších důstojníků.\n\nChung-wu jmenoval (v letech 1373–1384) nové úředníky na základě doporučení, předtím i potom fungoval starý systém (zavedený dynastií Suej) jmenování do funkcí pouze těch kandidátů, kteří prošli přísným zkouškovým systémem. Teoreticky mohl posty ve státní správě obsadit kdokoliv schopný, reálně však prostředky a čas nutný k přípravě na zkoušky měli k dispozici pouze členové majetných rodin, především pozemkových vlastníků (pokusy kupeckých synů proniknout do státní správy byly úředníky vnímány negativně). Mingská vláda také stanovila a dodržovala kvóty pro nábor úředníků z každé provincie. Snažila se tím zabránit soustředění moci v rukách rodáků z bohatých regionů státu, kde byla vzdělanost na vyšší úrovni. Rozvoj tiskového průmyslu už od dob dynastie Sung přinesl růst úrovně vzdělanosti a tím po celé zemi rostl i počet vhodných kandidátů na místa ve státní správě.\nTak jako dříve se od zkoušených požadovala znalost klasických konfuciánských knih, základními texty byly Čtyři knihy vybrané pro tento účel Ču Siem ve 12. století. Mingské zkoušky se odlišovaly od předešlých vyšší náročností poté, co roku 1487 začalo být požadováno psaní takzvaných „osmidílných esejů“ s pevně stanovenou strukturou. Obtížnost zkoušek rostla s postupem z místní na centrální úroveň, přičemž se složením testů získal student odpovídající titul. Úředníci byli zařazeni v systému devíti hodností (každá měla dva stupně), podle postavení v tabulkách jim byla vyplácena mzda (nominálně v rýži). Zatímco absolventi provinčních zkoušek získávali pouze nízké hodnosti a byli jmenováni na málo významné posty, absolventi palácových zkoušek obdrželi titul \"ťin-š’\" a přiměřeně vysoký úřad. Za 276 let mingské vlády proběhlo 90 palácových zkoušek, kterými úspěšně prošlo 24 874 kandidátů. V celé Číně tehdy bylo současně asi dva až čtyři tisíce \"ťin-š’\", přibližně jeden na deset tisíc dospělých mužů. Pro srovnání – nositelů nejnižšího kandidátského titulu \"šeng-jüan\" bylo v 16. století sto tisíc.\n\nNejvyšší doba setrvání ve funkci byla devět let, ale každé tři roky byly schopnosti úředníků hodnoceny jejich nadřízenými. Úředníci s výborným hodnocením byli povýšeni, adekvátně pracující byli ponecháni ve funkci a pokud podali neuspokojivý výkon, byla jim hodnost snížena o jeden stupeň. V případech zjevné neschopnosti mohl být úředník propuštěn nebo potrestán. Z pravidelného hodnocení byli vyjmuti pouze vysoce postavení úředníci v centru, od nich se očekávalo dobrovolné oznámení svých neúspěchů a přehmatů nadřízeným. V okresech a prefekturách bylo dále na 4000 učitelů, kteří byli podobným způsobem hodnoceni každých devět let.\n\nVyšším úředníkům, jmenovaným do funkcí ve státní správě po úspěšně složených zkouškách, bylo podřízeno velké množství řadových zaměstnanců a pomocníků nezařazených do oficiální úřednické hierarchie. Jejich počet čtyřikrát převyšoval stav vyšších úředníků, celkem jich mohlo být v celé zemi na sto tisíc. Tito zaměstnanci zastávali rutinní písařské a technické práce v úřadech, neměli by však být směšování s ještě níže stojícími strážnými, kurýry a nosiči. Nižší úředníci byli hodnoceni každých devět let, nejúspěšnější mohli získat nejnižší úřední hodnost deváté třídy. Pocházeli z místních obyvatel, v každodenní praxi lokálních úřadů měli proto značný vliv; jejich nadřízení, zhusta neznalí místních zvyků a často ani řeči, byli na loajalitě svého personálu silně závislí.\n\nPo získání moci se císař Chung-wu neprodleně věnoval obnově infrastruktury státu. Zahájil výstavbu Nankingu, nového hlavního města. Tisíce dělníků obehnaly město 48 km dlouhými hradbami a vybudovaly císařský palác a vládní čtvrť. Vláda věnovala pozornost i obnově hospodářství země.\n\nSoučasně Chung-wu usiloval o přesnou a úplnou evidenci země a poddaných. Už následující rok po založení dynastie byl vydán císařský dekret, přikazující všem poddaným zaregistrovat se v úředních soupisech. V zájmu zvýšení množství pracovní síly bylo omezeno otroctví a snížen počet mnichů.\n\nCísař se snažil detailně kontrolovat výkon moci a život obyvatel. Stále očekávajíce pokusy o svržení ze strany ministrů i poddaných, císař ustanovil tajnou policii, sestávající z vojáků jeho osobní stráže. Během třiceti let vlády proběhlo několik čistek mezi úředníky i obyvatelstvem, v jejichž důsledku zahynulo sto tisíc lidí.\n\nPřestože byl konfucián, měl Chung-wu hlubokou nedůvěru k třídě úředníků a neváhal je podrobovat tělesným trestům za spáchané přečiny. Roku 1373 zrušil úřednické zkoušky poté, co 120 čerstvých držitelů hodnosti \"ťin-š’\" (nejvyšší dosažitelná úřednická hodnost, udělovaná při složení zkoušek v hlavním městě) zhodnotil jako teoretiky schopné pouze opakovat prázdné fráze, ale nepoužitelné k řízení země. Po obnovení zkoušek roku 1384 popravil hlavního zkoušejícího, poté, co vyšlo najevo, že dotyčný uděloval stupeň \"ťin-š’\" pouze rodákům z jihu.\n\nPo sjednocení Číny bylo základním úkolem mingské armády odvrácení mongolské hrozby. Dosti úspěšné boje s Mongoly byly vedeny až do roku 1374 a znovu v letech 1378–1381 a 1387–1388. Chung-wu reorganizoval armádu zavedením systému \"wej-suo\" podobného systému \"fu-ping\" Tchangů. Jádrem uspořádání byly příděly půdy vojákům, kteří se tak v obdobích mezi taženími sami živili. Systém fungoval relativně efektivně do 30. let 15. století.\n\nPo smrti císaře Chung-wu roku 1398 nastoupil na trůn jeho vnuk jako císař Ťien-wen. Obklopený konfuciánskými učenci se pokusil o omezení moci svých strýců. V očích císaře byl nejnebezpečnějším z nich Ču Ti, postavený do čela pekingské oblasti, kde měl za úkol držet hranici s Mongoly. Nepřátelský postup dvora roku 1399 vyprovokoval Ču Tiho k povstání. Po tříleté občanské válce vzbouřenci dobyli Nanking, a Ču Ti vstoupil na trůn jako císař Jung-le (1402–1424). Jeho vláda se občas vnímána jako „druhé založení“ mingské dynastie, jelikož ostře změnil politický kurs svého otce.\n\nJung-le roku 1403 vyhlásil rozhodnutí o přenesení hlavního města do Pekingu, který byl centrem jeho moci už v éře Chung-wu. Dalším důvodem k přesunu metropole do Pekingu byl dohled nad neklidnou severní hranicí. Výstavba nové metropole v letech 1407–1420 každodenně zaměstnala stovky tisíc pracovníků. Pro zajištění zásobování města císař nařídil obnovu Velkého kanálu, což bylo splněno roku 1415 po čtyřech letech prací.\n\nPřestože se Jung-le, stejně jako jeho otec, neváhal v případě potřeby násilně vypořádat s odpůrci, nahlížel na úřednickou vrstvu úplně jinak. Přikázal setřídit neokonfuciánské texty a využít je jako učební příručky pro výuku budoucích úředníků. Dva tisíce učenců zaměstnal sestavením Encyklopedie Jung-le sestávající ze sedmi tisíc svazků, což výrazně překonalo všechny dosavadní encyklopedie. Nicméně nejenom úředníci se těšili přízni a podpoře císaře. Říši vládl do značné míry „z koňského sedla“; často cestoval mezi oběma hlavními městy a opakovaně vedl vojenská tažení do Mongolska. Úředníci proti takovému jednání protestovali, cítíce se ohroženi z toho plynoucím zesílením vlivu eunuchů a vojenských špiček.\nRoku 1405 jmenoval císař Jung-le svého oblíbeného velitele, eunucha Čeng Chea admirálem nově vybudovaného loďstva, určeného pro šíření slávy Číny a vymáhání tributu od širokého okruhu zemí. V průběhu staletí se rozvíjel soukromý námořní obchod mezi Čínou a zeměmi jihovýchodní a jižní Asie a východní Afriky, ale nikdy předtím neměly vládní výpravy takový rozsah. K zajištění sedmi velkých výprav bylo postaveno dva tisíce lodí, včetně velikých „lodí pokladů“ s délkou 112–134 metrů a šířkou 45–54 metrů. První výprava proběhla v letech 1405–1407, kdy se na 317 lodích plavilo 26 800 lidí. Po roce 1433 bylo vypravování ohromných expedic, které mimo politických sledovaly i ekonomické cíle, zastaveno. Důvodem byla snaha o úsporu státních výdajů, nedůvěra konfuciánských konzervativců v obchod, navíc zahraniční a tedy vymykající se kontrole, a v neposlední řadě snaha vládních úředníků o omezení moci eunuchů organizujících expedice.\n\nJung-le roku 1407 dobyl Vietnam, ale záhy v zemi vypuklo povstání, čínská vojska se ocitla v neudržitelném postavení a byla donucena opustit zemi. Roku 1431 byl nový vietnamský stát dynastie Lý uznán za stát platící tribut, ale jinak nezávislý.\n\nBěhem 14. století mingské armády podnikly několik pokusů o vpády na tibetské území, všechny však byly Tibeťany úspěšně odraženy. V Tibetu tak nebyly přítomny čínské posádky. Formálně však Tibet uznával čínskou suzerenitu, vyjádřenou zasíláním tributu a udělováním čínských hodností tibetským politikům. Tibetsko-čínské vztahy měly rovněž významnou náboženskou složku, která je v moderních pracích zhusta podceňována. V éře Ťia-ťing (1522–1567), kdy byli buddhisté u dvora perzekvováni a vytlačeni taoisty, vztahy Pekingu s Tibetem ochladly. Císař Wan-li (vládl 1572–1620) se pokoušel znovuobnovit čínsko-tibetské vztahy v reakci na mongolsko-tibetské spojenectví počínající roku 1578, které později ovlivnilo zahraniční politiku mandžuské dynastie Čching k podpoře dalajlámy a školy gelugpa. Koncem 16. století Mongolové úspěšně podpořili moc školy gelugpa prostřednictvím trvalé ozbrojené přítomnosti, kulminující počátkem 40. let 17. století.\n\nČínští historici však tvrdí, že mingská moc nad Tibetem byla skutečná a tibetští vladaři svou moc nedědili, ale nárok na vládu obdrželi v Pekingu rozhodnutím čínského císaře.\n\nNa jihozápadních hranicích byla mingská armáda roku 1381 schopna dobýt značná území na království Ta-li. Ještě do konce 14. století začala vládou podporovaná mohutná migrace Číňanů do jihozápadních provincií Jün-nan a Kuej-čou, pokračující i v 15. a 16. století.. V těchto oblastech mingská vláda realizovala politiku dvojí vlády: v oblastech s převládající čínskou většinou platil mingský zákoník, oblasti s nečínskou většinou byly spravovány v souladu s místními obyčeji (takzvanými domodrodými úřady \"tchu-s’\"), pokud se místní vůdci zavázali udržovat pořádek a odvádět daně výměnou za dovoz čínského zboží.\n\nRoku 1464 národy Miao a Jao povstaly na celém jihozápadě proti čínské nadvládě, během dvou let bylo povstání poraženo. Pozdější nové povstání bylo opět poraženo armádou vedenou úředníkem a filozofem Wang Jang-mingem (1472–1529). Na jeho naléhání byla zavedena jednotná správa pro čínské i nečínské obyvatelstvo, s myšlenkou zohledňování místních zvyků ve všech správních rozhodnutích.\n\nKoncem dvacátých let 15. století se vládní finance dostaly pod tlak. V důsledku vysoké daňové zátěže poklesly daňové příjmy z některých bohatých regionů. Ztraceny byly příjmy z Vietnamu, začátkem 30. let navíc poklesla výnosnost mnohých dolů. Finanční problémy státu byly známkou počínajícího ekonomického poklesu. Od poloviny 30. let 15. století začalo na severní polokouli šedesátileté chladné období, které Číně přineslo opakované neúrody, doprovázené občasnými záplavami a suchem a následované hladomory i epidemiemi.\n\nNa výše zmíněné ekonomické problémy, ke kterým přistoupily ještě boje na jihozápadě ve 30. a 40. letech 15. století a s nimi spojený pokles těžby v tomto na rudy bohatém kraji, konfuciánští úředníci držící ve třicátých letech moc reagovali měnovou restrikcí – uzavíráním stříbrných dolů a omezením výroby měděných mincí – a snížením státních výdajů. Úsporná opatření přijímali tím snáze, čím více zasáhla ekonomické základy moci eunuchů, konkurenční skupiny v mocenském boji. Právě eunuchové se podíleli na zrušených námořních expedicích a byli zainteresování v těžbě stříbra. Nedostatek měny v Číně vyvolal problémy od Japonska po Jávu. V Číně se masově rozšířilo padělání mincí a následně hromadění drahých kovů, výsledkem bylo výrazné omezení oběhu stříbra ve 40. letech 15. století.\nZačátkem čtyřicátých let získali převahu na císařském dvoře eunuchové a prosadili znovuotevření stříbrných dolů pod svým dohledem. Avšak nízká produktivita těžby v kombinaci s vysokými požadavky dozorujících eunuchů vedla k sérii hornických povstání ve Fu-ťienu, Če-ťiangu a Ťiang-si. Pozornost vlády současně poutal neklid na severních hranicích.\n\nTlak Mongolů na severních hranicích vyvrcholil v červenci 1449 tažením západomongolských Ojratů. Hlavní eunuch Wang Čen přesvědčil císaře Jing-cunga, aby osobně vedl pětisettisícovou armádu vyslanou proti Mongolům, kteří už rozdrtili pohraniční vojska. V září byla v bitvě u pevnosti Tchu-mu čínská armáda na hlavu poražena a sám císař padl do zajetí. Po vítězství Mongolové vydrancovali sever země až k pekingským předměstím. Po jejich odchodu v listopadu téhož roku bylo obyvatelstvo v okolí Pekingu napadáno místními bandity a mongolskými žoldnéři dříve sloužícími v mingské armádě.\n\nNa trůn nastoupil bratr zajatého panovníka jako císař Ťing-tchaj. Poté už pro Mongoly nemělo smysl dále držet Jing-cunga v zajetí a byl propuštěn. Nový císař ho držel v domácím vězení, dokud státním převratem roku 1457 nezískal trůn zpět. Obnovení stability trvalo léta, ještě roku 1461 se vzbouřila část pekingské posádky.\n\nPo roce 1474 byly věnovány velké částky na výstavbu Velké čínské zdi. Přesto za vlády Dajan-chána (1479–1543) v Mongolsku byla hrozba ze severu pro Čínu zdaleka největší za celé 15. století. Nájezdy pokračovaly i za jeho nástupců. Mongolský Altan-chán (1507–1582) byl, stejně jako o století dříve Ojrati, schopen překročit Velkou zeď a probojovat se do okolí Pekingu. Pro odražení Altan-chánova nájezdu čínská vláda využila mongolských oddílů. Až koncem 60. let se podařilo Mongoly vytlačit a roku 1570 mohla být podepsána mírová smlouva, přesto menší nájezdy pokračovaly.\n\nRoku 1479 zástupce ministra války spálil dokumenty dvorského archívu popisující cesty Čeng Chea. Je to jeden z mnoha důkazů svědčících o obratu mingské vlády k izolacionistické politice. Byly přijaty zákony o stavbě lodí, omezující rozměr plavidel, ale oslabení mingského loďstva vedlo zároveň k aktivizaci pirátů v čínských pobřežních vodách. Piráti japonští i čínští (paušálně nazývaní \"wo-kchou\", japonští bandité) přepadali jak obchodní lodě, tak pobřežní města a vesnice.\n\nNamísto ozbrojených akcí proti pirátům se mingské úřady rozhodly, ve snaze zbavit piráty cílů, o likvidaci pobřežních měst. Všechen zahraniční obchod byl soustředěn v rukách státu ve formě výměny darů se zahraničními vládami. Tato politika přísného zákazu zahraničního soukromého námořního obchodu, známá jako \"chaj–ťin\" (zakázané moře) trvala až do roku 1567. V době platnosti zákona se státní obchod s Japonsken soustředil pouze do přístavu Ning-po, s Filipínami do Fu-čou a s Indonésií do Kantonu. Konkrétně Japoncům bylo dovoleno připlout do Ning-po pouze jednou za deset let v množství maximálně tří set lidí na dvou lodích. Tato rozhodnutí povzbudila mnoho čínských obchodníků k účasti na široce rozšířeném ilegálním obchodu z cizinou.\n\nVztahy s Japonskem se prudce zhoršily poté, co v něm převzal moc Hidejoši Tojotomi, který roku 1592 vyhlásil cílem své vlády dobytí Číny. Následovaly dvě japonské invaze do Koreje (Imdžinská válka). Spojená korejsko-čínská vojska Japonce porazila a po Hidejošiho smrti roku 1598 se Japonci stáhli do vlasti. Nicméně vítězství přišlo Čínu draho – náklady na válku dosáhly enormních 26 miliónů \"liangů\" stříbra.\n\nPočátkem 16. století se v Indickém oceánu a záhy i v mořích jihovýchodní Asie objevili portugalští piráti. Do Číny dorazila první portugalská loď roku 1513. Drancování a loupeže Portugalců paralyzovaly námořní obchod a způsobily hospodářskou krizi, ze které se jihovýchodní Asie zotavila až po 20. letech 16. století.\nZ Číny se vyvážel zejména porcelán a hedvábí. Evropa přitom patřila spíše k periferním trhům, směřovalo do ní pouze 16 % pozdně mingského exportu porcelánu, zbytek byl určen pro trhy Japonska a jihovýchodní Asie. Poté, co byl mingskou vládou zakázán soukromý obchod s Japonskem, chopili se Portugalci příležitosti a zaujali výhodnou pozici prostředníka. Ale po roce 1573, kdy se Španělé (disponující výnosem amerických stříbrných dolů) etablovali ve filipínské Manile, byl portugalský obchod zatlačen do pozadí.\n\nPočínající pokles moci migské Číny předznamenalo roku 1556 velké zemětřesení v Šen-si, mimořádně ničivá přírodní katastrofa, která přinesla smrt asi 830 tisícům lidí.\n\nZačátkem 16. století se zřetelně projevily negativní důsledky procesů počínajících s ustavením mingské dynastie a postupně se rozvíjejících. K uvedené době se projevila významná, i když neformální změna struktury moci způsobující rozklad vládnoucí špičky. Při zachování všech vnějších atributů neomezené samovlády proběhlo faktické odstranění císařů od bezprostředního řízení státních záležitostí. Reálnou moc soustředili do svých rukou velcí sekretáři, stojící v čele velkého sekretariátu a císařští favorité, především eunuši.\n\nPo nástupu na trůn se císař Wan-li obklopil schopnými poradci. Jeho velký sekretář Čang Ťü-čeng (v úřadu 1572–1582) vybudoval efektivně pracující síť vysokých státních úředníků. Nicméně, po něm se nenašel nikdo schopný udržovat soulad mezi zájmovými skupinami centrální administrativy a úředníci se záhy rozdělili na znepřátelené skupiny.\n\nMinistři se s císařem střetli v otázce výběru následníka trůnu; znechucovali panovníka svým hašteřením o způsobu spravování země. Další vzestup dvorského frakcionářství přinesly filozofické debaty o Wang Jang-minově revizi některých neokonfuciánských názorů. Císaře časem unavily dvorské aféry a spory, načež se stáhl za zdi Zakázaného města daleko od vládních úředníků. Sabotoval práci vlády, prakticky ustoupil od audiencí a diskuzí s úředníky, přestal číst jejich zprávy a odmítal jmenování kandidátů na uprázdněná místa úřednické hierarchie. Vzdělaní úředníci ztratili rozhodující roli ve správě země, ta přešla k eunuchům. Ti poslušně vykonávali císařovu vůli – spravovali státní dílny, vybírali daně, vytvořili administrativu nezávislou na civilních úřadech.\n\nKonzervativní kritici vlády se soustředili kolem akademie Tung-lin. Požadovali provedení změn podle vůle „moudrého a spravedlivého císaře“. Jím se měl stát Wan-liho nejstarší syn Ču Čchang-luo. Opozičníci rozpracovali reformy, podle nichž měl císař osobně vládnout, zakazovalo se vytváření dvorských klik, likvidovala se korupce, rušil se státní monopol na těžbu nerostných zdrojů... Podařilo se jim roku 1620 dosadit Ču Čchang-lua na trůn jako císaře Tchaj-čchanga, ten ale už po měsíci zemřel, načež následovala odvetná reakce Wej Čung-siena stojícího v čele eunuchů.\n\nNásledující císař Tchien-čchi (1620–1627) prakticky úplně upadl pod vliv Weje, který takřka nekontrolovaně vládl dvoru. I když císař Čchung-čen (1627–1644) Weje přinutil k sebevraždě, eunuchové získané pozice drželi až do konce vlády dynastie Ming o dvě desetiletí později. Neustálé přesuny ve vládním aparátu dezorganizovaly dvůr, země trpěla epidemiemi, povstáními a nepřátelskými vpády.\n\nPočínaje posledními roky éry Wan-li v Číně začala finanční krize, vyvolaná nedostatkem oběživa – stříbra. Příčinou snížení dovozu z Peru i z Japonska. Existuje také názor, že růst hodnoty stříbrných peněz v 17. století byl způsoben spíše poklesem poptávky po zboží než zmenšením množství stříbra v oběhu.\nVýsledkem byl ostrý růst hodnoty stříbra, který vedl k neschopnosti mnohých čínských provincií odvádět daně a dávky v předepsané výši. Čím větší mělo stříbro hodnotu, tím neochotněji bylo vydáváno – což vedlo k poklesu množství stříbra v oběhu a inflaci měďáků. Ve 30. letech 17. století tisíc měďáků odpovídal jednomu \"liangu\" stříbra, roku 1640 už pouze polovině \"liangu\" a počátkem roku 1643 pouze třetině \"liangu\". Pro rolníky takový vývoj znamenal katastrofu. Své přebytky totiž prodávali za měďáky, ale daně byly stanoveny ve stříbru.\n\nV první polovině 17. století se v severní Číně stal hlad stálým jevem vinou suchého a chladného počasí a z toho plynoucího zkrácení vegetačního období; toto ochlazení je dnes známé jako Malá doba ledová. Hlad, s ním rostoucí daňové zatížení, rozšíření dezertérství, oslabení systému pomoci chudině, záplavy a neschopnost ústřední vlády řádně řídit práce na zavlažovacích a protipovodňových stavbách vedly k vysoké úmrtnosti, zbídačení a surovosti lidí. Sama vláda, ztrácející daňové příjmy, nebyla schopna bojovat se vznikajícími problémy. Ke všemu předešlému se od Če-ťiangu do Che-nanu rozšířila epidemie, pravděpodobně moru. Počet obětí byl velmi vysoký, byť zůstal neznámý.\n\nSucho, neúrody, ekonomická krize, zvůle úředníků a břímě války s Mandžuy dohnaly rolníky k ozbrojeném vystoupením. Povstání začalo roku 1628 v provincii Šen-si a trvalo bezmála devatenáct let. Do čela vzbouřenců se prosadil Li C’-čcheng, který do roku 1635 ovládl část provincie Che-pej a do začátku 40. let rozšířil svou moc do Šen-si a Che-nanu. Další povstalecká skupina zesílila v S’-čchuanu.\nRoku 1640 hladovějící rolníci ztratili strach z oslabených mingských vojsk, jdoucích od porážky k porážce, a začali se masově bouřit. Li C’-čcheng se roku 1643 prohlásil králem dynastie Šun a v dubnu 1644 obsadil Peking prakticky bez boje. Poslední mingský císař, než aby padl do zajetí, spáchal sebevraždu – oběsil se na stromě v parku před branou Zakázaného města..\n\nSeverovýchodně a východně od Pekingu nejlepší mingská vojska bránila hranici proti Mandžuům. Jejich velitel Wu San-kuej na pád Pekingu reagoval otevřením bran čínské zdi a pozváním mandžuských vojsk do Číny, neviděl totiž jinou možnost porážky povstalců. Mandžuská armáda vedená knížetem Dorgonem (1612–1650) ve spojenectví s Wuovými vojsky rozbila povstalce u Šan-chaj-kuanu, v červnu 1644 obsadila město a prohlásila císařem Šun-č’ mladého vládce Mandžuů. Vojsko povstalců utrpělo ještě jednu porážku od Mandžuů u Si-anu a ustoupilo podél řeky Chan do Wu-čchangu, později k severním hranicím provincie Ťiang-si. Zde Li v létě 1645 zemřel, buď spáchal sebevraždu, nebo jej zabili jím olupovaní rolníci.\n\nOhniska protimandžuského odporu přetrvávala ještě řadu let. Druhé hlavní město Nanking a provincie Fu-ťien, Kuang-tung, Šan-si a Jün-nan zachovaly věrnost mingskému režimu, později nazvanému Jižní Ming. Ale rozdrobená střediska odporu byla dobývána čchingskými vojsky jedno po druhém do roku 1661, kdy císař Jung-li ustoupil do Barmy. Když jej začátkem roku 1662 zajala a popravila čchingská vojska vedená Wu San-kuejem, zmizela poslední naděje na zachování mingské moci.\n\nJeden z vojevůdců Jižní Ming Čeng Čcheng-kung pochopil bezperspektivnost boje s Mandžuy na pevnině a roku 1661 se rozhodl (při zachování dvou pevninských základen Sia-menu a Ťin-menu) vyhnat Nizozemce z Tchaj-wanu a využít tento ostrov jako základnu boje s dobyvateli, roku 1662 už byl ostrov v rukou Čengova vojska. Formálně se Tchaj-wan považoval za část říše Mingů, ale po popravě posledního mingského císaře Jung-liho Čeng odmítl uznat jakéhokoliv nástupce. Vznikla tak zvláštní situace monarchie bez monarchy, v níž reálnou moc držel Čeng jako velitel armády, fakticky tak založivší novou dynastii. Čengové vládli na Tchaj-wanu a bojovali s Mandžuy pod vlajkami dynastie Ming až do roku 1683, kdy Mandžuové Tchaj-wan konečně dobyli.\n\n\n"}
{"id": "506422", "url": "https://cs.wikipedia.org/wiki?curid=506422", "title": "Abd ar-Rahmán III.", "text": "Abd ar-Rahmán III.\n\nAbd ar-Rahmán III. (11. ledna 889/891 – 15. října 961) z dynastie Umajjovců byl córdobským emírem v letech 912 až 929. 16. ledna 929 se v rámci odporu proti Fátimovcům prohlásil nezávislým córdobským chalífou a s tímto titulem vládl až do své smrti roku 961. Byl nazýván jako \"al-Nasir\" („obránce [víry]“). Za jeho vlády však v Al-Andalusu existovala náboženská svoboda a kultura byla na vysoké úrovni. Nechal vystavět město Medina Azahara.\n"}
{"id": "506427", "url": "https://cs.wikipedia.org/wiki?curid=506427", "title": "Slezské nebe", "text": "Slezské nebe\n\nSlezské nebe (, slezskoněmecky \"Schläsches Himmelreich\") je tradiční masité jídlo německé a slezské kuchyně, původem ze Slezska.\n\nSlezské nebe je tvořeno z uzeného vepřového bůčku, v uvařené vodě je zamíchané sušené ovoce, skořice a citronová kůra. Jíška je uvařena se sladkou omáčkou a poté smíchaná s nakrájenými plátky vepřového bůčku a sušeného ovoce.\n\nK pokrmu se obvykle podávají slezské bramborové knedlíky tzv. \"Kließla\".\n"}
{"id": "506428", "url": "https://cs.wikipedia.org/wiki?curid=506428", "title": "Jacques Lacan", "text": "Jacques Lacan\n\nJacques-Marie Émile Lacan známější jako Jacques Lacan (13. dubna 1901, Paříž – 9. září 1981, Paříž) byl francouzský psychoanalytik.\n\nByl klíčovou postavou postmoderní psychoanalýzy. Jeho myšlenky měly velký dopad na literární teorii, ohlas našly zejména v Evropě, málo však dosahují k anglofonním autorům, mimo jiné pro obtížnost překladu Lacanova díla. Jeho práce bývají přiřazovány ke strukturalismu, poststrukturalismu či dekonstruktivismu. K jeho klíčovým konceptům patří fáze zrcadla, imaginární/symbolické či reformulace oidipovského komplexu (\"jméno otce\").\n\nCesta k psychoanalýze vedla u Lacana přes surrealismus, přátelil se s André Bretonem a publikoval eseje v prvních surrealistických časopisech. Jeho verze psychoanalýzy, kterou později rozvinul, je někdy chápána právě jako \"surrealistická psychoanalýza\", jednak pro poetický, nesoustavný styl (S. Turkle za jeho vzor považuje Mallarméa), pro nesrozumitelnost (S. Schneidermann považuje Lacanovy statě, zejména jeho proslulé neologismy, za nepřeložitelné), ale i z hlubších důvodů - M. Oliner se domníval, že Lacan se svým stylem pokoušel o jakési filozofující \"automatické psaní\", o bezprostřední zpřítomnění a ztělesnění nevědomí, o což usilovali i surrealističtí umělci.\n\nLacan je také považován za autora \"typicky francouzského\". Psychoanalytik Stephen Mitchell napsal: \"\"Jeho dílo je patrně nejlepším příkladem toho, jak psychoanalýza v různých zemích získává výrazně národní charakter. Lacanovy přednášky, to byla představení plná koncepčního a slovního žonglování typického pro francouzskou inteligenci: hojné filozofické, politické a literární odkazy a narážky, pohrdavý, bojovný postoj a spletité spojení autoritářské libovůle a protiautoritářského odporu. (...) Je úmyslně temný, nejasný, prchavý, provokativně obtížný.\"\".\n\nLacan na počátku 50. let ohlásil, že usiluje o \"návrat k Freudovi\", přestože se tehdy zdálo, že psychoanalýza již vychází z módy. Podle Lacana jsou ovšem nejdůležitějšími Freudovými texty ty napsané před rokem 1905, tedy ty před sexuální teorií, věnované snům, symptomům, přeřeknutím apod. Podle Lacana byl Freud revoluční především svou sémiotikou a potřeboval propojit s učeními Ferdinanda de Saussura, Romana Jacobsona a antropologa Clauda Lévi-Strausse. Proto také Lacan pohrdal britskými a americkými autory, neboť pro ně bylo ústředním tématem psychoanalýzy Ego (Já), anebo vztahy. Pro Lacana je jím však jazyk. Jazyk dle Lacana mluví skrze člověka, nikoli člověk skrze jazyk, a jazyk splývá s nevědomím (tzv. Druhý v nás).\n\nLacan se však brzy dostal do vážných sporů s Pařížskou psychoanalytickou společností, to když začal experimentovat s krátkými seancemi – někdy své pacienty poslal domů za pár minut, když se mu zdálo, že ten den nic podstatného již neřeknou. Kvůli tomuto porušování základních pravidel psychoanalytické techniky byl Lacan silně kritizován, načež roku 1953 pařížskou společnost opustil. Sdružení, jichž byl posléze členem, měla zakázán vstup do Mezinárodní psychoanalytické asociace. Roku 1964 Lacan založil vlastní společnost \"École Freudienne\" k šíření vlastního učení. V té době již byl intelektuální celebritou, jeho semináře přitahovaly řadu studentů, zejména radikálních, a Lacanovo učení a osobnost tak sehrály významnou úlohu v neklidu na univerzitách na konci 60. let a v Pařížském máji 1968.\n\nLacan se hlásí k Freudovu konceptu oidipovského komplexu, poněkud ho však reinterpretuje. Nejprve dítě nevnímá matku jako oddělenou bytost a využívá ji k plnění potřeb. Pak však pochopí její oddělenost, a to je pro Lacana klíčový moment vývoje, \"základní Nesvár\" lidského života. V tu chvíli se zrodí touha, primárně touha po znovusplynutí s matkou, která je však neukojitelná. Podle Lacana chce dítě objevenou propast mezi sebou a matkou překlenout tím, že bude pro matku vším, chce ztělesnit vše, po čem matka touží. V oidipovském stadiu pak zjistí, že matka touží po falu, chce se tedy stát jejím falem. Jenže zjistí, že naplnění této touhy stojí v cestě otec – jednak si dělá na matku nárok, jednak má falus. Dítě se buď proti tomuto otci vzbouří, tehdy bude psychotické, nebo jeho moc akceptuje a přijme ho jako Zákon, který navždy zakazuje znovusplynutí s matkou. Akceptace Zákona také znamená, že dítě již nemůže být falem matky, je tedy o tento symbolický falus obráno, je \"vykastrováno\". Přesměruje svou touhu v oidipovském komplexu do falických drah, ale pod tím bude vždy \"toužit po něčem jiném\".\n\nZákon také úzce souvisí s jazykem, přijetí Zákona značí též přijetí jazyka. Proto také oidipovský komplex nemůže odvrátit nepřítomnost otce, neboť už tím, že matka užívá jazyk, zpřítomňuje otcovskou autoritu, která narušuje vztah dítěte a matky. Z této teorie též vyplývá, že falus je zcela výjimečný znak, vlastně první, ustavující označující, ústřední bod symbolického řádu. Tento důraz vedl kritiky k označování lacanismu jako \"falocentrického\". To však nezabránilo, aby se nestal inspiračním zdrojem – trochu paradoxně – především feminismu (Julia Kristeva, Juliet Mitchellová, Luce Irigarayová).\n\n\n\n"}
{"id": "506438", "url": "https://cs.wikipedia.org/wiki?curid=506438", "title": "Vrbice (Bohumín)", "text": "Vrbice (Bohumín)\n\nVrbice (německy \"Wirbitz\", polsky \"Wierzbica\") bývala kdysi samostatná obec, dnes součást města Bohumín.\n\nVrbice patří spolu se Záblatím k nejstarším na Těšínsku. Připomínají se totiž s Ostravou, Doubravou, Těrlickem a Žukovem již v roce 1229. Název pochází od vrbového proutí a porostu, kterého bylo velké množství u vodních ploch. Téměř všechny domy tvoří souvisle zastavěnou část po obou stranách silnice. Vrbice má tzv. ulicový půdorys a splňuje obytné poslání pro občany pracující v okolních průmyslových závodech a institucích. Terén obce je rovinatý, proto zde nejsou názvy kopců, chybí také souvislejší lesní porosty a charakter obce ovlivňují řeka Odra, místní stružka a Vrbické jezero, které vzniklo po odtěžení štěrkopísku. Do obce také zasahuje úsek dálnice D1, která vede z Ostravy až k hraničnímu přechodu do Polska.\n\nAž na přičlenění k Pudlovu v letech 1850 až 1892, byla obec vždy samostatná a nikdy neměla svůj vlastní znak. Historie místní školy se datuje od roku 1911. Školu navštěvovalo v minulosti i přes 200 žáků, ale postupně jich ubývalo z důvodu postupného poklesu obyvatel obce. V roce 1966 ji navštěvovalo již jen 29 žáků, což vedlo v roce 1978 k jejímu uzavření. To bylo způsobeno úbytkem obyvatelstva. Pro srovnání: v roce 1930 zde žilo 1542 občanů (z toho 1317 Čechoslováků, 106 Němců, 56 Poláků, 5 Židů a 58 cizozemců), v roce 1972 ještě 726 občanů a v roce 2006 měla místní část Vrbice jen 492 obyvatel. Budova školy chátrala a byla také poškozena povodní v roce 1997. V roce 2004 byla dokončena její oprava včetně půdní vestavby a objekt s novými byty slouží jako dům s pečovatelskou službou. Významným centrem v obci je také cihlový novogotický kostel sv. Kateřiny z roku 1911, který stojí na místě původního dřevěného kostelíka. V současnosti je kostel po řadě rekonstrukcí důstojně opraven a to za výrazného finančního přispění místních farníků. Na hřbitově za kostelem byl po asanaci umístěn kříž, o němž psal básník Petr Bezruč ve svých Slezských písních. Tomu na svém původním místě hrozilo poškození stavbou dálnice.\n"}
{"id": "506441", "url": "https://cs.wikipedia.org/wiki?curid=506441", "title": "Pivovar Náchod", "text": "Pivovar Náchod\n\nPivovar Náchod je městským pivovarem v Náchodě. Byl založen v roce 1872 a předcházel mu výkon práva várečného ve sklepích měšťanů náchodských. První várka piva byla uvařena sládkem Antonínem Lutzem roku 1873. Značka Primátor je pak používána od roku 1935.\n\nNávrh purkmistra Boříka na výstavbu obecního pivovaru byl 30. června 1871 schválen městskou radou a již 8. dubna 1872 byl položen základní kámen. V říjnu 1873 byl již pivovar schopen provozu a pod vedením sládka Antonína Lutza se začali vařit první várky. Náchodské pivo bylo stále více oblíbené a tak získal pivovar roku 1930 novou varnu. Roku 1935 začal pivovar používat značku Primátor.\n\nPo druhé světové válce došlo k mnoha vylepšením pivovaru např. zakoupení stáčecí linky na lahvové pivo které se dosud stáčelo na ručních plnících strojích.\n\nRoku 1983 zde jako druzí v Čechách začali vařit pivo nealkoholické.\n\nOd roku 2000 se provedlo mnoho úprav pivovaru a roku 2009 byl prodán společnosti LIF, a.s. Liberec.\n\nVeškeré pivní tácky pivovaru Náchod\n\n"}
{"id": "506449", "url": "https://cs.wikipedia.org/wiki?curid=506449", "title": "Transiwatt", "text": "Transiwatt\n\nTransiwatt je značka zesilovačů podniku Čs. HI-FI KLUB Svazarmu, později Elektronika, které se již běžně nedají koupit, ale jsou velmi kvalitní a sběratelsky hodnotné.\n\nZvuk z TW je hezčí než z nízkofrekvenčních zesilovačů stejného, často i mnohem vyššího výkonu . AZ mají sice menší zkreslení a lepší papírové parametry ale zvuk z tranzistorových zesilovačů je líbivější.\n\nO jedinečnosti Transiwattů svědčí i to, že se ojediněle vyrábějí dodnes (a nepatří zrovna k nejlevnějším). Vyrábí je firma AU/RA. Mezi nejlepší asi patří TW 140 Hi-Fi, byl určen spíš do studia, protože má možnost přepínat přední a zadní reproduktory, přepínač průběhu zesílení log-lin. Množství vstupú, na PHONE je vybaven RIAA předzesilovačem, … Dalším typem byl koncový zesilovač TW 120.\n\n"}
{"id": "506450", "url": "https://cs.wikipedia.org/wiki?curid=506450", "title": "Indol", "text": "Indol\n\nIndol je aromatická heterocyklická organická sloučenina. Má bicyklickou strukturu, sestávající ze šestičlenného benzenového jádra a z pětičlenného dusík obsahujícího pyrrolového kruhu. Indol je populární komponenta vůní a prekurzor mnoha farmaceutik.\n\nSloučeniny, jež obsahují indolový kruh, jsou nazývány indoly. V živých organismech se vyskytují např. tyto deriváty: aminokyselina tryptofan, neurotransmiter serotonin a hormon melatonin.\n"}
{"id": "506451", "url": "https://cs.wikipedia.org/wiki?curid=506451", "title": "Soupisky hokejových reprezentací na MS 2004", "text": "Soupisky hokejových reprezentací na MS 2004\n\n</div>\n</div>\n</div><div style=\"float:left;margin-right:2em\">\n\n"}
{"id": "506457", "url": "https://cs.wikipedia.org/wiki?curid=506457", "title": "Heník z Valdštejna a Židlochovic", "text": "Heník z Valdštejna a Židlochovic\n\nHeník (Hynek) z Valdštejna a Židlochovic († 15. století) byl moravský šlechtic, který pocházel z rodu pánů z Valdštejna.\n\nJeho otcem byl Hynek Brtnický z Valdštejna, matkou Kateřina z Tepence. Heník z Valdštejna se do dějin zapsal razantně roku 1437, kdy koupil hrady (a panství) Holštejn a Drahotuše. Zároveň vyženil s Kateřinou, vdovou po Vilému Zajíci z Valdeka, tvrz a městečko Židlochovice a začal se psát s přídomkem \"ze Židlochovic.\" \n\nPo smrti Kateřiny se Heník oženil znovu. Jeho druhou ženou byla Barbora z Reichenbachu. Heníkův hrad Drahotuše byl obsazený husitským válečníkem Bočkem Puklicí z Pozořic, kterému Heník hrad roku 1446 přepsal. V roce 1447 se Heník zmiňuje naposledy, i když starší literatura uvádí, že to bylo až roku 1459. \n\n\n\n"}
{"id": "506458", "url": "https://cs.wikipedia.org/wiki?curid=506458", "title": "AeroVironment RQ-11 Raven", "text": "AeroVironment RQ-11 Raven\n\nAeroVironment RQ-11 Raven je bezpilotní průzkumný letoun od kalifornské společnosti AeroVironment. První sériový kus převzala americká armáda v květnu 2003, od roku 2009 jsou Raveny ve vybavení české armády u 102. průzkumného praporu z Prostějova.\nStart letounu je prováděn odhozem z ruky, při přistání dosedá na spodní část trupu. Pohon letounu je zajištěn tichým elektromotorem s vytrvalostí letu až 80 minut. Raveny mají zabudovanou GPS navigaci a jsou vybaveny laserovým značkovačem, který umožňuje navádět bojové letouny na cíle ke zničení.\n\n\n"}
{"id": "506464", "url": "https://cs.wikipedia.org/wiki?curid=506464", "title": "Kraken Mare", "text": "Kraken Mare\n\nKraken Mare je největší známé moře (či jezero) na Saturnově měsíci Titan nacházející se na severní polokouli, které je tvořeno tekutinou, pravděpodobně uhlovodíky, konkrétně asi směsí tekutého etanu a metanu. Objeveno bylo planetární sondou Cassini v roce 2007. \nPojmenováno bylo po Krakenovi, mytickému tvoru ze severské bájí. Kraken Mare je větší než Kaspické moře na Zemi a předpokládá se, že zaujímá rozlohu okolo 400 000 km². Jezero je minimálně 35 metrů hluboké, ale může být i mnohem hlubší, jelikož výzkum za pomoci radaru prozkoumal jen malou část jezera. V oblasti moře se nachází ostrov pojmenovaný \"Mayda Insula\".\n\nV rámci společného programu NASA a ESA Titan Saturn System Mission se uvažuje o sondě, která by měla dopravit a následně vypustit do Kraken Mare (či Ligeia Mare) plovoucí sondu, jež by získávala data o složení, členitosti dna a další.\n\n"}
{"id": "506476", "url": "https://cs.wikipedia.org/wiki?curid=506476", "title": "CZ 2000", "text": "CZ 2000\n\nCZ 2000 (ČZ 2000) je prototyp českého zbraňového systému vycházející ze sovětské konstrukce. Zahrnuje samopal, útočnou pušku a lehký kulomet, které měly v 90. letech minulého století nahradit standardní výzbroj Armády České republiky: pušku vzor 58, samopal vzor 61 a univerzální kulomet vzor 59.\n\nZbraňový komplet LADA byl během 80. let 20. století vyvinut ve firmě Prototypa Brno. Konstrukčně vychází ze sovětské útočné pušky Kalašnikov AK-74 a původně byla zkonstruována pro sovětský náboj 5,45×39 mm. V roce 1990 v důsledku geopolitických změn rozhodla Rada obrany státu aby byl tento zbraňový komplet překonstruován na náboj 5,56×45 mm NATO. Ovšem nedostatek peněz neumožnil zavedení této zbraně do výzbroje armády a zbraňový komplet CZ 2000 je v současné době již překonaný a pomalu zastarávající. V roce 2010 se rozhodlo o přezbrojení armády na nové útočné pušky CZ 805 BREN. Zbraňový komplet CZ 2000 nebyl do výzbroje AČR nikdy zaveden. Omezený počet kompletu LADA byl exportován do Indie.\n\nVšechny tři verze jsou postaveny na jádru součástek, které jsou stejné jak u samopalu, útočné pušky i u kulometu. Rozdíly jsou v hlavních a v příslušenství. Zbraň má sklopnou rámovou pažbu podobně jako u Sa vz. 58. Zásobník na 30 ran je vyroben ze syntetických materiálů. Je průhledný, takže střelec může jednoduše zjistit, kolik nábojů mu ještě v zásobníku zbývá. Zbraň pracuje na principu využití energie zbytkových plynů odebíraných z hlavně při výstřelu.\n\n"}
{"id": "506478", "url": "https://cs.wikipedia.org/wiki?curid=506478", "title": "Mimi Malenšek", "text": "Mimi Malenšek\n\nMimi Malenšek (8. února 1919 Dobrla vas v Korutanech – 13. dubna 2012 Ljubljana) byla slovinská spisovatelka a překladatelka, autorka knih pro mládež.\nNarodila se 8. února 1919 v Dobrli vasi v Korutanech jako Mimica Konič svobodné matce Heleně. Ta se o ni kvůli bídě nemohla starat, a tak ji jako tříměsíční přinesla otci na Podbrezje (Goreňsko). On se o Mimi spolu s rodiči staral až do jejich dvanácti let, kdy se oženil a přivedl Mimi macechu. Právě otec v Mimi probudil lásku ke knihám a naučil ji číst ještě před tím, než začala chodit do školy. Základní školu navštěvovala v Podbrezju, na měšťanskou školu se zapsala v Tržiči, ale brzy přestoupila na gymnázium do Kranje. Její studium ovlivňovala nemoc obou prarodičů, o které se musela starat. Po jejich smrti si udělala obchodní kurz a pracovala jako bankovní úřednice v Vzajemni zavarovalnici v Lublani.\n\nSňatek s Richardem Malenškem v roce 1938 jí přinesl hmotné zabezpečení, neboť její tchán vlastnil továrnu na nábytek. V roce 1940 se Malenškovým narodila dcera Erika a o rok později syn Daniel Oto. Rodinné štěstí brzy přerušila 2. světová válka, jejíž hrůzy ovlivnily tvorbu Malenškové, proto početnou část její tvorby tvoří partyzánské romány a povídky. Malenšková také vystudovala střední knihovnickou školu, jako knihovnice ale pracovala jenom chvíli, potom se ale věnovala pouze psaní. Také překládala z němčiny a francouzštiny: Arnolda Kriegra, Maxence Van der Merscha, Jana de Hartoga a Vicki Baumová.\n\nOd manželovy smrti v roce 1987 žila sama v Lublani. Její poslední kniha o Prešernovi vyšla v roce 1992.\n\nMimi Malenšková začala psát velmi mladá a zpočátku nevystupovala pod pravým jménem. Její první delší dílo se dostalo název \"Pesem polja\" (1937). Napsala řadu románů a povídek z historie Slovinska:\n\nKromě nich psala též životopisy slavných a zasloužilých Slovinců:\n\nDalší romány:\n\nTvorba pro mládež\n"}
{"id": "506482", "url": "https://cs.wikipedia.org/wiki?curid=506482", "title": "Nikolaj Alexandrovič", "text": "Nikolaj Alexandrovič\n\nNikolaj Alexandrovič Romanov (rusky \"Никола́й Алекса́ндрович\", 20. září 1843, Carské Selo – 24. dubna 1865, Nice) byl velkokníže Ruska, nejstarší syn Alexandra II. a Marie Alexandrovny (rozené Marie Hesenské), od 2. března 1855 do své smrti cesarevič – následník ruského trůnu.\n\nJako následník trůnu byl připravován od mládí k jeho převzetí, průpravou k tomu mu měly být i funkce, které zastával: byl atamanem kozáků a rektorem univerzity v Helsinkách. V roce 1864 podnikl zahraniční cestu, během níž se seznámil a zasnoubil s dánskou princeznou Marií Sofií Dánskou, zvanou také Dagmar, dcerou dánského krále Kristiána IX.\n\nDo té doby se těšil dobrému zdraví a fyzické kondici, avšak nepozorovaně onemocněl souchotinami. Odjel na ozdravný pobyt do Nice, kde strávil dva roky. Léčení však nebylo úspěšné a mladý Nikolaj 24. dubna 1865 zemřel (není však jisto, zda podlehl tuberkulóze, či zda bezprostřední příčinou smrti nebyl zápal mozkových blan). \n\nNa místě domu, v němž zemřel, nechal jeho otec, car Alexandr II. vystavět pamětní kapli pozdější ruští emigranti vybudovali pravoslavný chrám sv. Mikuláše.\n\nPo jeho smrti následnictví trůnu přešlo na jeho mladšího bratra Alexandra. Ten po bratrovi „zdědil“ dokonce i snoubenku, dánskou princeznu Marii Sofii (Dagmar), s níž se už následujícího roku oženil.\n"}
{"id": "506487", "url": "https://cs.wikipedia.org/wiki?curid=506487", "title": "UB", "text": "UB\n\nSpojení písmen U a B může mít různé významy:\n\n"}
{"id": "506488", "url": "https://cs.wikipedia.org/wiki?curid=506488", "title": "Heavy Machinery Services", "text": "Heavy Machinery Services\n\nHEAVY MACHINERY SERVICES (do 17. března 2014 \"INDUSTRY PLANT LG a.s.\", do 30. října 2013 \"LEGIOS a.s.\", do 1. září 2010 \"LOSTR a.s.\", před změnou právní formy 11. února 2002 celým názvem \"Lounské strojírny spol. s r.o., zkratka LOSTR s.r.o.\"; VKM: LGS, dříve LOSTR; IČ: 46711201) je český výrobce a opravce železničních nákladních vagonů a výrobce náhradních dílů pro ně a patří k největším firmám Lounska. Kromě Loun má také výrobní závody v Horním Slavkově, Nymburku a Českých Velenicích. V některých z nich už ale nevyrábí, protože se v současné době potýká s insolvenčním řízením. Samosoudce Josef Šimek ustanovil předběžného insolvenčního správce Ivo Halu, který se stal po vyhlášení úpadku 21. března 2014 insolvenčním správcem. V březnu 2015 požádal soud, aby ho odvolal z funkce a soud následně jmenoval novou insolvenční správkyní Petru Hýskovou. Firma se snaží o oddlužení reorganizací.\n\nStruktura podniku se během restrukturalizace často měnila a nyní má podnik nejasnou vlastnickou a organizační strukturu. Jde o slepenec několika firem, jejichž vzájemné vazby nejsou jasné. Část zaměstnanců i výroby přešla na společnost Legios Loco.\n\nPočátek společnosti Heavy Machinery Services a tudíž i tradice železničního opravárenství v Lounech se datuje do roku 1872, kdy tu začala společnost Pražsko-duchcovské dráhy budovat dílny se šesti stanovišti pro opravy parních lokomotiv a deseti pro opravy kolejových vozidel uvedené do provozu o rok později. Později se podnik přejmenoval na Dílny ČSD. Roku 1992 byla založena společnost LOSTR, s r. o. po pár měsících přejmenována na Lounské strojírny, s r. o. k účelu privatizace podniku ŽOS Louny – Železniční opravny a strojírny Louny začleněného do podniku Železničního průmyslového opravárenství se sídlem v Lounech, 11. února 2002 byla transformována na a. s. a přejmenována na původní LOSTR. Od roku 1998 kromě oprav začala i vyrábět nové vagony. Po 100% převzetí firmy od osmi původních zakladatelů dne 1. 10. 2008 společností Aliafin společnost přestěhovala své sídlo do Prahy.\n\nOd 1. září 2010 byl zaveden nový název podniku LEGIOS a.s. Inspirací k změně názvu bylo latinské slovo „legio“, které znamená elitní jednotka nebo profesionální útvar. Jméno má symbolizovat, že společnost chce být tahounem technických změn v oboru. Právní forma LOSTRu zůstala nezměněna. Ke změně názvu se vedení podniku rozhodlo s cílem nové strategie rozvoje, kterou měla být další expanze na zahraniční trhy, přičemž cizinci jméno LOSTR údajně neumí vyslovit. Premiéru pod novým názvem firma absolvovala v září 2010 na mezinárodním veletrhu dopravních technologií InnoTrans 2010 v Berlíně.\n\nV roce 2011 společnost převzala výrobní a opravárenský závod STASIS v Horním Slavkově, kde zahájila výrobu cisternových vozů, a Železniční opravny a strojírny Nymburk. O rok později získala ještě Železniční opravny a strojírny České Velenice.\n\nDne 20. března 2013 firma převedla své sídlo do Českých Velenic, kde tři měsíce nato kvůli firemní reorganizaci ukončila výrobu.\n\nOd roku 2010 začalo docházet k častým změnám jména a struktury společnosti částečně souvisejícím s kauzou daňových úniků a s kauzou úpadku. V září 2010 se Lostr přejmenoval na Legios, v říjnu 2013 na Industry plant a v březnu 2014 na Heavy machinery services. Obchodní model byl změněn a firma rozdělena na několik subjektů, z nichž některé se staraly o výrobu, jiné o opravy vagónů a jiné o obchod. Obchodní společnosti, jako je v lednu 2013 založená společnost Legios Loco se sídlem na Kypru a s jiným vlastníkem, jdou mimo úpadkové řízení a otázkou je, jak by si hospodářsky stál původní podnik, kdyby si své výrobky a služby prodával sám.\n\n1. března 2013 se stala jediným akcionářem skupina \"LEGIOS GROUP\" PLC (Tower Bridge House, St Katharines Way, E1W 1DD Londýn, Británie), dříve CD METALS PLC. Podle některých médií (např. Týden) Legios ovládá František Savov.\n\n30. října 2013 pak firma opět změnila název na Industry Plant LG, což podle ní souvisí se sporem se státem o nevyplacené vratky DPH.\n\n17. března 2014 se firma v rámci reorganizace opět přejmenovala, nový název Heavy Machinery Services podle mediálního zástupce společnosti Michala Donatha odpovídá zaměření firmy, která má podle něj podepsat smlouvu se světovým výrobcem stavebních a důlních strojů na rozsáhlé dodávky jejich komponent.\n\n7. května 2014 firma změnila vlastníka, jediným akcionářem se stala společnost \"XL HEAVY MACHINERY SERVICES\" LTD registrovaná na Kypru. Tu podle médií opět nejspíše vlastní František Savov vyšetřovaný pro daňové úniky. Podle největšího věřitele, Všeobecné úvěrové banky, Savov ovládl také celé insolvenční řízení.\n\nV létě 2015 začal konglomerát Legios jednat jménem společnosti Legios Loco, kterou vlastní kyperská společnost Kirosium Limited.\n\nAčkoliv se společnosti dařilo získávat významné zakázky, začala mít problém s nedostatkem financí. Společnost prostřednictvím generálního ředitele Radka Rybáčka tvrdí, že na vině byl především stát, který jí údajně dlouhodobě nezákonně zadržuje daňové vratky v hodnotě přes 800 milionů Kč. Tyto problémy začaly už v roce 2010, kdy pro podezření z daňových úniků začal firmu prověřovat policejní Útvar pro odhalování korupce a finanční kriminality. Podle podezření měla společnost v roce 2009 od firem VH Metal Trade a ÚJI Trade fiktivně nakoupit materiál k opravě železničních vozů za 588 milionů korun s cílem získat nárok na odpočet DPH nejméně 111 milionů korun. Obviněni jsou tři lidé.\n\nŠpatná platební morálka vedla dokonce v září 2013 k trestnému činu, když se jeden z věřitelů s hrozící exekucí přišel domáhat své více než půlmilionové pohledávky přímo do firmy. Generálního ředitele ale nezastihl a finanční ředitelka ho odmítla přijmout. Frustrace z vleklého odmítání komunikace ze strany firmy pomohla vyostřit situaci a věřitel ve zkratu ředitelku napadl s plynovou pistolí v ruce, přičemž byl ale následně rychle uklidněn výkonným ředitelem. Státní zástupce uznal, že šlo o čin zoufalého muže a navrhl trest na spodní hranici. Muž tak byl odsouzen jen na 2 roky s dvouletou podmínkou.\n\nV současné době je firma kvůli platebním problémům způsobeným podle společnosti státem zadržovanými vratkami DPH v hodnotě 800 mil. Kč v insolvenčním řízení. To bylo zahájeno na podzim roku 2013 na návrh věřitele, Všeobecné úverové banky, které firma v té době dlužila asi 235 milionů Kč. Do řízení následně přihlásilo své pohledávky v tehdejší celkové výši přesahující 2 miliardy Kč 73 firem. Firma byla například k 21. listopadu 2013 jedním z největších dlužníků České správy sociálního zabezpečení v Ústeckém kraji, na odvodech pojistného na sociální zabezpečení dlužila 75,8 milionů Kč. V době zahájení řízení firma dlužila také 95 milionů Kč finančnímu úřadu. V červenci 2014 už bylo v řízení přihlášeno konečných 322 věřitelů s pohledávkami ve výši 3,285 miliardy korun. Velkou část z nich ale firma popírá. Jde o jeden z největších bankrotových procesů v České republice. Situace okolo něj je nepřehledná a provází ho mnoho nejasností a nestandardních a netransparentních kroků.\n\nSpolečnost se snaží ochránit před věřiteli a až do března 2014 oddalovala vyhlášení úpadku. Během této snahy požádala společnost Krajský soud v Českých Budějovicích o vyhlášení moratoria, samosoudce Josef Šimek ale tento návrh, podle kterého společnost v té době dlužila 2 a čtvrt miliadry Kč, z formálních důvodů odmítl. Návrh podpořilo 50,66 věřitelů věřitelského výboru, ale souhlasy byly 20 dnů staré a skutečná výše aktuálních pohledávek tak nebyla jistá a seznam pohledávek tak podle soudce nesplnil zákonný požadavek k vyhlášení moratoria. Součástí návrhu navíc nebyla řádná auditorem ověřená účetní uzávěrka. Následně se společnost proti rozhodnutí neúspěšně odvolala k Vrchnímu soudu v Praze a úspěšné nebylo ani dovolání k Nejvyššímu soudu. Následovat mělo jednání o návrhu na zjištění úpadku a prohlášení konkurzu.\n\nMezitím začátkem února přišel do společnosti nový krizový management. Ján Brandner nahradil na pozici generálního ředitele Radka Rybáčka, který přešel na post obchodního ředitele. Po dohodě s insolvenčním správcem bylo úkolem managementu podle žádosti o odročení jednání restrukturalizovat obchodní vztahy firmy a zachránit firmu před hrozícím úpadkem. Nový management nastoupil na počátku února s tím, že chce zeštíhlit výrobu a upravit provoz, což by podle něj mělo zajistit možnost reorganizace a pokračování výroby i v případě vyhlášení úpadku, kterému se snažila společnost vyhnout. Firma uvedla, že personální změny se týkají pouze managementu a že nasmlouvané zakázky jsou zárukou toho, že stav kmenových zaměstnanců se výrazně měnit nebude a že stávající zaměstnanost 1160 lidí dlouhodobě není ohrožena.\n\n13. března následovalo jednání o návrhu na zjištění úpadku a prohlášení konkurzu. To se mělo původně konat 10. února 2014 u Krajského soudu v Českých Budějovicích, na návrh dlužníka bylo ale o měsíc odloženo. 21. března 2014 byl úpadek nakonec vyhlášen, potvrdilo se tak, že společnost není schopna plnit své závazky a je v platební neschopnosti. Samosoudce Šimek prozatím připustil možnost oddlužení pomocí reorganizace. Ve hře je ale také možnost, že se věřitelé rozhodnou na příští schůzi vyhlásit konkurz na majetek. Schůzi, kde se určí způsob úpadku, soud stanovil na 14. července. Ve stejný den se bude konat další jednání soudu, kde bude soud přezkoumávat přihlášené pohledávky. Věřitelé mají podle rozhodnutí do tohoto data čas na přihlášení svých pohledávek do řízení.\n\nFirma dále naplno vyráběla dle stávajících kontraktů a připravovala podpis nové smlouvy na dodávku strojních komponentů pro světového výrobce stavebních a důlních strojů. V rámci reorganizace se optimalizovaly stavy zaměstnanců a jejich platy především v oblasti běžných provozních potřeb a zaměstnanci se dále báli propouštění. Mediální zástupce firmy Michal Donath ale na konci března ubezpečoval, že k tomu dochází spíše výjimečně a firma naopak v některých profesích nedokáže uspokojit poptávku po zaměstnancích. Úřad práce v Lounech potvrdil, že do jeho evidence se přihlásilo 7 nezaměstnaných propuštěných z firmy, ale i ten měl obavu o další propouštění. Firma tehdy v Lounech zaměstnávala asi 1000 lidí a byla tak největším zaměstnavatelem v okrese Louny.\n\nV červnu 2014 ale přišly první kroky reorganizace a jako první byla ukončena výroba v závodě v Českých Velenicích. O práci přišlo skoro 100 lidí a uzavření závodu se negativně dotklo celého městečka. Společnost zaslala v červenci Krajskému úřadu návrh na reorganizaci, s kterým nejprve souhlasil věřitelský výbor a posléze ho posvětil i soud. Společnost se tak snažila maximálně zefektivnit výrobu a koncentrovat jí do jednoho hlavního závodu v Lounech a druhého v Nymburce a omezit nebo ukončit výrobu ve dvou ostatních závodech, tedy i v Horním Slavkově. Firma chtěla ušetřit uzavřením těchto areálů asi 10 mil. Kč měsíčně. Redukcí z 1160 kmenových zaměstnanců na podzim roku 2013 na 535 počátkem července 2014 (428 v Lounech, 107 v Nymburce) a snížením jejich platu o 15% prý ušetřila dalších 121 milionů korun ročně, přitom zaměstnávala ještě agenturní zaměstnance a celkový počet zaměstnaných v Lounech i Nymburce byl tak v červenci 2014 stále asi 1100.\n\nLegios přitom v červenci 2014 získal další novou zakázku, pro německého nákladního železničního dopravce Havelländische Eisenbahn AG by měl vyrobit do konce roku 100 výsypných vozů v hodnotě přesahující 10 mil. eur a chtěl za tím účelem přibrat asi 150 pracovníků většinou s vyšší odbornou kvalifikací. K zachování výroby pomohlo i to, že se i přes potíže podniku dařilo získávat další zakázky.\n\nVýroba tak zůstala, společnost se ale musela dál snažit šetřit a splácet svoje závazky. Měla 120 dní na přípravu podrobného reorganizačního plánu obsahujícího také způsob splacení závazků. Lhůta byla následně dále prodloužena. 9. září 2014 ustanovil samosoudce Josef Šimek znalcem společnost Bohemian Appraisal. K 30. listopadu 2014 už měla společnost jen 388 kmenových zaměstnanců.\n\nVšeobecná úvěrová banka, původce insolvenčního řízení a jeden z největších věřitelů, v lednu 2015 prohlásila, že insolvenční řízení doprovází řada netransparentních a nestandardních kroků. Podle banky je řízení zmanipulované. Věřitelskou schůzi, její průběh i rozhodování prý ovládly pouze společnosti s prokazatelnou vazbou na majitele firmy Františka Savova, u jejichž pohledávek prý existuje důvodné podezření, že jsou fiktivní. Přesto insolvenční správce tyto pohledávky na výzvy jiných věřitelů z hlasování nevyloučil ani je nepopřel. Společnost Heavy Machinery Services se bránila, že jde o cílenou kampaň VÚB. Podle mluvčího Michala Donatha se VÚB dopustila trestného činu poškozování věřitele, když účelově vyvolala insolvenci za účelem nepřátelského ovládnutí podniku, nikoliv pro poměrné uspokojení pohledávek všech věřitelů. František Savov k tomu uvedl, že ovládá pouze společnost, která LEGIOS financuje a že to neznamená, že ovládá samotný LEGIOS. Žádné majetkové vazby na Heavy Machinery Services podle něj nemá a nikdy neměl.\n\nNaproti tomu server Motejlek.com přišel s tvrzením, že za Veřejnou obchodní bankou a potažmo „nájezdy“ na Heavy Machintery Services stojí KKCG podnikatele Karla Komárka. Rozhořela se tak otevřená válka mezi věřiteli a případ je další klíčovou kauzou, která naznačuje, že v české justici působí takzvaná insolvenční mafie.\n\nVýroba přitom v lednu 2015 nadále pokračovala v Lounech a Nymburce, ale také v Horním Slavkově. Výroba z uzavřených Českých Velenic byla převedena do Nymburka. Firmě přibývaly zakázky a nabrala asi 200 zaměstnanců, celkem se tak počet všech zaměstnanců včetně agenturních podle firmy pohyboval okolo 1500. V některých provozech všech tří závodů byla zavedena třetí směna. Insolvenční správce uvedl, že kvůli insolvenci společnost přišla o zakázku na přestavbu 150 vozů pro Deutsche Bahn, mluvčí společnosti to ale popřel s tím, že zakázka běží a většina vagonů už je dodána objednavateli.\n\nPřípad insolvence bývalého Legiosu má několik podezřelých zvláštností. První je, že insolvenčním správcem byl jmenován Ivo Hala, který provázel několik podezřelých konkurzů, např. ECM nebo JIP – Papírny Větřní. Podstatná část věřitelů, kteří mají pohledávky přes 3 mld. Kč, má sídlo v daňových rájích a nemají transparentní strukturu. Podle Všeobecné úvěrové banky prostřednictvím těchto firem insolvenční řízení ovládá sám majitel firmy František Savov. Mezi tyto podezřelé firmy patří Palm Partners Ltd. s pohledávkou na 550 mil. Kč (sídlo Seychely), Cashdirect s pohledávkou 28,7 mil. Kč, kterou koupilo od Savova vydavatelství Mladá fronta, a. s., nebo HS Real s pohledávkou na 153 mil. Kč vzniklou na základě úvěru od Savova spotřebního družstva Artesa. Firmy blízké Savovovi ovládly také věřitelský výbor.\n\nProblémy s řízením má více firem a některé se bojí vystoupit veřejně. DB Schenker Rail je z firem, které u soudu vystoupily, a vyjádřila podezření, že insolvenční správce poskytuje soudu zavádějící informace, a podala seznam jednotlivých případů.\n\nLidové noviny také upozornily, že soud byl utvořen nesprávně, protože samosoudce Josef Šimek podle rotačního systému vůbec neměl přijít na řadu a nemá ani soudit reorganizace. Česká pozice zase měla možnost nahlédnout do původní 32 stránkové verze nezávislého posudku o ekonomické situaci dlužníka, jehož autenticitu se jí ale nepodařilo ověřit. Oproti soudu předložené upravené 9 stráknové verzi vyznívá ta původní značně v neprospěch reorganizace především z důvodů, že „zcela absentuje klíčový předpoklad pro úspěšné provedení reorganizace, a to je kooperace dlužníka a jeho managementu.“ Pro vypracování posudku navíc vyhotovitel od managementu Legiosu nedostal značnou část podkladů, takže nemohl řádně možnosti reorganizace posoudit. Ivo Hala se ale vyjádřil, že ví jen o devítistránkové verzi dokumentu a jeho autoři se odmítli k druhé verzi vyjádřit.\n\nDo insolvenčního řízení má zájem se zapojit také konkurent bývalého Legiosu, Ostravské opravny a strojírny, které se chtějí zúčastnit zpeněžení majetku firmy.\n\nSpolečnost Heavy Machinery Services na jaře 2015 oznámila další velkou zakázku. Firmě GATX, jednomu z předních evropských provozovatelů nákladní železniční dopravy, dodá 124 výsypných vozů v hodnotě stovek milionů korun. Dohoda byla podepsána ve Vídni v první polovině března a vozy by podle ní měly být dodány mezi květnem a koncem září 2015.\n\nFirma také na jaře podepsala novou kolektivní smlouvu se zaměstnanci platnou do konce roku 2015 a podle Odborového sdružení železničářů, jež má ve firmě Heavy Machinery Services největší členskou základnu, dostávali zaměstnanci výplaty včas.\n\nČeská správa sociálního zabezpečení vyzvala v květnu společnost, aby do konce měsíce uhradila svůj starší dluh 15,6 milionu korun pod pohrůžkou, že jej bude jinak vymáhat exekučně. Firmě tak opět hrozil konkurz.\n\nV březnu 2015 požádal insolvenční správce Ivo Hala soud, aby ho z důvodu značných zdravotních problémů neurologického charakteru spojených s chronickou bolestí odvolal z funkce. Soud mu vyhověl a následně jmenoval novou insolvenční správkyní Petru Hýskovou. Na odchod Haly se čekalo delší dobu, protože zatím nedostal prověrku Národního bezpečnostního úřadu, kterou musí od srpna 2014 disponovat všichni zvláštní správci se zvláštním povolením řídit největší insolveční kauzy s přesunem velkých majetků, jako je tato.\n\nV létě 2015 začal konglomerát Legios jednat jménem firmy Legios Loco. Oznámil novou zakázku na 300 výsypných vozů pro GATX Rail Germany GmbH, 100 má v Lounech vyrobit od listopadu do února, dalších 200 později. Kontrakt má celkovou hodnotu téměř 550 mil. Kč a zajistí práci zaměstnancům. Minulý kontrakt na 124 vozů byl dokončen v září.\n\nPodnik má 4 závody a 3 kanceláře:\n\nV podniku jsou vyráběny především nákladní železniční vozy\n\n12. ledna 2010 byla podepsána licenční smlouva s německým výrobcem Voith Turbo Lokomotivtechnik, který je součásti skupiny Voith, na výrobu nákladních dieselhydraulických lokomotiv Maxima. V ČR vyráběné lokomotivy se měly jmenovat LEGIOS GENERAL 30 CC a LEGIOS PRESIDENT 40 CC, analogicky k názvům výchozích lokomotiv Maxima 30 CC a 40 CC. Motor, převodovka a rozvodná skříň měly být dodávány firmou Voith, některé další součásti lokomotiv měla firma poptávat ve výběrovém řízení u různých dodavatelů. Lokomotivy z kielské firmy Voith měly být určeny pro trhy v západních zemích, lounské pro střední Evropu. Ještě v prvním pololetí roku 2010 byla vyrobena jedna lokomotiva Maxima 30 CC určená k prezentaci a rozjezdu tohoto záměru - byla sice kompletně vyrobena rovněž v Kielu, ale s účastí českých zaměstnanců (tehdy ještě společnosti Lostr), v rámci jejich zaškolování. Široké veřejnosti pak byla poprvé představena v červenci 2010 na veletrhu Czech Raildays. Nese proto výrobní štítky Voithu, váží 126 tun a výkon má 2750 kilowattů. I přes oznámení společnosti o spuštění výroby těchto lokomotiv v Lounech se tak nikdy nestalo a takřka jistě již ani nestane. Jednak další spolupráci s německým partnerem narušilo turbulentní dění ve firmě Legios a jednak projekt výroby lokomotiv Maxima neskončil příliš velkým úspěchem, s pouze 19 vyrobenými lokomotivami. Důvodem však není kvalita konstrukce, neboť jde o velmi spolehlivé výkonné stroje, ale malý zájem o tuto kategorii lokomotiv na evropském trhu. Lokomotivu vyrobenou ve spolupráci se společností Legios (resp. Lostr), nesoucí v českém systému označení 783.001, vlastní pronajímací česká firma Railco (vlastnicky pravděpodobně propojená se skupinou Legios) a od listopadu 2014 je v provozu u českého dopravce IDS Cargo.\n\nKromě novovýroby železničních vozů, lokomotiv a náhradních dílů v podniku probíhají také modernizace historických vozů, opravy vozů a revize.\n\nFirma vyrobila v letech 2008 a 2009 cca 1000 vozů ročně. Okolo 60 procent produkce podniku směřovalo do zahraničí, například do Německa, později přibyli zákazníci například z Itálie nebo Turecka. Podíl exportu však může být zavádějící, neboť mezi příjemci jsou často nadnárodně působicí pronajímací firmy, sídlící v zahraničí, dodané vozy však ve skutečnosti slouží konečným zákazníkům z ČR nebo Slovenska. Firma zaměstnávala v roce 2010 cca 820 lidí a kvůli nové výrobě lokomotiv měla v plánu přijmout asi stovku dalších. Tržby za rok 2009 činily cca 1,9 mld. Kč.\n\nV letech 2011 a 2012 firma získala další 3 výrobní závody a v roce 2013 celkem zaměstnávala asi 1300 lidí. Na začátku roku 2014 to bylo 1160. K 30. listopadu 2014 už měla společnost jen 388 zaměstnanců.\n\nFirma měla tyto dceřiné společnosti:\n\n"}
{"id": "506495", "url": "https://cs.wikipedia.org/wiki?curid=506495", "title": "UB 12", "text": "UB 12\n\nSkupina UB 12 byla ve své době volným přátelským uskupením navzájem si blízkých uměleckých osobností. Vznikla kolem Aloise Vitíka, Václava Bartovského a Václava Boštíka v tzv. II. středisku Svazu čs. výtvarných umělců (SČVU), které po zrušení uměleckých spolků (1949) sdružovalo členy Umělecké besedy. \nPůvodní název skupiny měl být 14 UB podle počtu členů, jimiž byli: Václav Bartovský , Václav Boštík, František Burant, Vladimír Janoušek, Věra Janoušková, Jiří John, Stanislav Kolíbal, Jiří Mrázek, Daisy Mrázková, Vlasta Prachatická, Oldřich Smutný, Adriena Šimotová, Alois Vitík a Jiří Šetlík. Roku 1962 se přidala Alena Kučerová a o dva roky později Jaromír Zemina.\n\nJádro budoucí skupiny se začalo formovat již v 50. letech 20. století kolem Václava Bartovského. Tvořil je okruh výtvarníků a výtvarnic, kteří studovali na VŠUP, jako Mrázek, Jiří John, Adriena Šimotová, Stanislav Kolíbal, Vlasta Prachatická. Druhou klíčovou osobností stojící u zrodu UB 12 byl Václav Boštík, v jehož ateliéru se v roce 1953 konala výstava děl Stanislava Kolíbala, Jiřího Mrázka, Daisy Mrázkové, Jiřího Johna a Adrieny Šimotové. Prvním veřejným vystoupením ještě před ustavením skupiny byla výstava v Alšově síni roku 1957, které se zúčastnili Burant, Kolíbal, Prachatická, John a Šimotová. V té době však byla skupina ještě stále součástí SČVU. Osamostatnila se až v roce 1961. \n\nV roce 1962 se konala historicky první výstava skupiny UB 12, která byla stranickou kritikou naprosto strhána a expozice musela být na pokyn KSČ přeinstalována. Poslední výstava se konala v roce 1965 v Brně a vzbudila neobyčejně kladný ohlas. V roce 1969 se skupina pod vlivem politických událostí začala rozpadat a v roce 1970 byla oficiálně zakázána. Retrospektivní výstavy UB 12 proběhly po roce 1990.\n\nUmělci skupiny UB 12 nikdy netvořili díla bez obsahu, šlo jim o duchovní charakter projevu. Rovněž kladli důraz na respektování individuality a svobody projevu každého umělce a na specifičnost uměleckého díla.\n"}
{"id": "506497", "url": "https://cs.wikipedia.org/wiki?curid=506497", "title": "Mistrovství Evropy ve florbale", "text": "Mistrovství Evropy ve florbale\n\nMužský turnaj se měl konat ve Finsku a ženský ve Švédsku. Aby se mohlo zúčastnit i Japonsko, byly oba turnaje (mužský i ženský) přejmenovány na\nOpen European Championships a konaly se společně ve Švýcarsku. Mistrovství Evropy bylo nahrazeno po roce 1995 mistrovstvím světa. Pro muže od roku 1996 a pro ženy od roku 1997.\n\n"}
{"id": "506503", "url": "https://cs.wikipedia.org/wiki?curid=506503", "title": "Požehnání (judaismus)", "text": "Požehnání (judaismus)\n\nPožehnání ( , \"bracha\"; pl. , \"brachot\") je v judaismu modlitba recitovaná ve specifickém místě obřadu, liturgie nebo jiné činnosti. Účelem požehnání je vyjádřit uznání Boží svrchovanosti a Boha jako zdroje veškerého dění. Obvykle začínají slovy \"„Baruch ata Adonaj, Elohejnu, melech ha-olam, …“\" („Požehnaný jsi Ty, Hospodine, Bože náš, Králi všehomíra, …“).\n\nExistují tři hlavní kategorie požehnání:\n\nTen, kdo slyší někoho říkat požehnání, odpovídá slovem \"amen\"; je-li ovšem zaměstnán vlastní modlitbou, je mu na některých místech zakázáno přerušit ji mluvením, a to i odpovědí \"amen\". Až na několik výjimek se neodpovídá \"amen\" na vlastní požehnání, a to přesto, že některé další modlitby (např. kadiš) obsahují \"amen\" ve svém textu.\n\nJudaismus učí, že jídlo v zásadě patří Bohu jakožto zaopatřovateli potřeb všeho živého, a že kdo z něj chce mít požitek, musí vyjádřit vděčnost Bohu vyslovením příslušného požehnání před jezením. Existuje šest různých požehnání před jídlem určených pro různé druhy potravin: \"ha-moci\", \"mezonot\", \"ha-gefen\", \"ha-ec\", \"ha-adama\" a \"še-ha-kol\".\n\nKrom toho existují 3 různá požehnání po jezení různých druhů potravin: \"birkat ha-mazon\", \"me-ejn šaloš\" (které má několik různých variant) a \"bore nefašot\". Tato požehnání se ovšem říká pouze ten, kdo snědl či vypil odpovídající množství (\"ke-zajit\" u jídla nebo \"revi't\" u nápojů) během určeného času.\n\nV některých případech může vzniknout pochybnost, zda je třeba říci požehnání (např. když si někdo nepamatuje, jestli už požehnání řekl, nebo ne). V takovém případě nelze prostě říci požehnání ještě jednou „pro jistotu“, neboť je zakázáno říci nadbytečné požehnání (\"bracha le-vatala\"), které by představovalo přestoupení přísného zákazu „brát boží jméno nadarmo“. Rozhodnutí je v tomto případě závislé na tom, zda požehnání dotčené pochybností je přikázáno z Tóry nebo rabínským příkazem.\n\nNejčastější situace, ve které halacha vyžaduje pronesení \"„amen“\" je tehdy, kdy někdo slyší jiného pronést požehnání.\nJe dokonce zakázáno svévolně opomenout odpovědět \"„amen“\" v situaci, kdy je vyžadováno. Tento požadavek je odvozován z verše Tóry:\n\nToto nařízení se týká Božího jména, které bylo vyslovováno pouze v určitých předepsaných případech v svatyni chrámu v Jeruzalémě. Každý, kdo slyšel toto konkrétní vyslovení Božího jména, byl povinen odpovědět slovy („Baruch šem kevod malchuto le-olam va-ed,“ v překladu: „Požehnáno budiž jméno Jeho vznešené říše na věky věkův!“)\nPo zboření chrámu v r. 70 o. l. však bylo vyslovování Božího jména zakázáno a na příslušných místech nahrazeno výslovností \"„Adonaj“\". Přestože toto označení je také nositelem značné svatosti (je jedním ze sedmi Božích jmen) a z toho důvodu ani ono nesmí být vyslovováno bez patřičného důvodu, může být vysloveno v odpovídajícím kontextu (např. v modlitbách, požehnáních nebo při citaci verše z Tanachu). Výše zmíněná povinnost odpovědět při zaslechnutí Božího jména se však na zaslechutí jména \"Adonaj\" nevztahuje.\n\nTalmudičtí učenci ustanovili proto povinnost odpovědět \"amen\" na konci požehnání mimo chrám, která má být náhradou za \"baruch šem\" používané v chrámu. Zatímco ovšem „\"baruch šem\" je vyjádřením chvály a úcty, \"amen\" vyjadřuje víru.“ \n\n\n"}
{"id": "506505", "url": "https://cs.wikipedia.org/wiki?curid=506505", "title": "Kara Goucherová", "text": "Kara Goucherová\n\nKara Goucherová, rozená Kara Grgasová (* 9. července 1978 Queens, New York) je americká atletka, jejíž specializací je běh na středních a dlouhých tratích.\n\nPrvní větší úspěch zaznamenala na světovém poháru v Athénách 2006, kde získala bronzovou medaili v závodě na 3000 metrů. O rok později uspěla na mistrovství světa v Ósace na desetikilometrové trati. Trať zaběhla v čase 32:02,05 a získala bronzovou medaili. Vítězka Tiruneš Dibabaová z Etiopie proběhla cílem v čase 31:55,41. V roce 2008 reprezentovala na letních olympijských hrách v Pekingu. Ve finále běhu na 10 000 metrů skončila na desátém místě. Na poloviční, pětikilometrové trati obsadila deváté místo.\n\n20. dubna 2009 skončila na bostonském maratonu na třetím místě (2:32:25). Maratonský běh si vyzkoušela rovněž na mistrovství světa v Berlíně 2009, kde doběhla na desátém místě v čase 2:27:48. Její osobní rekord na této trati má hodnotu 2:25:53. Tento čas zaběhla 2. listopadu 2008 na newyorském maratonu, kde skončila třetí.\n\n"}
{"id": "506507", "url": "https://cs.wikipedia.org/wiki?curid=506507", "title": "Kosta Dimitrov", "text": "Kosta Dimitrov\n\nKosta Dimitrov (* 29. března 1949 Sofie) je český politik, v letech 2006–2010 poslanec Poslanecké sněmovny za Českou stranu sociálně demokratickou, později přestoupil do Strany práv občanů ZEMANOVCI.\n\nProfesí je ekonom, působil jako projektant v podniku Metroprojekt, v Železničním stavitelství Praha na postu náměstka ředitele obchodu a později coby ředitel podniků (TOS Středokluky, Safina a.s., Interleesing, a.s.). V roce 2006 Česká televize uvedla, že Dimitrov neoprávněně používá titul z Vysoké školy ekonomické v Praze, kterou měl vystudovat během zaměstnání. Následně ale VŠE uvedla, že titul zde skutečně získal a že předchozí informace poskytnuté školou, které byly základem pro reportáž ČT nebyly pravdivé.\n\nV roce 1989 se stal členem ČSSD. V roce 2006 zastával funkci předsedy OVV ČSSD Praha 11, člena ÚVV ČSSD a člena finančního výboru MČ Praha 11. Je ženatý, má tři děti. Ve volbách v roce 2006 byl zvolen do poslanecké sněmovny za ČSSD (volební obvod Praha). Byl členem sněmovního výboru pro sociální politiku, volebního výboru a výboru pro zdravotnictví (v posledně jmenovaném v letech 2009–2010 působil jako místopředseda). Do ledna 2010 byl členem poslaneckého klubu ČSSD, pak působil po zbytek volebního období jako nezařazený poslanec. Ve sněmovně setrval do voleb v roce 2010.\n\nV lednu 2010 vystoupil z ČSSD. Svůj krok zdůvodnil vývojem v sociální demokracii v posledních letech a také tím, že byl v ČSSD spojován s kauzou možných manipulací s členskou základnou v Praze 11 (v této městské části podle informací z roku 2008 do sociální demokracie masově vstupovali sociálně slabí lidé za úplatu). Kvůli tomu už před odchodem z ČSSD přešel do středočeské organizace sociální demokracie. Vedení ČSSD na Dimitrovův odchod reagovalo výzvou ke složení mandátu. Šéf poslaneckého klubu sociálních demokratů Bohuslav Sobotka označil za hlavní důvod dezerce fakt, že Dimitrov nebyl zařazen na kandidátní listinu ve středních Čechách. Následně byl přijat do Strany práv občanů ZEMANOVCI. Krátce poté nevyloučil, že by za SPOZ kandidoval v sněmovních volbách v Středočeském kraji. Miroslav Šlouf, hlavní manažer SPOZ ale o této ambici prohlásil, že ji zná jen z médií a dodal, že „\"Pan Dimitrov řekl v novinách, že když bude kandidovat, tak ve středních Čechách. Na přípravném výboru středočeské organizace naší strany ale byla úvaha, že by tam měl kandidovat, přijata s velkými rozpaky\".“\n\nV komunálních volbách roku 1998 a komunálních volbách roku 2002 neúspěšně kandidoval za ČSSD do zastupitelstva městské části Praha 11. Zvolen sem byl v komunálních volbách roku 2006 za ČSSD. Opětovně se neúspěšně o mandát v zastupitelstvu pokoušel v komunálních volbách roku 2010, nyní jako bezpartijní za subjekt Suverenita - blok Jany Bobošíkové, strana zdravého rozumu. Profesně se k roku 1998 a 2002 uvádí jako ekonom, následně k roku 2006 coby poslanec, v roce 2010 jako ekonom.\n"}
{"id": "506510", "url": "https://cs.wikipedia.org/wiki?curid=506510", "title": "Základní škola Dany a Emila Zátopkových", "text": "Základní škola Dany a Emila Zátopkových\n\nZákladní škola Dany a Emila Zátopkových sídlí v Jablunkovské ulici v Třinci. Výuka je zaměřena na sport, speciální vzdělávací potřeby, informační technologie a jazyky.\n\nPrvní dva pavilony školy byly slavnostně otevřeny 1. září 1960, zbývající třetí pavilon a tím i celá škola byly zprovozněny 1. září 1961. V roce 2001 tudíž škola oslavila 40 let svého trvání. V průběhu let doznala úpravy, které si vyžádal provoz. Mezi podstatné stavební změny patří např. výstavba montované haly.\n\nMezníkem v profilaci školy byl rok 1968. Vedení tehdejšího prvoligového oddílu atletiky využilo nového trendu ministerstva školství - podpořit vrcholový sport vznikem sportovních tříd - a přihlásilo se mezi prvními školami v republice s žádostí o udělení statutu ST. Tři roky byly třídy pouze experimentální a konečně v roce 1973 byl škole udělen statut sportovních tříd se zaměřením na atletiku.\n\nV roce 1983 přibyly sportovní třídy se zaměřením na kopanou. Od roku 1990 byla činnost ST celostátně utlumena, ale škola díky podpoře tělovýchovy a Městského úřadu v Třinci svou činnost prakticky nepřerušila.\n\nRozhodnutím MŠMT z roku 1999 obdržela škola opět statut sportovních tříd.\n\nSoučasný areál školy tvoří tři pavilony, přístavba s jídelnou a školní družinou, dvě tělocvičny a moderní tartanová dráha s fotbalovým hřištěm z umělé trávy.\n\nZákladní škola Dany a Emila Zátopkových, příspěvková org., Třinec, Jablunkovská 501, 73961 Třinec. Zřizovatelem školy je město Třinec.\n\n\n"}
{"id": "506511", "url": "https://cs.wikipedia.org/wiki?curid=506511", "title": "Francisco Javier Fernández", "text": "Francisco Javier Fernández\n\nFrancisco Javier (\"Paquillo\") Fernández Peláez (* 6. března 1977 Guadix, Andalusie) je španělský atlet, který se věnuje sportovní chůzi. V roce 2002 se stal v Mnichově mistrem Evropy v chůzi na 20 km. Titul o čtyři roky později obhájil na evropském šampionátu v Göteborgu.\n\nV únoru roku 2010 se přiznal k držení zakázaných látek. Podle deníku Marca šlo o krevní doping EPO. Policii a sportovním orgánům oznámil, že doping však nepoužil. Do podezření se Fernández dostal v listopadu roku 2009, když v rámci antidopingové razie španělská policie prohledala jeho dům. Při razii bylo zatčeno dohromady 11 lidí, včetně hlavního podezřelého, peruánského lékaře Waltera Virúa. Dvouletý trest, který Fernández dostal vypršel 10. února 2012. Kvůli trestu se rovněž nemohl zúčastnit olympijských her v Londýně. Mezinárodní olympijský výbor neumožní účast nikomu, kdo si v olympijském cyklu odpykal kvůli porušení pravidel o dopingu delší než půlroční trest.\n\n"}
{"id": "506522", "url": "https://cs.wikipedia.org/wiki?curid=506522", "title": "Aleš Svoboda", "text": "Aleš Svoboda\n\nJméno a příjmení Aleš Svoboda nosí několik osobností:\n\n"}
{"id": "506525", "url": "https://cs.wikipedia.org/wiki?curid=506525", "title": "Náboženství v Ománu", "text": "Náboženství v Ománu\n\nHlavním a zároveň oficiálním náboženstvím Ománu je islám. Od ostatních muslimských zemí se Omán liší tím, že nepřevládají jak sunnité, tak ani šíité. Přesně tři čtvrtiny obyvatel vyznávají ibádíjskou odnož islámu, zbylou čtvrtinu tvoří právě sunnité a šíité a dále také hinduisté. Sunnité obývají zejména okolí Súru a Dafár. Šíité žijí podél pobřeží al-Batína a v oblasti Maskat-Matra. Buddhismus a křesťanství zde existují v malé míře.\n\nOmán je, v porovnání s jinými arabskými státy, vcelku tolerantní zemí. Mimo svobody náboženství se tolik nedbá na dodržování zákonů islámu. Ačkoli se alkohol neprodává v běžných obchodech, jeho konzumace na hotelích, v restauracích a domácím prostředí není nelegální. Taktéž je částečně povoleno sledování satelitní televize a u městských žen tolerován evropský styl oblékání.\n\nKe křesťanství se v Ománu hlásí na 64 000 lidí, tj. 2,5 % ománské populace. V zemi působí okolo 90 křesťanských kongregací. Téměř všichni křesťané pocházejí z jiných zemí, většina nich z Filipín, Indie a Západních zemí. Konverze muslimů na vlastní víru je zakázána. V Ománu existují rovněž křesťanské školy.\n\nŘímskokatolická církev v Ománu je součástí celosvětové římskokatolické církve, pod duchovním vedením papeže a kurie. Při sčítání lidu v roce 2005 se k římskokatolické církvi hlásilo 3 001 osob, většinou se jednalo o emigranty. Tvoří 0,1 % ománské populace. V zemi působí 21 katolických církví.\n\nK protestanství se hlásí 0,4 % , tj. asi 12 až 15 000 obyvatel Ománu. V zemi působí 21 protestantských církví.\n\nV Ománu žije přistěhovalecká menšina, vyznávající hinduismus. Jejich počet ve 20. století klesal, nicméně v současné době je již ustálený. Vyznavači tohoto náboženství se v Ománu poprvé objevili v roce 1507, kdy přicestovali ze Sindu do Maskatu. Na počátku 19. století zde žilo nejméně 4 000 hinduistů, všichni součástí střední vrstvy, kasty obchodníků. Okolo roku 1900 jejich počet prudce poklesl na 300. V roce 1895 se hinduistická kolonie v Maskatu ocitla pod útokem ibádíjců. Do doby nezávislosti zůstalo v Ománu jen několik desítek hinduistů. Historické hinduistické čtvrti al-Waldžat a al-Bandžan už nejsou hinduisty obydleny. Mnoho hinduistických chrámů už neexistuje, mezi ty ještě činné patří Muthi Šuar v Maskatu, Šivova svatyně v Matře a chrám Kršny v Darzajtu. Jediné hinduistické krematorium se nachází v Suháru, který leží severovýchodně od hlavního města Maskat.\n\n"}
{"id": "506530", "url": "https://cs.wikipedia.org/wiki?curid=506530", "title": "Owain Glyndŵr", "text": "Owain Glyndŵr\n\nOwain Glyndŵr (cca 1354 nebo 1359 – cca 1416) byl králem Walesu a poslední rodilý Velšan, kterému byl udělen titul prince z Walesu. Podnítil nakonec neúspěšnou, ale dlouho trvající vzpouru proti vládě Anglie ve Walesu. Po svém otci Gruffyddu Fychanovi II. byl dědicem království Powys a po své matce dědicem Deheubarthu.\n\nUdálosti, které se odehrály na konci 90. let 14. století, nasměrovaly Owaina ke vzpouře. Jeho soused baron Grey de Ruthyn obsadil půdu, na níž si Owain činil od roku 1399 nárok u parlamentu. Roku 1400 ho lord Grey příliš pozdě informoval o královském příkazu vyslat vojsko na službu ve skotském pohraničí a byl tak schopen označit Owaina u dvora jako zrádce. Grey byl přítelem krále Jindřicha IV., který si krátce předtím přisvojil trůn, a dosáhl Owainovo odsouzení. Sesazený král Richard II. měl ve Walesu velkou podporu a v lednu 1400 vypukly v pohraničním městě Chester, po popravě několika Richardových důstojníků, nepokoje.\n\nTyto události vedly k tomu, že byl 16. září 1400 Owain malou skupinou svých spojenců prohlášen princem z Walesu. Po malých potyčkách na koni téhož roku se vzpoura rozšířila následující rok, kdy Owain kontroloval sever a centrum země. První velké vítězství zaznamenali Velšané v červnu u Pumlumonu. Roku 1402 vydal anglický parlament zákon potvrzující anglickou nadvládu nad Walesem, který ale přiměl mnoho Velšanů, aby se k povstání připojili.\n\nRoku 1403 se povstání dostalo do fáze, kdy mohlo být označeno národním hnutím. Velšští studenti z Oxfordu odcházeli z univerzity, aby se mohli k Owainovi připojit, velšští dělníci a obchodníci odcházeli z Anglie a vraceli se do Walesu. Stovky zkušených lučištníků a vojáků opouštělo anglické služby, aby se mohli připojit ke vzpouře.\n\nRoku 1404, jako demonstraci své síly, svolal jednání dvora na Harlech a jmenoval svého kancléře. Krátce nato bylo svoláno jednání velšského parlamentu, kde byl korunován princem z Walesu a oznámil své plány. Vyhlásil záměr ustanovit Wales jako nezávislý stát s parlamentem a nezávislou církví. Předpokládal vznik dvou univerzit a právní řád se měl navrátit k původním velšským zákonům. Anglický odpor byl redukován do několika izolovaných hradů a ohrazených měst.\n\nVelšanům se podařilo zajistit i podporu Francie, která chtěla využít Wales jako základny proti Anglii, ale po uzavření míru s Angličany se jejich vojáci roku 1406 ze země stáhli. Na jaře tohoto roku utrpěly síly vzbouřenců několik porážek. Velkou ztrátou pro vzbouřence byla ztráta Anglesey na konci roku.\n\nAnglie také začala uplatňovat odlišnou strategii a místo na vojenské výpravy se zaměřila na ekonomickou blokádu. Několik hradů, které byly v jejich rukou, využívali k blokování obchodu a dodávek zbraní povstalcům. Na počátku následujícího roku se začali velšští šlechtici postupně vzdávat a na podzim roku 1407 byl obsazen i Owainův hrad Aberyswyth a roku 1409 i hrad Harlech. Owainova manželka i dvě jeho dcery byly zajaty a uvězněny v Toweru.\n\nOwainovi se podařilo uniknout, ale byl už jen vůdcem malého guerillového vojska. Roku 1410 po vpádu do Shropshire bylo zajato mnoho vůdčích postav povstání. Roku 1412 zajal Owain velšského vůdce spojenců anglického krále Dafydda Gama a získal za něho výkupné. To byla poslední významnější akce povstání, u které byl Owain spatřen. O jeho osudu po roce 1412 neexistují žádné důvěryhodné informace. Navzdory obrovské odměně za jeho dopadení nebyl nikdy zajat a tradičně se uvádí, že po smrti byl pohřben na svém panství Sycharth.\n"}
{"id": "506536", "url": "https://cs.wikipedia.org/wiki?curid=506536", "title": "Sára Aaronsohnová", "text": "Sára Aaronsohnová\n\nSára Aaronsohnová (: , \"Sara Aharonson\"; 6. ledna 1890 Zichron Ja'akov – 9. října 1917 Zichron Ja'akov) byla jedním z vůdců židovské špionážní sítě Nili, založené v roce 1915 v Palestině za účelem podpory Spojeného království v boji proti Osmanské říši během první světové války. Skupina, zformovaná kolem jejího bratra a vědce Aarona Aaronsohna, dokázala shromáždit rozsáhlé množství zpravodajských informací o rozmístění tureckých vojsk, politické a ekonomické situaci v zemi a mnohé další. Od června 1916, v době bratrovy nepřítomnosti, koordinovala a zprostředkovaně řídila veškeré aktivity skupiny v palestinské a libanonské oblasti. Od členů skupiny shromažďovala získané informace, které dále analyzovala a po zakódování posílala na britské velitelství v Káhiře.\n\nV průběhu září 1917 došlo ke dvěma incidentům, které vedly k odhalení skupiny a zatčení většiny jejich členů 2. října. Ti byli následně mučeni, aby vyzradili své spolupracovníky. Aaronsohnová vzala všechnu vinu na sebe a odmítala cokoliv prozradit. Po třech dnech krutého mučení, kdy měla být převezena k dalšímu výslechu do Nazaretu, se z obavy, že by již nemusela další mučení vydržet, rozhodla ukončit svůj život. Dne 5. října se pod záminkou převlečení zkrvaveného oblečení nechala stráží odvést do domu své rodiny. Zatímco vojáci čekali před domem, napsala dopis na rozloučenou a ukrytým revolverem se pokusila o sebevraždu. Smrt nebyla okamžitá a zraněním podlehla v bolestech o čtyři dny později, 9. října 1917.\n\nInformace, které se Nili po navázání spolupráce podařilo Britům předat, zásadně přispěly k britskému vojenskému vítězství nad Osmanskou říší v Palestině. Přestože se od roku 1935 u jejího hrobu v Zichron Ja'akovu každoročně konají vzpomínkové akce, plnohodnotného uznání se jí, ostatním členům Nili a skupině jako takové dostalo až o desítky let později, po šestidenní válce v roce 1967. Kolem Aaronsohnové vznikl až určitý kult a vysloužila si označení židovská Johanka z Arku a hrdinka Nili.\n\nNarodila se v zemědělské osadě Zichron Ja'akov v palestinské části Osmanské říše do poměrně bohaté početné rodiny jedněch z prvních sionistických průkopníků. Její rodiče Efrajim Fischel Aaronsohn a Malka rozená Glacano do Palestiny přesídlili v roce 1882 z Bacău v Rumunském knížectví v rámci první aliji a patřili mezi zakladatele Zichron Ja'akovu, kde se řadili k nejprominentnějším rodinám. Pocházela z šesti sourozenců: měla čtyři starší bratry (Aarona, Alexe, Cviho a Šmu'ela) a mladší sestru Rivku. S výjimkou Aarona (1876–1919), který se narodil v Bacău, přišli všichni na svět v Zichron Ja'akovu.\nPodobně jako ostatním dívkám v té době a lokalitě se jí dostalo pouze základního vzdělání v místní škole, kterou dokončila ve dvanácti letech. Poté se vzdělávala svépomocí. Zajímala se zejména o židovské dějiny, Bibli, literaturu, studovala jazyky a od bratra Aarona se učila botanice a agronomii. Plynně hovořila hebrejsky, jidiš, turecky, francouzsky, ovládala angličtinu a od dětství uměla arabsky. Bratr Alex (1888–1948) ji naučil střílet a jezdit na koni, ale jinak pomáhala matce s domácností. Vzorem a inspirací pro ni byl nejstarší z bratrů – již zmíněný o čtrnáct let starší Aaron; vědec, který jí byl mentorem a jemuž pomáhala při meteorologických měřeních. Aaronu Aaronsohnovi se díky jeho objevu divoké pšenice dostalo celosvětového věhlasu a uznání ve vědeckém světě. To napomohlo k získání finanční podpory ze Spojených států amerických, která mu umožnila založit židovskou zemědělskou experimentální stanici v Atlitu, vzdáleném asi 20 kilometrů na sever od Zichron Ja'akovu, v níž zkoumal původní zemědělské techniky používané v tomto regionu. Chtěl, aby jeho sestry viděly svět, a tak je poslal na cestu po Švýcarsku, Německu a Itálii. Obě mu později v atlitské stanici pomáhaly.\n\nBěhem jednoho purimového bálu se Sára seznámila s Aaronovým asistentem Avšalomem Feinbergem (1889–1917), který se o ni následně začal zajímat. Podle autorek Idy Cowenové a Irene Guntherové spolu zamilovaný pár trávil mnoho času a občas je doprovázela Sářina sestra Rivka (1892–1981). Feinberg psal Sáře básně, milostné dopisy a jezdili spolu na projížďky na koních. Následující léto ji požádal o ruku, ale ona mu nedokázala odpovědět, ač jej milovala. Stejná situace se opakovala i v následujících měsících. Sára nad jeho nabídkami k sňatku váhala, až se začala vyhýbat situacím, kdy spolu byli o samotě, a Feinberg o ni začal ztrácet zájem. V té době, na jaře 1912, po krátké nemoci zemřela její matka Malka, a ona se tak sama musela starat o celou domácnost. Když za ní Feinberg přijel kvůli vyjížďce na koních, poslala místo sebe raději Rivku. S tou postupně začal trávit čím dál tím víc času, až se z nich stal pár (některé zdroje uvádí, že se zasnoubili, jiné tvrdí, že k tomu nikdy nedošlo). Izraelský historik Šmue'l Kac naproti tomu partnerský vztah mezi Sárou Aaronsohnovou a Feinbergem ve své podrobné publikaci o Nili vůbec nezmiňuje a letmo vzpomíná pouze jeho vztah s Rivkou.\n\nNa jaře 1913 její bratr Alex založil skupinu Gideonim, tvořenou mladými muži ze Zichron Ja'akovu, kteří měli za úkol bránit město a místní obyvatele před arabskými útoky. Ona sama přitom o několik měsíců dříve podnikla v reakci na arabské výpady impulsivní akci. Oděna v arabskou abáji (druh svrchního oděvu zakrývající tělo a vlasy) vyrazila v noci na koni se zaměstnancem bratrovy atlitské stanice do karmelského pohoří, kde vyhledala karavanu velbloudů, z níž ukradla a následně v nedalekém lese ukryla šest zvířat. Druhý den ráno, již s rozpuštěnými vlasy, přivedla šestici velbloudů jejich beduínskému majiteli, kterému řekla: „Vedu vám zpět vaše velbloudy. Včera večer jsem je ukradla, abych vám dala za vyučenou. My Židé s vámi chceme žít v míru, ale pokud budeme muset, umíme i loupit a plenit. Nezapomeňte na to, až budete příště uvažovat o nájezdech na naše osady.“ Přirozeně se proto chtěla zapojit do aktivit Gideonim, ale bratři jí to nedovolili, čímž se jí dotkli.\n\nPodle staré židovské tradice nebylo v ortodoxní rodině možné, aby se mladší dcera vdala dříve než její starší sestra. Sára nechtěla stát své sestře ve štěstí, a tak se, přestože stále chovala city k Feinbergovi, 31. března 1914 provdala za úspěšného židovského obchodníka z Istanbulu Chajima Abrahama (1879–1954), který byl jako vhodný nápadník představen jejímu otci. O okolnostech jejich sňatku se toho moc neví. O deset let starší Abraham, zapálený sionista, patřil mezi známé jejího bratra Aarona. Izraelský historik Šmu'el Kac uvádí, že jejich sňatek mohl být od začátku domluven pouze jako způsob, jak umožnit Feinbergův sňatek s Rivkou. Po něm se mohli Sára s Abrahamem rozvést (případně spolu setrvat). Následně však vypukla první světová válka, která mohla původní plány narušit. Svatba proběhla u atlitské stanice a novomanželé po oslavách odpluli z Haify do Istanbulu. Svého manžela nemilovala a odchod do Istanbulu znamenal zásadní zlom v jejím životě. Teprve tehdy, když Sára s manželem odešla, si Feinberg uvědomil, že si neměl vybrat Rivku, neboť stále choval city k její starší sestře. Nakonec k svatbě mezi nimi nikdy nedošlo.\n\nV době vypuknutí první světové války již žila několik měsíců v Istanbulu, konkrétně ve čtvrti Galata. V manželství ale nebyla šťastná a cítila se opuštěná. Manželovy obchody jej odváděly na cesty po celém světě, v důsledku čehož trávil spoustu času mimo domov. Její tehdejší rozpoložení přibližuje dopis ze srpna 1915 adresovaný Feinbergově sestře Cile (1894–1988), v němž mimo jiné napsala: „Můj život je monotónní a jsem od všeho odříznutá. Nikoho nenavštěvuji, nic mě netěší a ke všemu jsem lhostejná. Těším se na ten šťastný den, kdy se vrátím domů. (…) Můj [stávající] život, daleko od rodiny, se stává nesnesitelným. (…) Nemohu už dále psát, tečou mi slzy a srdce mi puká…“. Nedlouho po odeslání tohoto dopisu zahájila přípravy na cestu. Postupně ji navíc přestaly chodit dopisy od sourozenců a Feinberga, a tak se nakonec 25. listopadu 1915 vypravila zpět do Zichron Ja'akovu. Cestou, která jí trvala zhruba měsíc, byla svědkem genocidy Arménů. Spatřila vylidněné vesnice, mrtvé ležící podél cest, hladovějící lidi žebrající o chléb a celé rodiny, které vojáci s biči odváděli do pouště. Tento zážitek jí hluboce pohnul a říkala si: „Proč jdou všichni ti lidé jako ovce na porážku? Proč se nebrání? Nebylo by lepší zabít nějaké [turecké] bestie a zemřít se ctí? Co když něco takového potká naše lidi v Palestině?“\nKdyž dorazila domů do Zichron Ja'akovu, zjistila, že její bratr Aaron s Feinbergem založili na jaře 1915 špionážní síť, která pro britské válečné účely shromažďuje zpravodajské informace. Osmanská říše se totiž v probíhajícím světovém konfliktu postavila na stranu Centrálních mocností a vyhlásila válku státům Dohody (tedy i Spojenému království). S postupem konfliktu však bylo čím dál tím jasnější, že Britové netuší, co se v Osmanské říši děje. Založení špionážní sítě napomohla invaze sarančí pustinných (\"Schistocerca gregaria\"), která decimovala osmanské zemědělství. Aaron Aaronsohn byl coby přední agronom pověřen Džamalem Pašou, jedním z vládců Osmanské říše a velitelem Čtvrté armády, bojem s tímto hmyzem. Díky tomu se jednak dostal do úzkého kontaktu s nejvyššími vojenskými a civilními představiteli Palestiny, Libanonu a Sýrie, ale mohl tak i strategicky rozmisťovat členy skupiny po celé Palestině pod záminkou boje se sarančaty. Britskou zpravodajskou službu v Egyptě se v srpnu 1915 za účelem sjednání spolupráce nejprve neúspěšně pokusil oslovil jejich bratr Alex. Stejného úkolu se později téhož měsíce, tentokrát již úspěšně, zhostil Feinberg. S jejich skupinou měli Britové komunikovat pomocí lodi, která by proplouvala kolem Atlitu. Aaron Aaronsohn byl mezitím prostřednictvím špionážní sítě schopen shromáždit rozsáhlé množství informací o rozmístění tureckých vojenských útvarů, ekonomické a politické situaci v zemi a mnohé další. Nedlouho po Feinbergově návratu se měla s atlitskou skupinou poprvé spojit britská loď, ale pracně navázaný kontakt byl ztracen. Jak se později ukázalo, došlo k tomu kvůli arabským špionům, kteří se rozhodli židovské skupině zatajit informaci o změně způsobu britské signalizace. Aaronsohn s Feinbergem začínali být zoufalí. Nevěděli, co se stalo, jaké jsou britské plány a jaký bude osud Palestiny. Feinberg se nakonec rozhodl znovu vypravit do Egypta, tentokrát ale přes Sinajskou poušť. Pouhé dva dny poté, co se vydal na cestu, dorazila do Zichron Ja'akovu Sára. Zhruba týden nato se Aaronsohnovi dozvěděli, že Feinberga zatkla turecká vojenská hlídka jen několik kilometrů od tzv. země nikoho podél Suezského průplavu a že čeká na popravu ve vězení v Beerševě coby špion. Pomocí úplatků se Aaronsohnovi podařilo získat čas pro další jednání. To posléze vedlo k nepřímé intervenci Džamala Paši, díky níž byl Feinberg po třech týdnech věznění propuštěn.\n\nKe svému překvapení se Feinberg po návratu do Zichron Ja'akovu shledal se Sárou. Její líčení osudu Arménů ještě více umocnilo jeho touhu ukončit tureckou vládu a pomoc Britům. Sářin manžel Abraham v dopise žádal, aby se k němu vrátila, ale jeho prosba zůstala nevyslyšena. Aaron Aaronsohn mu odpověděl, že jeho sestru smí navštívit, ale ať zapomene na to, že by se k němu do Istanbulu vrátila. Počátkem roku 1916 se zapojila do činnosti skupiny. Návrat domů do blízkosti její rodiny jí svědčil. Jak si ve svých pamětech poznamenala Rachel Jana'it (pozdější izraelská první dáma), tak díky tomu vypadala šťastná a její modré oči jen zářily.\n\nV rámci dalšího pokusu o navázání kontaktu se měl Feinberg za Brity do Egypta dostat přes Evropu. Na poslední chvíli však byl Aaronsohnem odvolán zpátky do Zichron Ja'akovu, neboť se díky britské iniciativě opětovně podařilo navázat kontakt a za tři týdny měla připlout loď. K tomu ale nakonec nedošlo. Až později vyšlo najevo, že byla po cestě torpédována. Osmanskou říši čím dál tím víc decimovala invaze sarančat, jejichž postup se nedařilo zastavit, a hrozil hladomor. V červnu 1916 se Aaronsohn rozhodl kontaktovat Brity sám, a zajistit tak mimo jiné potřebné zásoby jídla. Díky falešné zámince odcestoval do Evropy a vedení skupiny v Palestině mezitím převzali Avšalom Feinberg a Sára Aaronsohnová, kteří pracovali bok po boku. Vzájemně se milovali a po krátké době tvořili opět pár. Měsíce však ubíhaly, zásoby se tenčily, v Atlitu se potýkali s akutním nedostatkem finančních prostředků a o Aaronsohnovi nebylo již pět měsíců žádných zpráv. Ve skutečnosti se mu však podařilo dostat do Londýna, kde absolvoval řadu důležitých schůzek, a následně v prosinci 1916 do Káhiry. Zde se nicméně ze začátku setkal s pohrdáním a podezíráním. Až posléze vyšlo najevo, že celou dobu jednal s lidmi, kteří o ničem nerozhodovali. Britští velitelé hned nato nařídili obnovit kontakt s Atlitem. Tohoto úkolu se zhostila loď \"Goeland\", která z Egypta vyplula 24. prosince 1916 s Aaronsohnem na palubě. Moře u Atlitu ale bylo rozbouřené a ani následující noc se nešlo dostat na břeh. Feinbergovi, který nevěděl o Aaronsohnových úspěších v Egyptě, tou dobou ale již docházela trpělivost, a s ohledem na zodpovědnost, kterou cítil vůči všem v jejich skupině, se rozhodl sám kontaktovat Brity a na cestě do Egypta překročit Sinajskou poušť. Sára s jeho plánem nesouhlasila a marně se mu jej snažila rozmluvit. Společně s ním 4. ledna 1917, pouhých devět dní poté, co se Aaronsohn na palubě lodi \"Goeland\" neúspěšně pokusil znovunavázat kontakt, na cestu vyrazil také Josef Lišanski (1890–1917), patřící mezi přední členy skupiny. Plán byl takový, že Sinaj překročí v přestrojení za beduíny. U vesnice Šajch Zuvajd, mezi Rafou a El-Aríšem, dvojici a jejich průvodce přepadla 20. ledna beduínská skupina a došlo k přestřelce, během níž byl Feinberg zastřelen a Lišanski těžce zraněn. Okolnosti této události se v jednotlivých zdrojích různí. Podle jednoho z nich Feinberg těsně před smrtí adresoval svá poslední slova Sáře, když Lišanskému sdělil: „Řekni jí, že to bude muset dělat sama. Řekni jí, že to nesmí vzdát.“ Raněného Lišanského našla britská vojenská hlídka, která jej převezla do Port Saidu, kde vše sdělil Aaronsohnovi.\nNedlouho po Feinbergově smrti se Britům podařilo obnovit kontakt s Atlitem. Tehdy rovněž vznikl název skupiny. Britové po Aaronsohnovi chtěli heslo, kterým by se jeho lidé identifikovali. Jeden ze členů skupiny otevřel na náhodné stránce Bibli, a to zrovna na patnácté kapitole 1. knihy Samuelovy. V té jej zaujala část dvacátého devátého verše (\"necach Jisra'el lo ješaker\", v ekumenickém překladu „věčný Bůh Izraele neklame“), z něhož vytvořil akronym Nili (). Sára Aaronsohnová se zprávu o Feinbergově smrti dozvěděla počátkem března od Lišanského, který připlul z Egypta na britské lodi \"Monegan\". Hluboce ji zasáhla a změnila; „od té chvíle přestala být veselou, citlivou, rozumnou mladou ženou, jak ji všichni znali. Byla jako ze železa a neexistovalo lidské síly, která by ji odvedla od jejího úkolu.“ Potýkat se přitom musela s rostoucí animozitou ze strany palestinského židovského obyvatelstva, která pramenila především z obav z případné turecké reakce, jež by na Židy bezesporu dopadla v případě odhalení skupiny. V živé paměti totiž lidé měli genocidu Arménů a Nili vyčítali, že svou činností, která nebyla koordinovaná s židovskými představiteli, ohrožuje celé židovské osídlení Palestiny. V jednom z dopisů bratrovi v reakci na Feinbergovu smrt mimo jiné napsala:\nOd konce roku 1916 Sára Aaronsohnová koordinovala a zprostředkovaně řídila veškeré aktivity skupiny v palestinské a libanonské oblasti. Měla na starosti její jádro, čítající čtyřicet agentů, i širší okruh příznivců. Od nich shromažďovala získané informace, které dále analyzovala a po zakódování posílala na britské velitelství v Káhiře. Dále byla odpovědná za financování chodu skupiny i předávání finanční podpory a zlata ze zahraničí strádajícímu palestinskému židovskému obyvatelstvu. Mimo to byla v kontaktu s tureckými úřady (které neměly o jejích aktivitách ponětí) i představiteli židovské komunity.\n\nAaronsohn mezitím setrval v Egyptě, kde se v britském generálním štábu zásadním způsobem podílel na přípravě britské vojenské ofenzivy v Palestině. Mezi únorem a říjnem 1917 k břehům Atlitu v noci připlouvala loď \"Monegan\", aby od skupiny přebírala shromážděné informace a předávala jí dopisy, noviny, instrukce, peníze a zlato. Finanční prostředky a zlato sloužily z malé části pro pokrytí výdajů Nili, většina však byla využita na zlepšení situace strádající a mnohdy hladovějící palestinské židovské populace, a od skupiny je přebíral Me'ir Dizengoff, předseda distribučního výboru, který přerozděloval získanou pomoc, a pozdější první starosta Tel Avivu. Nili, coby zpravodajská síť, neměla klasickou vojenskou strukturu či posloupnost velení. Výjimku tvořili tři lidé v popředí. Aaronsohn z Egypta své sestře Sáře posílal instrukce, rady a požadavky a ty byly následně skrze Lišanského zadávány agentům v terénu. Jádro skupiny v této době tvořilo asi třicet lidí, jež se práci pro Nili věnovali na plný úvazek, a řada dalších lidí, kteří pracovali jen občasně. Dne 19. dubna 1917 připlula Sára Aaronsohnová na bratrovo pozvání do Káhiry, kde jej osobně zpravila o nejnovějším dění v Palestině, zejména o chystaném vyhnání Židů z Jaffy, nařízeném Džamalem Pašou. Původně se měla zdržet jen několik dnů, ale v důsledku špatného počasí a rozbouřeného moře zůstala déle. S bratrem strávila dlouhé hodiny rozmlouváním, při němž se ji snažil neúspěšně přesvědčit, aby zůstala v Egyptě. Do svého deníku si posléze poznamenal slova hlubokého uznání pro svou sestru. Toho se jí rovněž dostalo ze strany britských důstojníků. Sára Aaronsohnová se nakonec do Atlitu vrátila 13. června 1917.\n\nKomunikace skrze loď \"Monegan\" byla, s ohledem na nevyzpytatelnost počasí (při rozbouřeném moři nešlo přistát), nutnost synchronizace s měsíčními fázemi (novoluní umožňovalo na rozdíl od úplňku nepozorované přistání) a urgentnost některých informací, doplněna o využívání poštovních holubů. Ti však ne vždy nalezli cestu do britského vojenského tábora na Sinaji, kam měli doletět. Dne 3. září 1917 jeden z holubů usedl v holubníku policejního velitele v Caesareji, asi dvacet kilometrů jižně od Atlitu, díky čemuž se Turci zmocnili šifrované zprávy, již nesl. V první polovině téhož měsíce zároveň jeden z členů Nili vyzradil informace o skupině a jejích aktivitách. Byl jím Feinbergův bratranec Na'aman Belkind (1889–1917), který nevěřil vysvětlením jeho zmizení, jichž se mu od členů skupiny dostalo, a vydal se o něm zjistit více informací do Egypta. Na Sinaji jej však zadrželi beduíni, kteří ho předali Turkům. Ti na něj nastražili lest a Belkind, omámen vínem s hašišem, vyzradil vše. Turci poté zahájili rozsáhlé pátrání s cílem dopadnout skupinu špionů. Koncem září k Atlitu připluly dvě lodě, které měly evakuovat až šedesát osob. K rozsáhlé evakuaci však nedošlo a tu noc odpluly pouze dvě osoby. Aaronsohnová ve vysvětlujícím dopisu napsala: „Situace se stále zhoršuje. Přesto nemůžeme v tuto chvíli uprchnout, protože náhlý útěk by ohrozil celou komunitu, zejména lidi nám blízké“. Pravděpodobným důvodem byl Lišanského zdravotní stav, neboť v tu dobu měl vysokou horečku a nemohl by být evakuován. Aaronsohnová nakonec souhlasila s evakuací o dva dny později, ale ta již kvůli blížícímu se úplňku proběhnout nemohla. Další příležitost měla nastat až 12. října s příchodem novoluní.\n\nVečer 2. října, v druhý den svátku Sukot, turečtí vojáci obklíčili Zichron Ja'akov a zatkli Sáru Aaronsohnovou a postupně i zbývající členy Nili v Palestině, jimž se nepodařilo utéct či ukrýt. To se zdařilo Lišanskému, který posléze našel dočasné útočiště v řadách židovské organizace ha-Šomer. Zajaté členy skupiny Turci mučili, aby vyzradili své spolupracovníky a místo jejich úkrytu, přičemž nejvíce se zajímali o Lišanského. Aaronsohnová však vzala všechnu vinu na sebe a nic neprozradila, a to ani když mučili ji a když musela přihlížet, jak stejný osud zakouší její otec. Při výsleších ji bičovali, drtili prsty, štípali kleštěmi a přikládali rozpálená vařená vajíčka do podpaží a kolenních jamek. Někdy ji mučili tak dlouho, až upadla do bezvědomí. Při jednom z nich jim řekla:\nPo třech dnech krutého mučení se dozvěděla, že má být převezena do nechvalně proslulého vězení v Nazaretu. Z obavy, že by již nemusela další mučení vydržet, se rozhodla ukončit svůj život. Téhož dne, 5. října 1917, se, pod záminkou převlečení zkrvaveného oblečení, proto nechala stráží odvést do domu své rodiny. Zatímco turečtí vojáci čekali přede dveřmi, pustila sprchu, aby vyvolala dojem, že se koupe. Mezitím v rychlosti napsala dopis na rozloučenou. V něm popsala, jak má být vyplacena odměna zaměstnancům stanice v Atlitu, jména tří rodin, o nichž se domnívala, že zradily Nili, a pokračovala následovně:\n\nNa konci dopisu vzpomenula Josefa Lišanského, přičemž poznamenala, ať se raději zabije, než aby se vzdal. Její poslední slova byla: „Přicházejí, už nemohu psát.“ Dopis následně vyhodila z okna, vzala revolver, který předtím vyjmula ze skrýše v rámu dveří v obývacím pokoji, a v koupelně se s ním pokusila spáchat sebevraždu. Střelila se do úst a upadla do bezvědomí. Vojáci následně vtrhli do domu, a když ji spatřili v tratolišti krve, přivolali lékaře. Tomu se Aaronsohnovou podařilo přivést k vědomí a odnesl ji do postele, kde zjistil, že má všechny končetiny ochrnuté, pravděpodobně v důsledku poškození páteře od kulky. Od první chvíle, kdy nabyla vědomí, jej opakovaně prosila, aby ji zabil, a ukončil tak její trápení. Následující den ji prohlédl turecký armádní chirurg z Nazaretu, který nechal poslat pro dvě zdravotní sestry z německé nemocnice v Haifě, aby se o Aaronsohnovou staraly. Pomáhalo také sedm žen ze Zichron Ja'akovu. Aaronsohnová byla zcela při vědomí, ale měla bolesti a teplotu. Tři dny po pokusu o sebevraždu, 8. října, se její stav začal zhoršovat. Další den v ranních hodinách žádala, aby se mohla rozloučit s otcem, a řekla sbohem přátelům, kteří za ní přišli. Zároveň prosila o propuštění otce z vězení. Zemřela 9. října 1917 v 8.30 místního času, čtyři dny poté, co se střelila.\nJeště téhož dne bylo její tělo v pohřebním procesí odneseno na místní židovský hřbitov. Turecký vojenský velitel pro tento případ zmírnil zákaz vycházení. Když procesí dorazilo na hřbitov, kde měla být pohřbena vedle své matky Malky, hrob ještě nebyl vykopán, a tak přítomní v tichosti čekali dvě hodiny, než se jej v kamenité půdě podařilo vykopat. Podle některých zdrojů nastal problém, jelikož dle židovské tradice nelze pohřbít sebevraha na židovském hřbitově. S ohledem na okolností její smrti však došlo ke kompromisu, a její hrob tak od ostatních symbolicky odděluje nízký železný plůtek.\n\nČlenové ha-Šomer, kteří Lišanského skrývali, jej nakonec zradili a střelili do zad. K jeho štěstí však zranění nebylo vážné, a když střelci odešli (domluvit převzetí výkupného, vypsaného na jeho hlavu), domnívajíce se, že je mrtvý, podařilo se mu utéct a nějakou dobu se skrýval u známých v Petach Tikvě. Nakonec byl zajat, když se v přestrojení za beduína pokoušel ukrást velblouda, a předán tureckým úřadům. Ty jej převezly do Damašku, kde byl 16. prosince 1917 společně s Na'amanem Belkindem popraven den předtím, než Britové dobyli Jeruzalém. Ostatní věznění členové Nili byli nakonec buď propuštěni, či osvobozeni po britské invazi.\n\nDíky klíčovým zpravodajským informacím od Nili provedla britská armáda pod vedením generála Edmunda Allenbyho překvapující útok na Beerševu a posléze dobyla Jeruzalém i celou Palestinu.\n\nBratr Aaron Aaronsohn po skončení války spolupracoval s Chajimem Weizmannem, z něhož se v roce 1948 stal první izraelský prezident. V rámci svých povinností se měl Aaronsohn v roce 1919 zúčastnit Pařížské mírové konference, avšak jeho letadlo se na cestě z Londýna zřítilo nad Lamanšským průlivem a on při neštěstí zahynul. Sestra Rivka se po válce vrátila ze Spojených států amerických, kam uprchla před válkou s bratrem Alexem, do Zichron Ja'akovu, kde v domě své rodiny pomohla vybudovat muzeum Nili (více informací v sekci Památka). V roce 1967 se po padesáti letech od Feinbergovy smrti podařilo nalézt jeho ostatky. Přispěla k tomu šestidenní válka, v níž Izrael mimo jiné dobyl Sinajský poloostrov. To umožnilo objevení místa, známého jako „hrob Žida“. Šlo o osiřele rostoucí datlovník, který vyrostl z datlí, jež měl Feinberg v kapse, když se vydal na cestu do Egypta (podle některých zdrojů dostal datle od Sáry Aaronsohnové). Po pozitivní identifikaci ostatků byl při slavnostním pohřbu pochován na národním hřbitově na Herzlově hoře v Jeruzalémě. Teprve tímto okamžikem si étos Nili podle deníku \"Jedi'ot achronot\" získal obdiv celého národa. V roce 1978 byly na Herzlovu horu ze hřbitova v Rišon le-Cijonu přeneseny i Lišanského ostatky.\n\nOd roku 1935 se u hrobu Sáry Aaronsohnové v Zichron Ja'akovu každoročně konají vzpomínkové akce. Postupně kolem ní vznikl až určitý kult a vysloužila si označení židovská Johanka z Arku a hrdinka Nili. Dochované dopisy mezi ní, jejími sourozenci, Feinbergem a dalšími členy Nili, umožňují náhled do její nezávislé mysli, mimo jiné odmítající společností předepsané postavení ženy. Po šestidenní válce v roce 1967 byla Aaronsohnová, společně s Nili a jejími dalšími členy, zařazena do státem podporovaného kultu hrdinství a dostala se do školních osnov.\n\nV roce 1956 byl dům Aaronsohnových v Zichron Ja'akovu přeměněn na muzeum Nili, známé též jako \"Bejt Aharonson\" (). Zachycuje zdejší způsob života rodiny Aaronsohnových, ale rovněž představuje historické dokumenty, činnost a aktivity jak celé skupiny, tak jejích jednotlivých členů. V roce 1998 prošlo muzeum renovací. Jméno Sáry Aaronsohnové nesou na její počest ulice v řadě izraelských měst, a to například v Ašdodu, Aškelonu, Ramat Ganu, Petach Tikvě a Ra'ananě. V únoru 1991 byla k uctění její památky vydána poštovní známka o nominální hodnotě 1,3 šekelů, a to v sérii s básnířkami Rachel Bluwsteinovou a Leou Goldbergovou. V roce 1981 došlo k zavedení vojenské stuhy Nili, která je udílena osobám, jež byly členy skupiny v letech 1915 až 1917.\n\nExistuje mýtus o milostném vztahu mezi Sárou Aaronsohnovou a Thomasem Edwardem Lawrencem, který je též známý jako Lawrence z Arábie. Údajně byla onou tajemnou S. A., jíž Lawrence věnoval svou knihu \"Sedm sloupů moudrosti\". Přestože Lawrence později spolupracoval s Aaronem Aaronsohnem, neexistuje žádný důkaz, že by se kdy s jeho sestrou setkal.\n\n\n"}
{"id": "506547", "url": "https://cs.wikipedia.org/wiki?curid=506547", "title": "Bitva u záseků", "text": "Bitva u záseků\n\nBitva u záseků, která se odehrála někdy v roce 849, byla velkou porážkou východofranckého krále Ludvíka II. Němce. Byl poražen českými knížaty na česko-francké hranici. \n\nRoku 848 začala Morava platit Ludvíkovi tribut a rozhodl se zatlačit na Čechy, aby mu také platili. Protože byl zrovna nemocný, stal se velitelem armády vévoda Ernest a markrabě Thakulf. Ludvík jako křesťan ve svém plánu počítal i s tím, že mu pomůže čtrnáct českých knížat, která byla pokřtěna roku 845 v Řezně. To byla velká chyba. Češi připravili na přístupových cestách náspy a záseky celkem hravě zastavili francký postup a Thakulf se zajímal o mírové podmínky. Touhle porážkou si Morava mohla vydechnout a kníže Rastislav se chopil moci.\n"}
{"id": "506553", "url": "https://cs.wikipedia.org/wiki?curid=506553", "title": "Navzdory nepohodě", "text": "Navzdory nepohodě\n\n\nNení li uvedeno jinak, autorem písní je Pepa Nos.\n\n"}
{"id": "506559", "url": "https://cs.wikipedia.org/wiki?curid=506559", "title": "Litovel (pivo)", "text": "Litovel (pivo)\n\nPivovar Litovel je producentem šesti piv vařených klasickou, tradiční technologií.\n\nKromě těchto zavedených značek ale pivovar vaří při speciálních příležitostech také sváteční speciály. Kromě piv známých na českém trhu, vaří i některá piva určená pouze na export.\n\nSvětlé výčepní pivo. Jemné aromatické hořkosti a střední plnosti. Nejprodávanější pivo značky Královské pivo Litovel. Obsah alkoholu: max. 4,3 % obj.\nSvětlé výčepní pivo. Stále oblíbený druh. Mezi jeho hlavní charakterové vlastnosti patří optimální sladěnost intenzivní aromatické hořkosti a střední plnosti, výborný říz a velmi dobrá pěnivost. Obsah alkoholu: max. 4,8 % obj.\nSvětlý ležák. Harmonické složení sladového extraktu, aromatických chmelových odrůd tuzemské provenience. Výborná pěnivost a silný říz. Obsah alkoholu: max. 5,3 % obj.\nTmavé výčepní pivo. Středně karamelová vůně, charakteristická hořkost a barva, střední plnost. Obsah alkoholu max. 3,8 % obj.\nObsahuje stejné suroviny jako všechna ostatní piva značky Královské pivo Litovel. Určené pro konzumenty, kteří nemohou nebo nechtějí pít alkoholické pivo. Obsah alkoholu: max. 0,49 % obj.\nPivo s lavinovým efektem. Jemná chuť, které bylo dosaženo speciálním poměrem chmelu, vody a sladu. Kompaktní bělostná pěna a jantarová barva tohoto speciálního piva. V prodeji pouze v sudech. Obsah alkoholu: max. 4,1 % obj.\n\nPivovar Litovel v současné době vaří ročně tři várky svého světlého svátečního 13° piva. Poprvé bylo uvařeno při 111. výročí pivovaru v roce 2004. Od té doby ho pivovar vaří pravidelně každým rokem na Vánoce a pro jeho velkou oblíbenost u pivních labužníků ho začal vařit i o Velikonocích. Ačkoliv by měl pivovar správně své výročí slavit 12. listopadu, kdy byl roku 1893 pivovar slavnostně otevřen a vysvěcen, probíhají hlavní slavnosti pivovaru v srpnu pod názvem Litovelský otvírák, kdy je tento sváteční speciál vařen pro návštěvníky slavností. Obsah alkoholu: max. 6 % obj.\nTmavé dvanáctistupňové pivo určené na export. V České republice zatím neprodejné. V červenci 2009 tmavá dvanáctka pronikla na trh v Německu. Návštěvníci Litovelského otvíráku 2009 měli možnost toto pivo poprvé ochutnat, kdy jim bylo představeno spolu s peprmintovým a punčovým pivem. Dne 11. listopadu 2010 získalo pivo zlatou medaili European Beer Star Award 2010. Pivovar Litovel pivo po vítězství v evropské soutěži dal do prodeje v restauračních zařízeních během listopadu a prosince 2010 pod názvem Litovel Premium Dark. Jednalo se o akci, kdy pivo bylo prodáváno jako doplněk ke svátečnímu 13° speciálu.\n\nJedenáctistupňové kvasnicové pivo.\nSpeciální punčové pivo, polotmavý ležák granátové barvy. Poprvé bylo navařeno na Litovelský otvírák v létě 2009. Pro svou punčovou příchuť se však hodí spíše k Vánočním svátkům. Na Vánoce 2009 bylo punčové pivo uvedeno na trh jako sváteční speciál v 30l Keg sudech.\nSpeciální peprmintové pivo, které bylo poprvé navařeno na Litovelský otvírák 2009. Má zelenou barvu a peprmintovou příchuť.\n"}
{"id": "506563", "url": "https://cs.wikipedia.org/wiki?curid=506563", "title": "Gramančia", "text": "Gramančia\n\nGramančia je řeka v Litvě, v Žemaitsku. Teče v okrese Tauragė. Je to levý přítok řeky Akmena. Teče jihozápadním směrem. Podle této říčky dostalo jméno město Pagramantis. Předpona pa- v litevštině znamená u, při, (na/podél břehu), (obdoba jako v češtině Polabec – při Labi), v litevštině je tento způsob pojmenovávání daleko častější.\n"}
{"id": "506565", "url": "https://cs.wikipedia.org/wiki?curid=506565", "title": "Národní demokracie", "text": "Národní demokracie\n\nSousloví národní demokracie je součástí názvů několika politických stran:\n"}
{"id": "506584", "url": "https://cs.wikipedia.org/wiki?curid=506584", "title": "Strana národní unie (USA)", "text": "Strana národní unie (USA)\n\nStrana národní unie (anglicky National Union Party) byla politická strana ve Spojených státech amerických v letech 1864–1868. Strana představovala alianci členů republikánů, kteří podporovali tehdejšího úřadujícího prezidenta Abrahama Lincolna a severních demokratů, během a po Americké občanské válce. Skupina též sdružovala několik jižanů, kteří byli proti Konfederaci, jako např. Andrew Johnson. \n\nIdeologicky se strana hlásila k nacionalismu a abolicionismu (zrušení otroctví), politicky byla stranou středovou.\n\nStrana vygenerovala dva prezidenty USA, 16. Abrahama Lincolna, který byl v prvním funkčním období republikánem, a 17. v pořadí Andrewa Johnsona, který se úřadu ujal z pozice viceprezidenta po Lincolnově smrti.\nZvoleným kandidátem na prezidenta USA za Stranu národní unie v prezidentských volbách v roce 1864 byl \nAbraham Lincoln. Druhý kandidát na prezidenta Andrew Johnson se stal viceprezidentem.\n"}
{"id": "506594", "url": "https://cs.wikipedia.org/wiki?curid=506594", "title": "Legio X Fretensis", "text": "Legio X Fretensis\n\nLegio X Fretensis (Legio Decima Fretensis) byla legie starověkého Říma, založená Augustem v roce 41/40 př. n. l. během občanských válek a existovala přibližně do roku 410.\n\nLegie byla povolána k potlačení povstání (66–73) pod vedením Vespasiana, kterého pak vystřídal jeho syn Titus.\n\nPůvodně byla roku 66 spolu s V \"Macedonicou\" vyslána do Alexandrie pro invazi do Etiopie, plánovanou Neronem. Ale pak byly tyto legie poslány do Judska. Zimu strávily v Akku (Ptolemaios) a pak byly přesunuty do Caesaree (67/68).\nPo dobytí Jodfat (Jotapata) a Gamly se legie přesunuly do Bejt Še'anu (Scythopolis). V létě 68 X \"Fretensis\" zničila Kumrán, odkud pocházejí svitky od Mrtvého moře. Zimní tábor měla v Jerichu.\nRoku 70 X Fretensis spolu s legiemi V Macedonica, XII Fulminata a XV Apollinaris dobyly Jeruzalém.\n\n\n"}
{"id": "506600", "url": "https://cs.wikipedia.org/wiki?curid=506600", "title": "Akmenynas", "text": "Akmenynas\n\nAkmenynas je řeka v Litvě, v Žemaitsku. Teče v okrese Šilalė. Je to levý přítok řeky Akmena. Pramení u vsi Iždonai.Teče zpočátku jihozápadním směrem, potom severozápadním směrem. Při soutoku s potokem Varė je obec Varsėdžiai, dále protéká vsí Dungeriai. Do Akmeny se vlévá 38 km od jejího ústí do Jūry.\n\nLevé:\nPravé:\n\nRyby:\nSavci:\nHmyz:\n"}
{"id": "506621", "url": "https://cs.wikipedia.org/wiki?curid=506621", "title": "GTO tyristor", "text": "GTO tyristor\n\nVypínací tyristor je elektronická součástka, která umožňuje vypnutí (přechod z propustného do blokovacího stavu) prostřednictvím řídicího signálu. Tímto signálem je proud v obvodu hradla, který má opačný smysl než při zapínání a je také podstatně větší. Velmi často se u sledované součástky setkáváme s termínem GTO tyristor (anglicky \"gate turn off\" – hradlem vypínaný).\n\nStruktura vypínacího tyristorů je podobná struktuře klasického (triodového zpětně závěrného) tyristoru. Princip zapnutí a vedení propustného proudu je také podobný. Vypínací tyristor má, oproti klasickému, mnohem složitější plošné členění vrstev tvořících přechod J3. Řídící elektroda je tímto členěním rozprostřena do celého průřezu tyristoru. To umožňuje vypnutí tyristoru zavedením proudového impulsu iRG do obvodu hradla. Tento impuls má opačný směr a je mnohonásobně větší než impuls iFG, jímž se tyristor zapíná.\n"}
{"id": "506632", "url": "https://cs.wikipedia.org/wiki?curid=506632", "title": "Olga Konstantinovna Romanovová", "text": "Olga Konstantinovna Romanovová\n\nOlga Konstantinovna Romanovová (3. září 1851, Pavlovsk – 18. června 1926, Pau) byla rozená ruská velkokněžna z dynastie Romanovců a sňatkem řecká královna, titulovaná jako \"královna Helénů\".\n\nJe prababičkou bývalé španělské královny Sofie Markéty, britského korunního prince Charlese, prince z Walesu a také babičkou řeckého a dánského prince Filipa, manžela britské královny Alžběty II..\n\nNarodila se v Pavlovsku jako dcera velkoknížete Konstantina Nikolajeviče a velkokněžny Alexandry, dcery vévody Josefa Sasko-Altenburského; jako taková byla neteří současného ruského cara Alexandra II. a vnučkou předchozího cara Mikulášu I.\n\nV roce 1863 se jako dvanáctiletá poprvé setkala s mladým řeckým králem Jiřím I. Glücksburským, do kterého se zamilovala a o čtyři roky později, 27. října 1867 se za něj provdala. Sňatek, upevňující diplomatické vztahy Řecka a Ruska a sbližující dva panovnické domy, byl jedním z úspěchů ruské diplomacie. Posílení ruských pozic v tomto důležitém mediterránním prostoru bylo neobyčejně významné, a to tím více v předvečer hrozby vojenského konfliktu s Tureckem, který nakonec propukl v roce 1912.\n\nTřebaže tedy měl sňatek politické pozadí a sledoval politické zájmy obou zemí, bylo manželství šťastné. Královský pár měl sedm dětí:\n\nV době příjezdu do Řecka měla Olga pouhých šestnáct let; do nové vlasti přijela s výbavou, v níž se ukrývala i kolekce panenek. Byla zpočátku Řeky přijímána s nedůvěrou, rychle si však získala jejich sympatie půvabem, milou povahou a charitativní činností, kterou se zabývala. V Pireu, kde se nacházela základna ruského námořnictva, založila vojenskou nemocnici. Otevřela rovněž zdravotnické kurzy pro ženy a sama je navštěvovala. Trvale odmítala doprovod královské gardy i přes mnohé střelby na svého manžela a dceru.\n\nManžel Olgy, král Jiří I., byl zavražděn na začátku války s Tureckem 18. března 1913 řeckým anarchistou. Po jeho smrti, na počátku první světové války, přijela královna-vdova do Ruska, kde žila v Konstantinovském paláci ve Strelně u Petrohradu; pracovala v nemocnicích a pomáhala raněným.\n\nKrálovna Olga velmi těžce prožívala úpadek a tragédii svého rodu – dynastie Romanovců po Říjnové revoluci, tím spíš, že tři z jejích dětí byly sňatkem s Romanovci spojeny.\n\nV roce 1920 byla krátce vládnoucí regentkou za svého syna Konstantina.\n\nKrálovna Olga zemřela 18. června 1926 ve francouzském Pau. Nejdříve byla převezena a pohřbena v Itálii, kde byla řecká královská rodina v exilu, a to v pravoslavném chrámu Narození Páně a Mikuláše Divotvorce ve italské Florencii, v němž řecký královský dům používal jednu z prostor krypty jako hrobku pro monarchy-vyhnance. Po obnovení monarchie v Řecku byla v roce 1936 rakev s ostatky královny Olgy převezena do Atén, kde byla pohřbena na hřbitově u královského paláce v Tatoi.\n\n"}
{"id": "506633", "url": "https://cs.wikipedia.org/wiki?curid=506633", "title": "Josef Gross", "text": "Josef Gross\n\nJosef Jindřich Gross (10. říjen 1866 Přimda – 20. leden 1931 Litoměřice) byl český katolický duchovní a od roku 1910 až do své smrti 15. biskup litoměřický. Provedl důkladnou opravu litoměřické katedrály.\n\nNarodil se v Přimdě místnímu pekaři, hostinskému a pozdějšímu starostovi. Zde byl pokřtěn byl v kostele sv. Jiří. Byl z druhého manželství Josefa Grosse a Doroty Pelzerové. Syn Anton z prvního manželství se stal správcem Stvolínek (bývalého panství a pak velkostatku litoměřického biskupství). Otec dříve sloužil devět let jako voják a po návratu stál v čele spolku veteránů. Národnostní vztahy obyvatel Přimdy byly již tehdy velmi napjaté až nepřátelské.\n\nJosef navštěvoval dvoutřídní školu v Přimdě (v roce 1878 se stala trojtřídkou). Školu vedl Josef Klinger, který učil i jeho otce. Klinger jako zkušený hudebník, varhaník a vedoucí pěveckého sboru brzy rozpoznal hudební nadání malého Josefa a začal ho učit hře na housle. Rovněž místní farář Schneider Josefa povzbuzoval, aby šel studovat. Byl tedy roku 1877 poslán do Českých Budějovic na bývalé piaristické gymnázium, kde patřil mezi nejlepší žáky. Na ukázněného, uzavřeného a vážného studenta měl velký vliv tehdejší učitel náboženství a zpovědník studentů P. Pavel Mertl, bývalý cisterciák. Roku 1884 složil mladý Gross úspěšně maturitu a rozhodl se pro duchovní povolání. P. Mertl ho proto představil českobudějovickému biskupu Schönbornovi (roku 1885 byl jmenován pražským arcibiskupem). Ten Grossovi navrhl, aby šel studovat na Bohemicum, nově založenou českou kolej v Římě. Grossův otec, který chtěl, aby syn studoval práva, tento návrh odmítl. Došlo tak k prudkému rodinnému konfliktu. Konflikt mezi otcem a synem Grossovými skončil až po vysvěcení Josefa na kněze. Gross tedy musel římské studium odříci.\n\nNakonec přece jen mohl od podzimu 1885 studovat teologii na Karlově univerzitě. Následně pak vstoupil do pražského semináře. Díky své píli znovu dostal nabídku pokračovat ve studiích v Římě, ale Josef musel pro onemocnění (chrlení krve) opět odmítnout. Ani během studií ho láska k hudbě neopustila, a tak se stal výborným houslistou a dirigentem. Hlavní zájem ale věnoval duchovní správě a současně se začal intenzivně zabývat politickými, ekonomickými a sociálními otázkami. Jeho zájem se konkrétně projevil roku 1894, kdy začal navštěvovat speciální sociální kurz a pak roku 1900 během studijní cesty do Německa. Stal se z něj též výborný řečník a debatér. Studium teologie úspěšně dokončil a 4. července 1889 byl v pražské katedrále sv. Víta vysvěcen na kněze.\n\nJeho prvním působištěm se stal západočeský Sokolov (tehdy Falknov), kam byl již koncem srpna 1889 jmenován kaplanem.\nFarnost ve Falknově vedl arciděkan P. Rosner, který od kaplanů vyžadoval přísnou kázeň. Gross se od počátku usilovně věnoval svým povinnostem, ale poprvé se zde veřejně projevila jeho tvrdá bojovnost.\nStaral se především o místní školství, ale nezanedbal ani hudbu. Za čas byl natolik vyčerpán, že se znovu obnovilo chrlení krve. Onemocnění naštěstí ustoupilo a Gross mohl opět pokračovat ve své činnosti. Dne 11. května 1893 zemřel P. Rosner a kaplan Gross byl vyzván, aby složil předepsané farářské zkoušky. V prosinci 1893 pak byl ve věku 27 let jmenován falknovským arciděkanem.\n\nIhned přikročil k opravě arciděkanského kostela a podařilo se mu zřídit i sirotčinec. Pověstným se záhy stalo jeho dodržování ceremoniálů a zvláště liturgie. Nedělní bohoslužby byly skutečně velkolepé. Totéž lze říci i o májových pobožnostech a vzývání Nejsvětějšího Srdce Ježíšova. Jako zkušený hudebník měl k dispozici vzorný chrámový sbor. Jeho nároky na čistotu svatostánku, ale i oltářů, mešních rouch atd., byly někdy pokládány za pedanterii.\n\nGrossův stále sílící německý nacionalismus se aktivně uplatňoval ve známém německém spolku pro školy (Schulverein). Vedle nacionalismu hrála v jeho životě důležitou úlohu i náklonnost ke šlechtě, především k rodu Nostitzů. Jeho energie se plně projevila, když se postavil proti náboženskému hnutí „Pryč od Říma“ („Los von Rom“), které silně ohrožovalo tradiční rakouské zvyklosti. Vídeňská vláda Badeniho se roku 1897 pokusila řešit stále se zhoršující německo-české národnostní vztahy jazykovým nařízením, které oba jazyky zrovnoprávňovalo. Německé obyvatelstvo se však proti tomu ostře postavilo a ani říšská rada toto nařízení nepotvrdila.\n\nV osobním pojetí arciděkana Grosse se národnostní spory postupně změnily na střety náboženské: tradiční katolictví bylo podle něho ohrožováno hnutími jako právě „Pryč od Říma“, též ale vznikem starokatolické církve, rostoucím ateismem a vznikem nových sekt. Ve Falknově česko-německé spory vyvrcholily v letech 1898 až 1903, a to zvláště při návštěvě pražského arcibiskupa kardinála Schönborna.\n\nSvou činností v národnostních sporech vzbuzoval Gross stále větší pozornost nejen vlády a habsburského dvora, ale i nacionálních kruhů. Dokládá to například fakt, že Grosse ve volbách otevřeně podporovali Habsburkové. Gross se tak plně a otevřeně projevil jako stoupenec habsburské dynastie a německého nacionalismu. Prokázal to zvláště vztah k německému benediktinskému opatovi z pražských Emauz Albanu Schachleitnerovi, který se stal jeho nejbližším spolupracovníkem a přítelem. S opatem velice tvrdě vystupujícím proti českému národu společně založili spolek „Svatého Bonifáce“, který roku 1904 začal vydávat samostatný časopis „Bonifatius-Blatt“. Když vzniklo samostatné Československo, byl Schachleitner zatčen. Podařilo se mu však uprchnout do Německa, kde se později přidal k nacionálně-socialistickému hnutí.\n\nKdyž v Litoměřicích 28. listopadu 1909 zemřel biskup Schöbel, jmenoval císař 18. března 1910 za odměnu Josefa Grosse novým litoměřickým biskupem. Papež Pius X. ho potvrdil 18. dubna 1910. Ve Svatovítské katedrále v Praze 22. května 1910 Grosse konsekroval Lev kardinál Skrbenský z Hříště, spolusvětiteli byli královéhradecký biskup Josef Doubrava a pražský světící biskup Václav Frind. Termín intronizace v Litoměřicích byl úmyslně stanoven na den sv. Bonifáce (5. června) 1910. Konala se s veškerou pompou ve Svatoštěpánské katedrále.\n\nPontifikální mše se staly velkou biskupovou radostí, k velkolepé podívané přispíval i velmi kvalitní katedrální sbor.\nHustota obyvatelstva v diecézi, rychle se rozvíjející průmysl i vnitřní migrace ztěžovaly duchovní správu. Vedle komplikací způsobených značně rozsáhlým územím řady farností se začal projevovat i nedostatek kněží. K sociálním nerovnostem přibyly stále ostřeji vedené národnostní spory. V litoměřické diecézi se tehdy hlásilo asi jen 25 % obyvatel k české národnosti. Množství dalších se obávalo k ní přihlásit především z existenčních důvodů.\n\nVe svém prvním pastýřském listu v den intronizace nastínil nový biskup svůj program. Opíral se především o službu Bohu a složitou sociální situaci. K národnostní otázce se úmyslně vůbec nevyjádřil. V dalším pastýřském listu pak vyzval diecézi, aby finančně přispěla na rekonstrukci celé Svatoštěpánské katedrály, v níž byla zvláště klenba těžce poškozena. Sbírka byla úspěšná, a proto mohl být dodržen plánovaný rozsah všech nutných oprav.\n\nÚcta biskupa Grosse patřila mariánským poutním svatyním, např. při 500. výročí založení mariánského kostela v Bohosudově uspořádal Gross v roce 1925 velký mariánský kongres s mezinárodní účastí a sám jej řídil. Biskup si rovněž uvědomoval význam přípravy nových kněží, a proto se věnoval tzv. malému semináři v Bohosudově. Roku 1912 věnoval na jeho rozšíření zvláštní finanční příspěvek. Nezapomínal ani na teologické učiliště a seminář, jehož rektorem byl v letech 1889 až 1905 dr. František Kordač (od roku 1919 pražský arcibiskup).\nDiecézní kněze pak vybízel k obětavosti a k věrné službě Bohu. Jeho vystupování však bylo velmi autoritativní, takže si jejich důvěru příliš nezískal. Čím byl starší, tím se stával přísnějším, uzavřenějším i zahořklejším (viz jeho citát: \"„Biskup se nemá nikdy smát“\").\n\nBiskupovy sociální, národnostní, ekonomické a politické názory našly odezvu i v zahraničí. Tehdy si například přál kardinál Katschhalter, salcburský arcibiskup, aby se právě Gross stal jeho nástupcem. Krátce nato zemřel vídeňský kardinál arcibiskup Nagl a habsburský dvůr, především následník trůnu František Ferdinand d'Este, prosazoval biskupa Grosse za jeho nástupce. Této volbě byl příznivě nakloněn i papežský nuncius ve Vídni, a tak byly na začátku roku 1913 vypracovány jmenovací dekrety. Němečtí nacionální radikálové však pokládali Grosse za velkého konzervativce, a proto na tom jmenování poněkud absurdně ztroskotalo.\nPoprvé Gross v hodnosti biskupa odjel do Vatikánu „ad limina“ v druhé polovině října 1913, kdy při audienci papež Pius X. zhodnotil jeho činnost. Z Říma se však kvůli onemocnění musel předčasně vrátit. Příští návštěva Svatého stolce se uskutečnila až roku 1923, další pak následovaly v letech 1925 a 1928.\n\nGrossův úzký vztah k Vídni se projevoval i pravidelnými návštěvami kardinála Piffla a spolkového kancléře dr. Seipela během jeho cest do Říma. Ve Vídni se neopomněl zastavit také u dr. Buriánové, zakladatelky díla „Caritas socialis“, které uvedl do Čech. Gross udržoval mimořádně rozsáhlé kontakty s vedoucími osobnostmi jak Rakouska-Uherska, tak později Rakouské republiky. Stýkal se s tamními ministry, diplomaty, šlechtou, průmyslníky, novináři atd.\nBiskup neměl čas na správu biskupských statků ve své diecézi a ani o ně neprojevoval zájem, takže v době jeho smrti se nacházely ve velmi zanedbaném stavu. Na druhé straně se zajímal o činnost řádových sester a ženských katolických spolků. V březnu 1916 věnoval ženám zvláštní pastýřský list, v němž ocenil jejich činnost pro katolickou církev.\n\nProslulými se staly Grossovy biskupské vizitace. Obyčejně navštěvoval tři vikariáty ročně. Chtěl vidět především stav kostela a jeho čistotu a účastnil se též místní výuky náboženství. Kazatelské umění ho učinilo známým nejen doma, ale i v zahraničí (katolický den v Linci roku 1912 a 1923, Svatováclavské milenium v Praze roku 1929, slavnostní otevření českého bohosloveckého ústavu „Nepomucenum“ v Římě roku 1929).\n\nGross ani v Litoměřicích nezapomínal na svou oblíbenou hudbu. Zpočátku svého episkopátu hrával v domácím kvartetu a někdy i sám dirigoval chrámový sbor. V Litoměřicích fungovala škola pro varhaníky a ředitele kůrů, a tak se Gross stal na církevních konferencích zpravodajem o církevní hudbě. Byl též velkým ctitelem skladatele Antonína Brucknera (1824–1896) a v Litoměřicích uspořádal z jeho díla úspěšnou hudební akademii. Zde také vznikla první Brucknerova společnost v Čechách.\n\nPo vypuknutí první světové války stál Gross jednoznačně na straně habsburské dynastie a německého nacionalismu a válku jako takovou nikdy neodsoudil. Důkazem je jeho pastýřský list „My a válka“ z 23. srpna 1914. Dokonce se domníval, že by válka mohla pomoci k potlačení bezvěrectví, materialismu a panteismu. Byl však natolik bystrý a zkušený, že od konce roku 1916 pokládal monarchii za poraženou. Vídeň ocenila Grosse za jeho mnohaletou přízeň tím, že ho 19. května 1917 ustavila členem Panské sněmovny a 16. srpna téhož roku jmenovala skutečným tajným radou. Jeho pastýřský list „Pax Romana“ z 29. srpna 1917 dosvědčuje, že využil papežovy výzvy k míru. Ve svém posledním válečném pastýřském listu z 18. ledna 1918 povzbuzoval k prohloubení víry a k četnějším modlitbám, ale vyjadřoval i obavy z rozšiřování ateismu, materialismu a starost o budoucnost vůbec. A první poválečný pastýřský list z 20. února 1919 „Sociální mír“ je dokladem toho, jak pozorně sledoval sociální problémy.\n\nPo vzniku Československa byli postupně vyměněni biskupové ve všech českých diecézích, jediný, kdo tento úřad zastával ještě z doby Rakouska-Uherska, byl Gross. K výše uvedeným zmínkám o jeho účasti jakožto kazatele na různých církevních akcích je nutno dodat, že do roku 1929 byl jediným německým biskupem na českých slavnostech. Byl to důsledek vztahů mezi ním a pražským arcibiskupem Kordačem, s nímž se dlouho a dobře znal. Gross vystupoval aktivně na všech jednáních biskupské konference, kde hlavně do roku 1918 často referoval o církevních a politických problémech.\n\nBiskup Gross zastával k novému československému státu velmi opatrné a vyčkávací stanovisko, které se někdy projevovalo rozporně Na jedné straně nezakázal Augustinu Fibigerovi činnost v litoměřickém národním výboru, na straně druhé však toleroval aktivní působení děkana kapituly Raimunda Fuchse mezi německými nacionalisty (dr. Titto, dr. Lodgman a další). Ti se snažili odtrhnout převážně německé pohraničí a vytvořit z něj v rámci budovaného „Německého Rakouska“ provincii Deutsch-Böhmen. Sám však k těmto problémům veřejné stanovisko úmyslně nezaujímal. Když později bylo zřejmé, že se nová republika udrží, změnil Gross svůj postoj a spojení katolicismu s Habsburky, Rakouskem a Německem odmítal.\n\nÚzemí litoměřické diecéze bylo možné v té době rozdělit do ryze německých, ryze českých a smíšených oblastí a do samostatných národnostních ostrůvků a od poslední třetiny 19. století se v nich vedly ostré národnostní spory.\n\nČeští katolíci v diecézi Grossovi vytýkali, že silně podporoval německé nacionalisty a Habsburky a že až do konce války byli v diecézi pronásledováni čeští katoličtí kněží. Vyčítali mu též, že se vůbec nenaučil česky, a tak se stal po vzniku republiky jejich nepřítelem. Proti biskupovi vystupovali i někteří diecézní kněží. Napjatý vztah vyvrcholil obžalobou Grosse ve Vatikáně a přednesením požadavku, aby biskup buď dobrovolně rezignoval, nebo byl sesazen. Papež Benedikt XV. proto nařídil celou situaci prozkoumat a Grosse opatrně obhajoval. Když byly z církevního hlediska všechny stížnosti vyřízeny, papež 20. října 1919 oznámil, že Gross byl vždy věrný katolické církvi.\n\nDne 8. ledna 1920 ohlásil rozhodnutí Vatikánu zrušit reformistickou katolickou Jednotu, a rovněž se postavil za vánoční alokuci Benedikta XV. Od římskokatolické církve tehdy odpadlo v celých Čechách 182 kněží: v diecézi hradecké 68, pražské 63, litoměřické 47 a českobudějovické 4. V litoměřické diecézi se pak odloučilo asi 250 tisíc katolíků. Největší úbytek zaznamenala hnědouhelná pánev, kde se nejvíce prosadil jak ateismus, tak volnomyšlenkářství. Vznikaly rovněž sekty, ale jejich počet byl poměrně malý.\n\nPodle sčítání lidu z roku 1930 žilo v litoměřické diecézi 1 801 971 obyvatel. Z nich se ke katolické církvi hlásilo 76,05 % (1 370 479), z toho 57,24 % Němců a 18,86 % Čechů. Počet obyvatel bez vyznání činil 212 055, z nich bylo 25,78 % Němců a 74,23 % Čechů. Když vznikla Církev československá husitská, přihlásilo se k ní v diecézi 101 265 Čechů, tj. 5,63 % veškerého zdejšího obyvatelstva (především z okresů Semily, Turnov a Louny), a 1 003 Němců.\n\nV září 1920 se biskup Gross poprvé po vzniku Československé republiky, rozhodl pokračovat ve vizitacích českých vikariátů. Vzbudil tím však velké rozhořčení a protesty. Když mu státní úřady sdělily, že nemohou na vizitacích zaručit jeho bezpečnost, vizitací v českých farnostech se zřekl a až do své smrti je již nikdy nenavštívil.\nNa počátku roku 1923 byl dosavadní generální vikář a sekretář biskupa Antonín Čech, pocházející z Libochovic, vysvěcen na litoměřického titulárního biskupa. Tehdy Gross uvažoval o rezignaci a odchodu do soukromí. Ale již v roce 1929 Antonín Čech, jediný světící biskup v litoměřické diecézi, zemřel.\n\nNa žádost diecéze povýšil papež Pius XI. v roce 1925 tři její chrámy (Filipov, Českou Lípu a Bohosudov) na tzv. baziliky minor, což je nejvyšší možné ocenění kostelů.\nPo vzniku Československé republiky byla provedena měnová reforma a pak i komplikovaná pozemková reforma, které se samozřejmě týkaly i katolické církve, ale její materiální existenci neohrozily.\n\nPostupně se začaly obnovovat katolické spolky, zvláště mládežnické. V litoměřické diecézi založený Katolický svaz žen se po válce rozšířil po celém Československu. Vznikaly učitelské spolky, studentské akademie atd. Největší význam přineslo založení „Německé katolické rady pro Čechy“ 29. prosince 1923, v jejímž čele stanul biskup Gross. Začal se tak opět aktivně projevovat, ale svůj zájem věnoval především německým katolíkům.\n\nČinnost katolických věřících vůbec začala postupně ožívat. Například roku 1925 se konaly mariánské oslavy v Bohosudově, ve své práci pokračovalo eucharistické a liturgické hnutí, v Děčíně-Podmoklech byl zřízen exerciční dům. Roku 1926 se pak v Litoměřicích konal významný mezinárodní misijní kongres. Gross se v této době začal přece jen zabývat i situací českých katolíků, což mu extrémní němečtí radikálové začali ostře vytýkat.\n\nV Praze vznikl centrální orgán německých katolíků, který začal v roce 1925 vydávat noviny „Deutsche Presse“. Gross nezapomněl na své politické ambice, a proto téhož roku podpořil vznik jediné německé katolické strany v Československu „Volkspartei“, pro jejíž činnost získával četné dary ze zahraničí.\n\nNervové napětí, vyvolané hektickou dobou od první světové války až do konce 20. let a doprovázené dlouhodobou chorobou, vedlo k rychlému zhoršení Grossova celkového zdravotního stavu. Zlomovým se pro něj stal rok 1930. V červenci podnikl vizitaci a přijal účast na vzpomínkové oslavě významného evropského pedagoga dr. Otto Willmanna. Pak odjel do Kyselky u Karlových Varů na zotavenou. Od září se opět pokoušel pracovat, ale síly mu začaly ubývat. V říjnu se účastnil ještě kněžských exercicií a biskupské konference v Praze, odkud se vrátil se zvětšujícími se zdravotními problémy. K nim se nově přidaly i problémy se srdcem. Srdeční slabost byla 19. ledna 1931 již tak velká, že ji nezvládl a následujícího dne zemřel. Dne 24. ledna 1931 byl pochován na litoměřickém hřbitově do biskupské hrobky a v litoměřické katedrále mu byla zasazena pamětní deska s nápisem: „Fratres, orate pro nobis“.\n\n\n"}
{"id": "506640", "url": "https://cs.wikipedia.org/wiki?curid=506640", "title": "Taťána Šemjakinová", "text": "Taťána Šemjakinová\n\nTaťána Alexandrovna Šemjakinová ( ) (* 3. září 1987, Mordvinsko) je ruská atletka, která se věnuje sportovní chůzi.\n\nV roce 2006 získala na juniorském mistrovství světa v Pekingu stříbrnou medaili v chůzi na 10 km. O rok později se stala v Debrecínu na dvojnásobné trati mistryní Evropy do 22 let. Na světovém šampionátu v Ósace 2007 vybojovala časem 1:30:42 stříbrnou medaili a nestačila jen na reprezentační kolegyni Olgu Kaniskinovou. V roce 2009 získala na mistrovství Evropy do 22 let v litevském Kaunasu bronzovou medaili. Na druhém místě zde skončila česká chodkyně Zuzana Schindlerová.\n\n\n"}
{"id": "506641", "url": "https://cs.wikipedia.org/wiki?curid=506641", "title": "DeForest Kelley", "text": "DeForest Kelley\n\nJackson DeForest Kelley (20. ledna 1920 Toccoa, Georgie – 11. června 1999 Woodland Hills, Kalifornie) byl americký herec.\n\nJeho filmovým debutem byl snímek \"Fear in the Night\" z roku 1947. Následně hrál v mnoha dalších filmech, často byl obsazován do westernů. Jeho zřejmě nejznámější rolí je Leonard „Kostra“ McCoy ze sci-fi seriálu \"Star Trek\" (1966–1969), ve kterém byl jednou z hlavních postav. V animovaném seriálu \"Star Trek\" (1973–1974) namluvil tutéž postavu. Jako doktor McCoy se objevil i v prvních šesti filmech na motivy Star Treku (1979–1991) a zahrál i cameo roli v prvním díle seriálu \"\" „Střetnutí na Farpointu“ (1987), kde vystoupil již jako admirál Hvězdné flotily.\n\nKelley zemřel 11. června 1999 na rakovinu žaludku, jeho popel byl rozptýlen do Tichého oceánu. Manželka Carolyn, se kterou se oženil v roce 1949, zemřela v říjnu 2004.\n\nMá hvězdu na Hollywoodském chodníku slávy.\n\n"}
{"id": "506648", "url": "https://cs.wikipedia.org/wiki?curid=506648", "title": "Papovaviridae", "text": "Papovaviridae\n\nPapovaviridae (česky papovaviry) je podle některých starších prací čeleď zahrnující viry rodů \"Papillomavirus\" a \"Polyomavirus\", které se liší svou velikostí, genomem a složením. Jako skupina mají papovavirusy tendenci vyvolávat subklinické nebo chronické perzistující infekce charakterizované navíc tvorbou nádorů. Pro ptáky významná onemocnění způsobené papovaviry jsou papilomatóza ptáků a polyomaviróza ptáků, které patří mezi virové infekce ptáků.\n\nNynější taxonomie ale spíše upřednostňuje zrušení této čeledi a její nahrazení čeleděmi Papillomaviridae a Polyomaviridae\n\nJsou to neobalené viry průměrné velikosti 40-55 nm, s ikozaedrální symetrií kapsidy složenou z 72 kapsomer; genom je tvořen jednou molekulou kruhové dvouvláknové DNA.\n\nVirové částice papilomavirů mají v průměru 50-55 nm, molární hmotnost DNA je 5×10 (tzn. 7,5-8 kbp), G+C je 40-50 %, zatímco polyomaviry měří v průměru 40-45 nm, molární hmotnost DNA je 3×10 (4,8-5,5 kbp) a obsah G+C je 40-48 %.\n"}
{"id": "506654", "url": "https://cs.wikipedia.org/wiki?curid=506654", "title": "Papilomatóza ptáků", "text": "Papilomatóza ptáků\n\nPapilomatóza ptáků je onemocnění charakterizované tvorbou četných a nezhoubných nádorů (papilomů) na kůži a sliznicích. Papilomy se mohou vyskytovat na kůži neopeřených krajin těla (krk, prsty, běháky, křídla, oční víčka, komisura zobáku, nozdry, uropygeální žláza) i na sliznicích trávicího traktu (zejména kloaka, ale také dutina zobáku, jazyk, štěrbiny choan, hltan, hrtan, jícen, vole, žláznatý žaludek, svalnatý žaludek). V kloace se papilomy vyskytují nejčastěji na přechodu sliznice a kůže. Postiženo může být mnoho druhů ptáků – domácí drůbež, exotičtí ptáci, v zajetí i v přírodě volně žijící ptáci. Z \"Psittaciformes\" jsou to často andulky, papoušek šedý, amazoňani (zejména amazoňan vějířový), korely, arové (ara zelenokřídlý), aratingové, \"Pionus\" spp., amazónek zlatokřídlý a řada dalších.\n\nVětšina epizootologických studií potvrzuje infekční (virový) charakter onemocnění; za původce je považován ptačí papilomavirus (čeleď \"Papovaviridae\"). Poprvé byl prokázán u pěnkavovitých ptáků (\"Fringilidae\"), u kterých se nacházely na kůži běháků bradavicím podobné změny. Izolovaný virus byl antigenně podobný některým lidským papilomavirům. Podobně u papouška šedého liberijského byl papilomavirus prokázán elektronmikroskopicky a imunohistochemicky v proliferativních změnách na kůži hlavy a očních víček. Oproti tomu z papiloma-like změn (papilomům podobné změny) v gastrointestinálním traktu (GIT) u papoušků se ale doposud nepodařilo izolovat žádný virus ani ho prokázat elektronmikroskoicky, Southern hybridizací ani imunohistochemickými technikami. Také pokusy o experimentální indukci změn u amazoňanů, arů a kakaduů byly neúspěšné. U aratingů a kakaduů byly sice prokázány herpes-like (herpesvirům podobné) virusy; jejich etiologický význam ale není znám. Za možnou příčinu kloakálních papilomů je také považováno chronické dráždění sliznice kloaky nebo hypovitaminóza A.\n\nPapilomy mohou podléhat maligní transformaci, např. u amazoňanů s papilomatózními změnami bývá pozorován častější výskyt karcinomů pankreatu nebo žlučovodů. K přenosu pravděpodobně dochází úzkým kontaktem mezi ptáky.\n\nInkubační doba není známa.\n\nKlinické příznaky souvisejí s anatomickou lokalizací papilomů. Většina infikovaných ptáků nevykazuje žádné klinické změny, u některých naopak dochází mechanickým vlivem střevních papilomů k narušení fyziologických aktivit. Mohou se vyskytovat poruchy vidění, potíže s uchopováním potravy, hřadováním, dýchací potíže apod. Při postižení dutiny zobáku nebo volete se pozoruje regurgitace (zpětný pohyb polknuté potravy z volete či jícnu do dutiny zobáku), dysfagie (porucha polykání) i sípání. Kloakální papilomy mohou způsobovat nebo napodobovat rekurentní (opakovaný) výhřez kloaky, zvyšovat tonus stěny břišní, vyvolávat opakované nucení na kálení. Výkaly mohou být řídké, zapáchající, případně s krví, a znečišťovat peří kolem kloaky. V chronických případech se může vyskytovat melena (krev ve výkalech). Ptáci s kloakálními papilomy se mohou normálně rozmnožovat, zatímco jiní nejsou schopni kopulace. \n\nKožní papilomy mají vzhled pomalu rostoucích, suchých a bradavicím podobných lézí. Těžké změny kůže mohou způsobovat až ztrátu prstů nebo běháku. Papilomatozní změny v GIT mají vzhled různě velkých, sesilních (přisedlý, bez stopky) nebo polypózních útvarů. Stopkaté léze bývají růžové nebo bílé barvy a snadno krvácejí po poranění; změny v dutině tělní mohou být při pitvě snadno přehlédnuty. Kloakální papilomy jsou růžové až červené barvy a mají charakter proliferující až ulcerující (zvředovatělé) masy, připomínající granulační tkáň.\n\nMikroskopicky se pozoruje proliferace vrstevnatého dlaždicového epitelu s fibrovaskulárním stromatem. Epiteliální buňky mohou obsahovat bazofilní intracytoplazmatická mucinová granula. V bazálních buňkách nebo v horních vrstvách hyperplastického epitelu se mohou nacházet četné mitotické figury.\n\nDiagnostika je založena na klinickém a patologickém vyšetření, přičemž mikroskopické vyšetření potvrzuje konečnou diagnózu. Endoskopie napomáhá identifikaci i získávání bioptátů z jícnu, proventrikulu i kloaky. K suspektní identifikaci kloakálních papilomů se také používá potření 5 % kyselinou octovou, která mění růžovou barvu tkáně papilomů na bílou. \n\nDiferenciální diagnostika. Změny na kůži mohou být také způsobeny poxviry. Nelze opomenout i bradavicím podobné změny, které byly pozorovány u aratingů a kakaduů, u kterých se předpokládá herpesvirová etiologií. Chronické dráždění sliznice kloaky s následnou hypertrofií nebo hyperplazií epiteliálních buněk může způsobovat změny morfologicky připomínající papilomy.\n\nU kloakálních papilomů se doporučuje fyzikální odstranění pomocí laseru, kryoterapie, radiokauterem nebo chirurgickou excizí. Nejjednodušší a nejbezpečnější způsob pro odstranění kloakálních papilomů je poleptání nitrátem stříbra a pečlivé opláchnutí tekutinou. Ošetření se opakuje denně, dokud změny nezmizí. Tyto procedury se mohou provádět samostatně nebo v kombinaci s autogenními vakcínami, i když tyto nejsou považovány za účinné. Sekundární bakteriální infekce se ošetřují antibiotiky, jinak jen podpůrná léčba. Žádný z navrhovaných způsobů ošetření však nevede k trvalému odstranění a papilomy se často vracejí. Byly také popsány spontánní regrese papilomů.\n\nPři ošetření kloakálních papilomů se musí dávat pozor, aby nedošlo k odstranění nebo poškození nadměrně velkého množství tkáně, které by mohlo způsobit zjizvovatění a zhoršení průchodnosti kloaky, neschopnost udržet výkaly, reprodukční problémy nebo blokádu urodea či proktodea.\n\nPreventivně se doporučují stejná opatření jako při jiných infekčních chorobách. Protože se předpokládá přenos při vzájemném kontaktu ptáků, při čištění a kopulaci, je vhodné nemocné ptáky izolovat od ostatních, nepoužívat k chovu a nově nakoupené ptáky karanténovat.\n"}
{"id": "506655", "url": "https://cs.wikipedia.org/wiki?curid=506655", "title": "Transakční náklady", "text": "Transakční náklady\n\nTransakční náklady v ekonomii představují čas, práci a ostatní zdroje vynaložené za účelem uzavření a vymáhání smluv a transakcí, případně na řízení firem či podobných institucí.\n\nTransakční náklady jsou v ekonomii náklady spojené s používáním cenového mechanismu, který nefunguje sám o sobě. \nLidé musí zjišťovat ceny, porovnávat e-shopy, je nutné smlouvat, sestavit smlouvy (právní posouzení), kontrolovat je, vytvořit mechanismus řešení sporů (sankce při nedodržení) a vymáhání již uzavřených kontraktů: jedná se o vedlejší náklady spojené se sjednáním a realizací transakcí.\n\nTransakční náklady se dají snižovat dobře nastavenými institucemi a vymahatelnými pravidly. Klíčové je nastavení a vymahatelnost vlastnických práv. Nízké transakční náklady jsou klíčové pro fungování ekonomiky. \nTransakční náklady se dělí na:\nRozdíl mezi externími a interními náklady představuje svým způsobem aktiva dané firmy, o které může růst (jsou-li externí transakční náklady větší než interní), respektive o které musí šetřit a „zmenšit stavy“ (v opačném případě).\n\nNěkteré druhy transakčních nákladů mají své speciální pojmenování:\n\nMá se za to, že termín „transakční náklady“ zavedl Ronald Coase, který je používal k vývoji teoretického modelu pro předpověď toho, kdy určité ekonomické úlohy by měly být vykonány firmami a kdy by měly být vykonány trhem. Popsal, že tam kde jsou nulové transakční náklady, tam se tržní subjekty vyjednáváním dostanou do pareto - optimální situace. Kde jsou transakční náklady vysoké, může společnosti k pareto - efektivní sitauci vypomoci stát. Zavedl tzv. Coaseho teorém, který slouží jako základ pro pochopení významu transakčních nákladů.\n\nPozději o tomto termínu pojednal Oliver E. Williamson ve své práci \"Transaction Cost Economics\". \n\nKoncept transakčních nákladů byl nastíněn za účelem doplnění standardní ekonomie, kterou byl nakonec převzat, a dodnes je její nedílnou součástí.\n\nDodavatel jedná o výrobě nového výrobku s prodejcem. Nicméně, aby se mohl tento produkt vyrábět, musí dodavatel přestavět výrobní stroje, což pro něj znamená další náklady, které se zaplatí jen od určitého objemu sériové výroby (zastavením této výroby před dosažením tohoto objemu by se dostal do ztrát). Jakmile je smlouva uzavřena a dodavatel toto přenastavení výrobních strojů na svoje náklady uskuteční, změní se tím i „rovnováha sil“ ve smlouvě, neboť prodejce získá větší „páky“ na dodavatele – například se může pokusit (pod pohrůžkou ukončení výroby) požadovat nižší výrobní ceny. Pro snížení pravděpodobnosti, aby k něčemu takovému došlo, může dodavatel přejmout iniciativu a udělat nabídnout prodejci „vstřícné gesto“ – to může mít podobu spoluúčasti na rozhodování (po dobu spolupráce a s určitou vahou hlasů) nebo dělba ze zisku.\n\nDo tohoto vzorce chování často spadají výrobci automobilů a jejich prodejci, přičemž vlivem „vyrovnání sil“ to mohou být výrobci vynucující si úspory na prodejcích. Opačný problém se pravidelně opakuje v sektoru dodávkách vojenské techniky pro armádu, kdy smluvní strany obranného průmyslu překračují dohodnutý rozpočet velmi běžně.\n\nTechnické základy pro řešení tohoto typu problémů dokáží dodat technologie jako ERP – Enterprise resource planning.\n\n\n"}
{"id": "506656", "url": "https://cs.wikipedia.org/wiki?curid=506656", "title": "Chebzí", "text": "Chebzí\n\nChebzí (něm. \"Hollunder\") je drobná vesnice (osada), která je částí obce Písečná. Nachází se 3 km jižně od Písečné, v údolí na horním toku potoka Chebzí pod stejnojmenným kopcem (549 m n. m.).\n\nChebzí vzniklo na frývaldovském panství patřícím vratislavským biskupům roku 1772 parcelací panských pastvin. Jeho jméno odkazuje na hojný výskyt černého bezu.\n\nPři zavedení obecního zřízení v roce 1850 se Chebzí stalo osadou Širokého Brodu, avšak roku 1924 přešlo k Písečné.\n\nPočet obyvatel Chebzí podle sčítání nebo jiných úředních záznamů:\n\nV Chebzí je evidováno 11 adres : 7 čísel popisných (trvalé objekty) a 4 čísla evidenční (dočasné či rekreační objekty). Při sčítání lidu roku 2001 zde bylo napočteno 7 domů, z toho 6 trvale obydlených.\n\n\n"}
{"id": "506657", "url": "https://cs.wikipedia.org/wiki?curid=506657", "title": "Design pro všechny", "text": "Design pro všechny\n\nVe světě existují různé definice Designu pro všechny (zkratka DfA – z anglického Design for all), např.: „Design pro všechny je takový design výrobků a prostředí, který je využitelný v co největší míře pro co nejširší skupinu uživatelů bez nutnosti úprav nebo speciálního návrhu“ Další definice říká že „Design pro všechny je takový návrh produktů, služeb a prostředí, aby je mohlo využívat co nejvíce lidí bez ohledu na jejich věk a tělesné vlastnosti (např. výška, zrakové a sluchové schopnosti, motorika rukou atp)“, a nebo podle Stephanidise : „Design pro všechny je v informační společnosti vědomé a systematické úsilí aktivně uplatňovat principy, metody a nástroje, s cílem rozvíjet výrobky a služby informačních technologií a telekomunikací (IT&T), které jsou přístupné a použitelné pro všechny občany. Tím dojde k zabránění nutnosti následné úpravy výrobku/služby, nebo vytváření specializovaného designu“. Podle Stockholmské deklarace z roku 2004 je Design pro všechny návrh pro lidskou diversitu, sociální inkluzi a rovnost.\nDesign pro všechny by v rámci informačních a komunikačních technologií (ICT) neměl být chápán jako snaha prosazovat jednotné řešení pro každého, ale jako user-centered přístup zaměřený na poskytování produktů, které se mohou automaticky přizpůsobovat rozsahu lidských schopností, dovedností, požadavků a preferencí. V důsledku je výsledkem návrhového procesu design, který není použitelný pouze pro jeden typ uživatele, ale je naopak přizpůsobitelný pro různé uživatele na základě konkrétních vlastností uživatele a kontextu využívání.\n\nAsistivní Technologie, (Universální) Přístupnost, Universální Design, a Inklusivní Design jsou koncepty související s Designem pro všechny ve smyslu podpory inkluze do informační společnosti.\n\nTradičně byly řešeny problémy s dostupností a přístupností výrobků a služeb ad-hoc úpravami a používání podpůrných výrobků – asistivními technologiemi.\n\nKoncept univerzální přístupnosti (UP) naznačuje přístupnost a použitelnost informačních a telekomunikačních technologií (ICT) pro kohokoli a to kdekoliv a kdykoliv a zároveň možnost začlenění těchto technologií do jakékoli prostředí.\nCílem UP je umožnit rovný přístup a aktivní účast potenciálně pro všechny obyvatele ve stávajících i nově vznikajících činnostech, které jsou zprostředkovány přes prostředky výpočetní techniky. Tohoto cíle má být dosaženo pomocí vývoje universálně přístupných a využitelných produktů a služeb. Tyto produkty a služby se musí umět přizpůsobit požadavkům uživatelů v různých situacích nezávisle na prostředí, použitém HW i SW.\nV budoucnosti se očekává, že občané budou žít v takovém prostředí, kde k řešení každodenních činností bude potřeba prostředků ICT a tyto musí být pro všechny snadno a uživatelsky příjemně ovladatelné.\n\nDesign pro všechny byl zaveden v rámci Rozhraní člověk-stroj, které se musí vyrovnat s tím, že je využíván velmi různorodou skupinou uživatelů, na jejichž požadavky musí reagovat. Pro tuto skupinu je třeba navrhnout rozhraní tak, aby byly všechny (či alespoň velká většina) požadavky vzaty do úvahy. S rozvíjejícím se vlivem ICT na každodenní život rostou i nároky stejně tak množství požadavků na jednotlivé úpravy. Klasický přístup Asistivních Technologií již není udržitelný a je třeba ho inovovat – jednou z možných cest je Design pro všechny.\n\nSdělení Evropské komise o e-Accessibility , identifikovalo jako hlavní výzvy na poli elektronické přístupnosti v Evropě tyto body:\n\nPro zlepšení situace v těchto oblastech je třeba:\n\nDalší informace k výzvám a výhodám Designu pro všechny jsou uvedeny v bílé knize projektu EDeAN z roku 2005 a ve „Zprávě o vlivu technologického vývoje na eAccessibility“ of the DfA@eInclusion project.\n\nSoučasnou politiku v oblasti přístupnosti v ICT a Informační společnosti v Evropě určuje iniciativa i2010 , Evropská informační společnost pro růst a zaměstnanost, která byla založena Evropskou komisí v rámci rámcového programu zaměřeného na změny v prostředí informační společnosti a mediálního sektoru do roku 2010. Hlavním důraz klade iniciativa na otevřenou a kompetitivní digitální ekonomiku a zdůrazňuje ICT jako hlavní prvek pro fungující inkluzivní společnost a kvalitu života.\n\nCílem evropské strategie pro postižené (Strategy for Disability) je společnost která je otevřená a přístupná pro všechny. Bariéry je třeba identifikovat a odstranit a tato strategie se zaměřuje na tři oblasti: spolupráci mezi komisí a členskými státy, plné zapojení lidí s postižením do společnosti, a zahrnutí aspektů postižení při formulaci politiky.\nNe-diskriminace je jeden z obecných principů \"Úmluvy o právech lidí s postižením \", která byla přijata valným shromážděním OSN 13. prosince 2006.\n\nV roce 2002 přijala Evropská unie nový regulační rámec pro elektronické komunikace, sítě a služby – pokrývající všechny sítě od kabelových po bezdrátové stejně jako přenos dat a vysílání. Z pohledu Designu pro všechny je nejdůležitější Direktiva o rámcové regulaci v ICT a Direktiva o universalním poskytování služeb a právech spotřebitele ve vztahu k sítím elektronické komunikace .\n\nVeřejné zakázky jsou důležitou ekonomickou silou, a proto jsou důležitým nástrojem i pro podporu přístupnosti. Legislativní balíček směrnic o veřejných zakázkách, schválený v roce 2004 Evropský parlamentem, pomůže zjednodušit a zmodernizovat zadávání veřejných zakázek.\nNové směrnice umožňují, aby bylo možno vzít v úvahu potřeby přístupnosti hned v několika fázích zadávacího procesu veřejné zakázky.\nJe zřejmé, že je nanejvýš vhodné odkazovat se při přípravě technických specifikací na normy. V současné době již existuje mnoho CEN, ETSI a ITU norem, které mohou být použity pro tyto účely využity. Mandátem M/376<ref name=\"M/376\">European Commission Enterprise and Industry Directorate-General (2005): Standardisation Mandate to CEN, CENELEC, and ETSI in support of European accessibility requirements for public procurement of products and services in the ICT domain, Accessed 2009-10-09.</ref>\núkoluje Evropská komise Evropské standardizační organizace CEN, CENELEC a ETSI, aby přicházeli s návrhem pro standardy v oblasti Designu pro všechny.\n\nV případě, že chceme vytvořit audio-knihu vytváříme kopii z originálu a je možné, že se dostaneme do konfliktu s autorským právem. Některé související problémy řeší direktiva evropske unie , která má umožnit reflexi duševního vlastnictví v neustále se měnícím technologickém prostředí, tak jak bylo definováno v rámci World Intellectual Property Organisation (WIPO) v prosinci 1996.\n\nVztah mezi designem a soukromím není nutně zřejmý. Nicméně moderní technologie na základě svého návrhu je schopna získat značné množství osobních informací. Uživatel má zájem aby tyto informace byly správné ale aby byly zároveň použity korektně.\nV roce 1995 Evropská unie přijala direktivu o zpracování osobních údajů ,\nkterá ustavuje základní principy při sběru, skladování a využití osobních dat.\n\nVe Spojených státech, Austrálii, Japonsku a v Evropské unii přibývá legislativních aktivit jejichž cílem je nejen zajistit přístupnost a využitelnost produktů pro „standardní” uživatele, ale také pro ostatní, například pro seniory, nebo lidi s tělesným znevýhodněním. Vzhledem k tomu, že technické aspekty v zákonech rychle zastarávají, většina zákonů odkazuje k mezinárodním standardům.\n\nStandardizace je dobrovolnou činností, která byla založena v minulosti téměř výlučně na aktivitě podniků, které věřily, že standardizace umožní snazší výměnu výrobků a zboží. To naznačuje, že velmi často je přijetí norem dobrovolné a vyvolané očekáváním obchodních výhod. Jen ve velmi omezené míře se na standardizaci podílejí zástupci spotřebitelů.\n\nNa druhou stranu, zákony v mnoha zemích požadují přijetí několika standardů (např. pro bezpečnost, nebo ekologické aspekty). Výsledkem této nezbytnosti norem je, že jsou mnohé normalizační iniciativy stimulovány (= dotovány) veřejnoprávními nebo soukromoprávními subjekty, v Evropě to znamená přímo nebo nepřímo ze strany Evropské komise.\n\nStandardizace Designu pro všechny byla explicitně zmíněna v dokumentu eEurope2002 a i2010\nV akčním plánu Evropské unie, byly od té doby zakotveny čtyři hlavní strategie:\n\nETSI Guide\n\"Human Factors (HF); Guidelines for ICT products and services; \"Design for All\"\".\n\n\"Web Content Accessibility Guidelines (WCAG) 2.0\" zahrnuje celou řadu doporučení pro vytváření přístupnějšího webového obsahu. Při dodržení těchto pokynů by se měl obsah webu zpřístupnit širšímu spektru lidí se zdravotním postižením, včetně nevidomých a slabozrakých, neslyšících, lidí s poruchami učení, kognitivním omezením, s omezeným pohybem, poruchami řeči, fotosenzitivitou a jejich kombinacemi. Při dodržení těchto pokynů, je často webový obsah použitelnější i pro všechny uživatele obecně.\n\nAplikační oblasti Designu pro všechny v rámci ICT, zahrnují prakticky všechny oblasti týkající se informačních a komunikačních technologií.\n\nVýznam aplikačních oblastí odráží jejich roli při vytváření soudržné a sociálně přijatelné informační společnosti, ale také množství rozmanitých oblastí zasažených lidskou činností.\nOblasti kritických aplikací pro Design pro všechny, lze shrnout takto:\n\nBílá kniha z roku 1998 “Toward an Information Society for All: An International R&D Agenda“ \npublikovaná mezinárodním vědeckým fórem(ISF) \"Towards an Information Society for All\" (ISF-IS4ALL), zmiňuje důležitost těchto aplikačních domén:\n\nJednou z hlavních pák pro zvýšení povědomí a praxe v designu pro všechny je rozvoj vzdělávání a dalších programů odborné přípravy. Je třeba odborníků, kteří získají komplexní odborné znalosti a dovednosti v Designu pro všechny. Zároveň je třeba aby si profesionálové aktuálně v ICT pracující osvojili další znalosti a dovednosti týkající se Designu pro všechny.\n\nV současné době neexistují vysokoškolské programy které by se specializovali na Design pro všechny (nebo Universální Design). Tento nedostatek se pokusili napravit v rámci projektu DfA@eInclusion, který navrhl osnovy několika studijních programů::\n\nV současné chvíli je v Evropě několik málo míst, kde jsou takové studijní programy v běhu – např. na Middlesex University, v Anglii a na univerzitě v Linzu , v Rakousku.\nKe klíčovým tématům studia patří pochopení principů lidských práv, vytváření norem, předpisů a právních předpisů, návrh a vývoj podpůrných technologií stejně tak i lepší přístup k běžným výrobkům a službám.\n\nWebová přístupnost je důležitou součástí přístupu k informačním společnosti a informacím obecně. Normy pro přístupnost na webu jsou koordinovány jak z World Wide Web konsorcia Web Accessibility Initiative (WAI) zároveň existují i online tutoriály (např.: Opera's Web Standards Curriculum). Lokálně existují i normy státní např. v České republice.\n\nNávrh na strukturu výuky Designu pro všechny pro ICT profesionály byl vytvořen v rámci projektu DfA@eInclusion .\nV květnu 2009 proběhl na základě výše uvedeného návrhu CEN workshop \"Curriculum for training professionals in Universal Design (UD-Prof)\" a následně probíhají další kola vylepšování daného projektu.\n\n\nEvropská síť s názvem Design for All e-Accessibility Network – EDeAN je síť více než 160 organizací ze zemí členů evropské unie. Cílem sítě je podpora přístupu všech občanů k informační společnosti. EDeAN poskytuje:\nSíť koordinuje EDeAN sekretariát, který rotuje každý rok mezi národními kontaktními centry.\n\nEIDD – Design for All Europe je evropská organizace jejíž činnost pokrývá celou oblast teorie a praxe Designu pro všechny, od stavebnictví a hmotných produktů po komunikace, služby a návrh systémů. Organizace byla založena v roce 1993 jako Evropský institut pro design a zdravotní postižení (EIDD) ke zlepšení kvality života prostřednictvím designu pro všechny. EIDD – Design pro všechny šíří v Evropě informace o uplatnění designu pro všechny v oblasti podnikatelské i veřejné správy. V současné době (2009) jsou aktivními členeny organizace zástupci z 22 evropských zemích. Cílem EIDD je podpořit aktivní interakci a komunikaci mezi odborníky zúčastněnými v teorii a praxi Designu pro všechny \"a vytváření mostů mezi členy komunity EIDD a mezi komunitami ve kterých má využití Designu pro všechny přímý význam pro kvalitu života.\n\nPodpůrný projekt pro EDeAN. Projekt se zaměřuje na vývoj vzdělávacích kurzů a online databázi znalostí týkající se Designu pro všechny\nVývoj adaptivního webového rozhraní pro lidi se sníženými kognitivními schopnostmi\nVývoj universálního ovladače pro ovládání přístrojů v domácnosti\nVývoj doplňků pro začlenění asistivních technologií do prostředí inteligentního domu\nVývoj next-gen asistivních technologií pro neslyšící.\nCogKnow se zaměřuje na vývoj prototypu pro kognitivní prostetické pomůcky pro pacienty s demencí, tak aby jim umožnili vykonávat každodenní aktivity.\nCílem je vytvoření technické platformy, které umožňují starším a zdravotně postiženým lidem žít ve svých domovech a zůstat v jejich komunitách.\nProjekt se zaměřuje na vzdělávání koncových uživatelů v oblasti normalizace, a souvisejících otázek\nProjekt se zaměřuje na vytváření modelů a simulací podpůrných nástrojů pro optimalizaci návrhu interakce s uživatelem, ověření přístupnosti a použitelnosti validačního procesu při vývoji řešení pro asistovaného žití.\nCílem projektu je dále rozvíjet, Ambient Assisted Living produkty a služby, které jsou cenově dostupné, snadno použitelné a obchodně životaschopné. Projekt rozvíjí integrované technologické platformy, které plynule navazují na vývoj různých výrobků a služeb pro sociální začlenění, na podporu aktivit v každodenním životě, včasné rozpoznání rizik pro osobní ochranu ze zdravotních a environmentálních rizik, pro podporu mobility, které by všechny měli umožnit prožít plnohodnotný život v rámci své rodiny či komunity\n\n"}
{"id": "506668", "url": "https://cs.wikipedia.org/wiki?curid=506668", "title": "Studený Zejf", "text": "Studený Zejf\n\nStudený Zejf (něm. \"Kaltseifen\") je vesnice, která je částí obce Písečná. Nachází se 1 km jihovýchodně od Písečné po toku říčky Bělé.\n\nStudený Zejf vznikl na frývaldovském panství patřícím vratislavským biskupům roku 1583. Založil jej frývaldovský hetjman Georg Springfeld parcelací biskupského dvora. Jeho jméno odkazuje na studený potok a na rýžování - v řece Bělé bylo již v 13. století rýžováno zlato.\n\nPři zavedení obecního zřízení v roce 1850 se Studený Zejf stal osadou Širokého Brodu, avšak roku 1924 přešel k Písečné.\n\nPočet obyvatel Studeného Zejfu podle sčítání nebo jiných úředních záznamů:\nVe Studeném Zejfu je evidováno 58 adres : 51 číslo popisné (trvalé objekty) a 7 čísel evidenčních (dočasné či rekreační objekty). Při sčítání lidu roku 2001 zde bylo napočteno 47 domů, z toho 41 trvale obydlených.\n\nNa území Studeného Zejfu zasahují:\n"}
{"id": "506670", "url": "https://cs.wikipedia.org/wiki?curid=506670", "title": "Průvan", "text": "Průvan\n\nPrůvan je pohyb vzduchu v místnosti nebo i v jiné uzavřené prostoře. Je obvykle způsoben rozdílnými tlakovými a teplotními rozdíly vzduchu v různých částech budovy a jejím okolí. Okolo vyšších pater budovy je nižší tlak vzduchu a její obtékání v případě větru je energeticky náročnější, než ono \"provanutí\" skrz, na druhou stranu. Právě proto je například v desetipatrových panelových domech rychlost průvanu v 1. patře mnohonásobně vyšší, než v patře devátém. Pokud v onom předposledním patře vůbec nějaký průvan vzniká.\nVzniká obvykle tak, že v příslušném místě (místnosti resp. v uzavřené prostoře) dojde k otevření dvou různých otvorů do okolního (venkovního) prostředí, kupříkladu okna na jedné straně místnosti a dveří na straně druhé.\n\nPokud není průvan vyvolán úmyslně, bývá považován za nežádoucí jev, neboť pohyb vzduchu může být velmi rychlý a prudký. To způsobuje unášení lehkých předmětů pryč a hlavně rozbíjení (nejen) skleněných dveří a oken. Kromě toho stálý průvan může být i zdrojem nachlazení nebo jedna z příčin dalších onemocnění.\n\nV kulturách balkánských zemí existují hluboce zakořeněné pověry, které průvan považují za smrtelné nebezpečí a příčinu řady závažných onemocnění, od bolesti zubů po zápal plic, artritidu, dětskou obrnu a demenci. Proto se zejména lidé ze starší generace snaží vytvoření průvanu (např. z otevřených oken) zabránit. V zemích bývalé Jugoslávie a Albánii se nazývá \"promaja\", v Rumunsku \"curent\".\n\nPříbuznou pověrou je tzv. \"fan death\" v Jižní Koreji, tam je ale zdrojem nebezpečí větrák spuštěný v uzavřené místnosti, nikoli průvan jím vytvářený.\n"}
{"id": "506673", "url": "https://cs.wikipedia.org/wiki?curid=506673", "title": "Steven Erikson", "text": "Steven Erikson\n\nSteven Erikson (* 7. října 1959), vlastním jménem Steve Rune Lundin, je kanadský spisovatel žánru fantasy a také sci-fi. Vystudoval antropologii a archeologii. Nějaký čas strávil na vykopávkách v Jižní a Střední Americe. Tam se také seznámil se svou ženou. Nyní se věnuje pouze psaní.\n\nJeho bezpochyby nejvýznamnějším dílem je série \"Malazská kniha padlých\" (orig. \"Malazan Book of the Fallen\"), která si získala velkou popularitu po celém světě a Eriksona zařadila mezi přední současné autory epické fantasy. První díl této série plánované na deset dílů nese název \"Měsíční zahrady\" a byl zároveň první Eriksonovou vydanou knihou. V České republice série vychází pod nakladatelstvím Talpress v překladu Dany Krejčové.\n\nMalazská kniha padlých\n\nRomány ze světa Malazské knihy padlých\n\nOstatní\n\n"}
{"id": "506684", "url": "https://cs.wikipedia.org/wiki?curid=506684", "title": "Přízeň", "text": "Přízeň\n\nPřízeň je pozitivní lidská vlastnost, kterou lidé projevují vůči jiným osobám. Obvykle se jedná o projev lásky, úcty, sympatií, kamarádství, přátelství, příbuzenského vztahu apod. \n\nPřízeň může ale i projevem pouhé vděčnosti či prostou potřebou opětovat nebo předávat dobro. \n\nJejím opakem je nepřízeň.\n\nPřízeň znamená také příbuzenstvo (na Ostravsku, ve Slezsku). Jsme z přízně — jsme příbuzní. http://nase-rec.ujc.cas.cz/archiv.php?art=4078\n\nV přeneseném významu slova pak může být za jistou formu \"přízně\" považována i příznivá náhoda, shoda okolností či shoda náhod, která má nějaké pozitivní účinky. Tu pak označujeme slovním spojením přízeň osudu (jejím opakem pak nepřízeň osudu).\n"}
{"id": "506688", "url": "https://cs.wikipedia.org/wiki?curid=506688", "title": "Marios Christou", "text": "Marios Christou\n\nPhDr. Marios Christou, Phd. (* 14. dubna 1978, Nikósie, Kypr) je v Praze žijící hudební pedagog, skladatel a sbormistr kyperského původu.\n\nVystudoval skladbu na Pražské konzervatoři u prof. Jiřího Gemrota (v letech 2005-2010) a na pražské HAMU u prof. Václava Riedlbaucha (v letech 2008-2011). Dirigování na Pražské konzervatoři u Hynka Farkače a sbormistrovství u Miroslava Košlera (v letech 2005-2010) a na Pedagogické fakultě Univerzity Karlovy obor hudební výchova a sbormistrovství u Marka Valáška (v letech 2001-2006).\n\nV letech 2006-2010 absolvoval doktorské studium v oboru hudební teorie a pedagogika, disertační práce na téma \"duchovní minimalismus\" (\"\", Arvo Pärt, Henryk Górecki).\n\nV roce 2005 založil vokálně-instrumentální těleso Philokallia, jehož je uměleckým vedoucím. Těleso se skládá z ženského pěveckého sboru a hudebníků, kteří se zaměřují převážně na soudobou hudbu a hudbu pravoslavných autorů. \n\nOd roku 2006 je sbormistrem chrámového sboru pravoslavného chrámu sv. Cyrila a Metoděje v Resslově ulici v Praze. \n\nV letech 2009-2015 vedl sdružení Damaskinos, zaměřeného na všechny formy umění v pravoslaví (hudba, ikonobrazectví, kinematografii s pravoslavnou tematikou apod.).\n\nV roce 2010 založil hudební festival pravoslavné hudby \"Archaion kallos\" („Starobylá krása“), který se koná každoročně v říjnu v chrámu svatých Cyrila a Metoděje. \n\nZabývá se hudební teorií (byzantská hudba, duchovní minimalismus ad.), zejména pak duchovní vokální tvorbou skladatelů Arvo Pärta, Henryka Mikołaje Góreckého, či Alfreda Schnittkeho a také hudbou byzantských autorů. Přednáší teorii pravoslavné (byzantské a postbyzantské) hudby na Karlově univerzitě v Praze.\n\nJeho skladatelská tvorba zahrnuje především řecké pravoslavné duchovní vokální skladby, nebo také úpravu tradičních liturgických řeckých a kyperských skladeb, písní a hymnů.\n\n\n\n"}
{"id": "506693", "url": "https://cs.wikipedia.org/wiki?curid=506693", "title": "Pomezní hřeben", "text": "Pomezní hřeben\n\nPomezní hřeben (německy \"Kolbenkamm\", polsky \"Grzbiet Lasocki\") je horský horský hřeben v České republice ležící ve východních Krkonoších.\n\nPomezní hřeben se nachází na severovýchodním okraji Krkonoš (podcelek Krkonošské rozsochy, okrsek Růžohorská hornatina, podokrsek Maloúpská rozsocha). Tyčí se na východní straně Pomezních Bud a Horní Malé Úpy. Je orientován v severojižním směru. Ze severu je ohraničen nevýrazným bezejmenným vrcholem s nadmořskou výškou přibližně 1100 metrů a z jihu sedlem nazývaným Cestník (1003 m n. m.), které jej odděluje od sousedního Dlouhého hřebenu. Jeho délka je něco přes čtyři kilometry. Ve vrcholových partiích Pomezního hřebenu se velká převýšení nevyskytují. Nejvyšším bodem je s nadmořskou výškou 1188 metrů vrchol Lysečiny. Boční svahy (tj. západní a východní) jsou poměrně strmé. Téměř po celé délce hřebenu je vedena státní hranice mezi Českou republikou a Polskem. Vždy před zakončením hřebenu se hranice odklání a to tak, že severní konec se nachází na území Polska a jižní na území České republiky. Česká část hřebenu leží na území Krkonošského národního parku.\n\nAž na velmi krátkou část v jeho jižním zakončení tvoří Pomezní hřeben hranici hlavního evropského rozvodí Severního a Baltského moře. Východní, tj. polský svah je odvodňován levými přítoky Bóbru, ze západního, tj. českého odvádějí vodu levé přítoky Malé Úpy. Nevelké území na jihovýchodním okraji hřebenu odvodňuje Lysečinský potok, který je levým přítokem Úpy. \n\nPomezní hřeben pokrývají převážně zvolna zarůstající paseky vzniklé vykácením původních smrkových monokultur.\n\nVrcholovými partiemi Pomezního hřebenu nevedou žádné významnější cesty. Nacházejí se zde lesní cesty horšího charakteru nebo pěšiny. Kvalitnější cesty se nacházejí spíše na úbočích v nižších polohách. Po větší části hřebenu vede polská zelená turistická značka z Pomezních Bud do Královeckého sedla. Další síť polských značek se nachází na východním úbočí. Po českém západním úbočí je vedena běžkařská Krkonošská magistrála.\n\nVe vrcholových partiích Pomezního hřebenu se žádné stavby běžného charakteru nevyskytují. Asi v půlkilometrové vzdálenosti severně od vrcholu Lysečiny se nachází horní stanice lyžařského vleku, který je sem veden z české, tedy západní strany z Horní Malé Úpy. Na jednom ze stožárů vleku se nachází kamera snímající záběry pro pořad České televize \"Panorama\". Je odsud hezký výhled na východní stranu Sněžky.\n\nPlader Bach\n\nSkiareál provozující vlek na Pomezní hřeben\n"}
{"id": "506694", "url": "https://cs.wikipedia.org/wiki?curid=506694", "title": "Alice Sebold", "text": "Alice Sebold\n\nAlice Sebold (* 6. září 1963, Madison, Wisconsin, USA) americká spisovatelka. Vyrůstala na předměstí Filadelfie, v roce 1980 absolvovala střední školu v Great Valley v Pensylvánii. Studovala na několika vysokých školách. Deset let žila na Manhattanu, kde vystřídala mnoho zaměstnání (především jako servírka), dva roky brala heroin, později se přestěhovala do Jižní Kalifornie. V roce 2001 se provdala za Glena Davida Goldema.\n\n"}
{"id": "506702", "url": "https://cs.wikipedia.org/wiki?curid=506702", "title": "Olej ha-gardom", "text": "Olej ha-gardom\n\nOlej ha-gardom (: , doslova „Ti, kteří viseli na šibenici“) je označení pro členy předstátních židovských podzemních organizací Irgun a Lechi, kteří byli zatčeni, souzeni vojenskými soudy britského mandátu Palestina a odsouzeni k trestu smrti oběšením. Celkem se jedná o dvanáct většinou mladých mužů (až na jednoho bylo všem kolem dvaceti), z nichž většina byla oběšena ve věznici v Akku (část v Káhiře a Jeruzalémě).\n\nBritský mandát Palestina bylo mandátní území instituované Společností národů pro správu části území, které dříve spadalo pod Osmanskou říši. Toto mandátní území bylo svěřeno do správy Spojeného království, které zde vládlo v letech 1917 až 1948.\n\nPo zveřejnění MacDonaldovy bílé knihy z roku 1939, která vedla k razantnímu omezení židovské imigrace, zahájila židovská militantní skupina Irgun intenzivní ozbrojené akce proti britským a arabským cílům. S vypuknutím druhé světové války tyto militantní akce proti Britům ustaly, avšak jeden z vůdců, Avraham Stern, trval na tom, že protibritské akce musí pokračovat, a proto z Irgunu vystoupil a založil novou vlastní skupinu Lechi (známou též jako Sternův gang). V roce 1944 se Irgun, nyní pod vedením Menachema Begina, navrátil k bojům proti Britům. Když skončila druhá světová válka a začalo být zřejmé, že Britové od své antisionistické politiky nehodlají odstoupit, zapojila se do protibritského boje i Hagana a všechny tři celky bojovaly pod seskupením označovaným jako židovské hnutí odporu.\n\nOlej ha-gardom odkazuje k devíti členům Irgunu a třem členům Lechi, kteří byli v tomto období popraveni. S výjimkou Šlomo Ben Josefa byly všechny popravy v britském mandátu provedeny v roce 1947. Byli souzeni podle „mimořádných obranných předpisů“ (: \"Defence Emergency Regulations\"), které byly přijaty v září 1945. Toto opatření pozastavilo Habeas corpus a ustavilo vojenské soudy. Zároveň stanovovalo trest smrti za různé trestné činy, včetně nošení zbraní nebo střeliva a členství v organizacích, jejichž členové tyto trestné činy páchají.\n\n\n\nMoše Barazani a Me'ir Feinstein byli spoluvězni ve vězení v centrálním Jeruzalémě, každý z jiné organizace, každý z jiného důvodu. Oba však byli odsouzeni k trestu smrti oběšením. Oba raději spáchali sebevraždu, než aby byli oběšeni Brity. Mezi poslední Meirova slova, která zaznamenal, patří „Je lepší zemřít se zbraní v ruce než žít s rukama nad hlavou.“ Sebevraždu spáchali ve své cele ručním granátem, který jim byl propašován v košíku pomerančů agentem Lechi, který jej ukryl do vydlabaného pomeranče. Feinstein a Barzani původně plánovali použít jeden granát na útok proti osobám účastnícím se popravy a druhý granát pro sebe. Svůj záměr však změnili poté, co se dozvěděli, že mezi osobami, které se popravy zúčastní bude i oficiální kaplan Židovské národní rady (\"Va'ad Le'umi\") rabi Goldman. Namísto toho se zabili odpálením granátu krátce před popravou.\n\nPoté, co byli Ja'akov Weiz, Avšalom Haviv a Meir Nakar odsouzeni k trestu smrti za pokus o vraždu několika strážných během útěku z věznice v Akku, zajal Irgun dva britské vojenské policisty, seržanty Clifforda Martina a Mervyna Paice, během jejich služby v Netanji. Irgun oznámil, že poprava tří jeho členů bude znamenat následnou popravu britských vojáků. Tři členové Irgunu byli oběšení a o dva dny později byli nalezení oba britští vojáci oběšení v Netanji. Jejich těla Irgun podminoval a při pokusu o jejich sundání zahynuli další Britové.\n\nPo této události již nebyli žádní židovští radikálové Brity popraveni.\n\nV Izraeli je mnoho ulic pojmenováno olej ha-gardom nebo po těch, kteří byli popraveni. V telavivské čtvrti Ramat Aviv a jeruzalémské čtvrti Armon ha-Naciv jsou ulice nesoucí název \"Olej ha-gardom\" a jména popravených. V Ramat Ganu je náměstí se sochou uctívající Dov Grunera a Olej ha-gardom. Na Jom ha-zikaron se koná vzpomínková ceremonie v Rišon le-Cijonu.\n\n"}
{"id": "506708", "url": "https://cs.wikipedia.org/wiki?curid=506708", "title": "Cestník (Krkonoše)", "text": "Cestník (Krkonoše)\n\nCestník (německy \"Wegweiser\") je název rozcestí a horského sedla v České republice ležící v pohoří Krkonoše.\n\nMísto zvané \"Cestník\" se nachází ve východních Krkonoších v sedle (1003 m n. m.) mezi Dlouhým a Pomezním hřebenem. \"Cestník\" leží na území Krkonošského národního parku. Geomorfologicky patří do celku Krkonoše, podcelku Krkonošské rozsochy, okrsku Růžohorská hornatina a podokrsku Maloúpská rozsocha.\n\nHlavní komunikací, která přes zdejší sedlo prochází, je neveřejná asfaltová cesta spojující Horní Malou Úpu a Horní Albeřice. Po ní je vedena červeně značená Cesta bratří Čapků vedoucí z Pomezních Bud do Trutnova a běžkařská trasa nazývaná Krkonošská magistrála. Na hlavní cestu se zde napojuje více lesních cest a pěšin. Je odsud výchozí modře značená trasa 1818 do údolí Malé Úpy a žlutě značená trasa 7222 do Horních Lysečin. Cesta sledující osu Pomezního hřebenu a na něj navazujícího Dlouhého hřebenu není značena.\n\nOkolí tvoří zvolna zarůstající paseka. Díky absenci vyššího porostu je odsud hezký výhled na partie východních Krkonoš.\n"}
{"id": "506732", "url": "https://cs.wikipedia.org/wiki?curid=506732", "title": "Nová Červená Voda", "text": "Nová Červená Voda\n\nNová Červená Voda (něm. \"Neu Rothwasser\", \"Neu-Rothwasser\", \"Neurothwasser\", pol. \"Nowa Czerwona Woda\") je osada (místní část) obce Stará Červená Voda. Na Starou Červenou Vodu navazuje na jejím jižním konci a pokračuje proti toku Červeného potoka směrem k Sokolímu vrchu v nejjižnější části katastru.\n\nNová Červená Voda byla založena krátce před rokem 1560 z podnětu vratislavského biskupství na jih od Staré Červené Vody v dosud zalesněné krajině na horním toku Červeného potoka. V průběhu 15. století totiž ves Červená Voda, jako řada dalších vesnic v okolí, částečně zpustla a biskupové se snažili osídlení postupně obnovit.\n\nV nové vsi bylo založeno i nové rytířské fojtství s Horním dvorem, které bylo nejdůležitější institucí ve vsi, i když většina půdy a poddaných zůstala přímo v majetku biskupství jako součást panství Jánský Vrch. Roku 1625 obdržela statek fojtství nedávno založená jezuitská kolej v Nise, která ho držela až do zrušení řádu roku 1773. Studijní fond, kterému jezuitský majetek připadl, prodal roku 1810 novočervenovodské fojtství hrabatům ze Šternberka. Od nich získali statek roku 1867 Latzelové, kteří jej drželi do roku 1945.\n\nNová Červená Voda byla jen mírně menší než Stará Červená Voda. Roku 1779 získala vlastní školu. Po zrušení patrimoniální správy a zavedení obecního zřízení roku 1850 byla spojena se Starou Červenou Vodou a výsledná obec nesla zprvu logicky jméno \"Červená Voda\" (něm. \"Rothwasser\"), ale na konci 19. století převládlo jméno její větší části – Stará Červená Voda.\nSe Starou Červenou Vodou sdílela i další osudy.\n\nPočet obyvatel Nové Červené Vody podle sčítání nebo jiných úředních záznamů:\nV Nové Červené Vodě je evidováno 103 adres : 101 číslo popisné (trvalé objekty) a 2 čísla evidenční (dočasné či rekreační objekty). Při sčítání lidu roku 2001 zde bylo napočteno 95 domů, z toho 71 trvale obydlených.\n"}
{"id": "506737", "url": "https://cs.wikipedia.org/wiki?curid=506737", "title": "Gallia Aquitania", "text": "Gallia Aquitania\n\nGallia Aquitania byla římská provincie. Ležela zhruba v místech moderní Akvitánie v dnešní jihozápadní Francii a sousedila s provinciemi Gallia Narbonensis, Hispania Tarraconensis a Gallia Lugdunensis.\n"}
{"id": "506747", "url": "https://cs.wikipedia.org/wiki?curid=506747", "title": "Author", "text": "Author\n\nAuthor je česká značka jízdních kol, bike příslušenství a sportovních potřeb. Značka vznikla v roce 1993. \n\nAuthor vyrábí jízdní kola v kategoriích \"Silniční kola\", \"Horská kola (cross country, enduro, celoodpružená)\", \"Krosová kola\", \"Touring\", \"Freestyle (mtb, bmx)\", \"Junior\" a \"Dámská kola\". Značka Author podporuje závodní týmy Author Gang - 4cross/BMX (Michal Prokop, Lukáš Tamme), triatlonový team Author Tufo TRI LIFE Zlín (Petr Vabroušek), PSK Whirlpool - Author (Petr Benčík) a Alpine Pro - Author Tým (Václav Ježek). \n\n"}
{"id": "506749", "url": "https://cs.wikipedia.org/wiki?curid=506749", "title": "Mýtus", "text": "Mýtus\n\nMýtus (řecky μύθος, vyprávění) je „symbolické vyprávění vyjadřující víru v plnost a celistvost nadčasového řádu“, typicky báje, tradiční, obvykle anonymní epický útvar, který dává odpovědi, aniž by kladl nějaké otázky. Vznikl totiž v neproblematickém světě, kde pro individuální tázání a pochybnosti nebylo místo. Je to tradovaný příběh (řetězec příběhů či vyprávění), které nesdělují informace, nýbrž vyvolávají prostřednictvím obrazů dojem hlubšího porozumění celku světa nebo nějaké jeho podstatné části v jejich významu pro lidský život.\n\nV soudobém hovorovém jazyce se slovo „mýtus“ používá též pro všeobecně rozšířenou nepravdu, vymyšlené tvrzení bez dostatečných důkazů.\n\nŘecké \"mythos\" původně znamená řeč a vyprávění, zejména o dávné minulosti. Tradiční vyprávění, která se často zpívala nebo recitovala při velkých slavnostech a tvořila společný majetek nějakého kmene nebo skupiny, známe téměř ze všech starých kultur. Jejich tématem byl často počátek světa, založení města, původ nějakých slavností nebo institucí, ne ovšem s historickým nebo vědeckým záměrem, ale jako potvrzení společné a pro všechny závazné zkušenosti, která má význam pro současný život. Podle M. Eliada bylo slavnostní připomínání počátků součástí každoroční obnovy společenství, které se tak snažilo zbavit nánosu viny a nezdarů, které přinesl minulý rok, a vrátit se tak k původní čistotě tak, jako se každoročně obnovuje příroda. Podle R. A. Rapaporta mýtus původně doprovázel společný rituál a teprve později se od něho oddělil, takže se mohl vyprávět i mimo slavnost a nakonec zapsat.\n\nPřesvědčivost a působivost mýtů ohrozilo, když se dva různé soubory mýtů střetly – například v setkání s jinou kulturou a zejména při vzniku měst, kam se lidé stěhovali z různých kulturních prostředí. Kritika mýtů vznikla patrně v „osové době“ (K. Jaspers) kolem poloviny prvního tisíciletí př. n. l., současně s větším důrazem na jednotlivou osobu, její vnitřní život a budoucnost. V Řecku touto kritikou začíná filosofie, která chce dosáhnout pravého, jistého a všem společného poznání prostřednictvím rozumu a logu. Britský filosof Alan Watts používal slovo mýtus v definici „obraz, prostřednictvím kterého se snažíme dát světu význam“.\n\nV židovské kultuře se v tomto období posunul důraz od tradovaných příběhů k Mojžíšovu Zákonu (Tóře), který zavazuje každého jednotlivě a klade na něho určité mravní nároky. Zákon není lidská tradice, nýbrž zjevení Hospodinovo, nutně platné pro každého člověka vůbec.\n\nTento odmítavý postoj k mýtům převzalo křesťanství a nahradilo je představou „dějin spásy“, Božího působení ve světě, které začíná stvořením, vrcholí v Ježíši Kristu a směřuje ke konečnému soudu. Židovskou a křesťanskou kritiku mýtu převzalo osvícenství, obrátilo ji ale i proti biblickému vyprávění a snažilo se založit porozumění světu na racionálním a později vědeckém poznání.\n\nV křesťanské teologii se kritika biblických vyprávění jako „mýtů“ objevila už koncem 18. století, výslovný program demytologizace vyhlásil německý protestantský teolog Rudolf Bultmann. Inspirován filosofií existence M. Heideggera se snažil vyložit nadpřirozené a zázračné momenty biblických vyprávění jako šifrovaná vyjádření vnitřní zkušenosti a existenciálních obsahů.\n\nUž silně racionální podoba křesťanství, jež vznikla koncem středověku, podobně jako racionální podoba talmudického židovství, však mnoho lidí nemohla uspokojit, protože v ní nebylo místo pro nic jedinečného, pro lidský cit a tajemství. Východiskem se stala nejprve křesťanská mystika nebo v židovském prostředí chasidismus, a koncem 18. století začali spisovatelé i myslitelé objevovat kouzlo dávných mýtů, bájí a lidových pohádek (Johann Gottfried Herder, Johann Wolfgang Goethe, Walter Scott). K dalšímu oživení zájmu o mýty přispěli etnologové a sběratelé lidových vyprávění během 19. století a ve 20. století se řada autorů snažila brát obsahy tradičních mýtů vážně, například jako symbolická vyjádření vnitřních zkušeností a psychologických stavů (Carl Gustav Jung a jeho následovníci).\n\nV téže době se projevil význam mýtů pro politickou mobilizaci národů a jiných skupin – v českém prostředí to byl například tak zvaný Rukopis královédvorský nebo Jiráskovy „Staré pověsti“. V průběhu 20. století vznikly dokonce pokusy vytvořit „umělé mýty“ jako strhující politické programy k čistě politickým a mocenským účelům – například nacistický mýtus árijské rasy nebo komunistický mýtus osvobození dělnické třídy.\n\nMýtus a mýty hrají i v současné literatuře, v psychologii a ve filosofii důležitou roli. Místo příkrého protikladu mezi logem a mýtem, mezi vyprávěním a racionálním poznáním, jak jej vytvořila filosofie a osvícenský racionalismus, se dnes spíše zdůrazňuje, že i mýtus má své nezastupitelné poslání. Odpovídá lidské potřebě důvěrné blízkosti a jistého souladu mezi jednotlivcem, společností a přírodou, potřebě obrazů, příběhů a vyprávění, které neslouží k lepšímu ovládání světa, nýbrž pomáhají člověku, aby se ve světě mohl cítit doma. Mýtus ovšem nemůže racionální poznání nahradit a naopak - protože sám žádné kontrolní mechanismy nemá a může být nástrojem masové manipulace - potřebuje racionální kritiku.\n\nStudiem skutečných mýtů jako tradičních vyprávění, která legitimovala společenské uspořádání a instituce, se zabývá kulturní antropologie. Podle obsahového zaměření se tak rozlišují:\n\nSoustava mýtů a mýtických postav určité skupiny nebo kultury tvoří její mytologii.\n\nZábavnější a méně závaznou formu mýtu představují lidové pohádky, které obraznou formou a jaksi mimochodem podávají specifické náhledy na povahu lidského života a zprostředkovávají důležité životní zkušenosti. Studiu pohádek se ve 20. století věnovala řada badatelů, zejména strukturalistické školy (například lingvista Vladimir Jakovlevič Propp nebo psycholog Bruno Bettelheim).\n\n\n\n"}
{"id": "506758", "url": "https://cs.wikipedia.org/wiki?curid=506758", "title": "Veižas", "text": "Veižas\n\nVeižas, (jinak také \"Veržas\"), je řeka na západě Litvy, okrese Šilutė, zčásti (dolní tok) na území Regionálního parku Němenské delty, pravý přítok ramene říční delty řeky Němenu Rusnė, vlévá se 32,8 km od jejího ústí.\n\nVeižas pramení ve vsi Mediškiemiai, 3 km na jihovýchod od městysu Katyčiai a dále teče regulovaným korytem na jih. U obce Ulozai se vlévají zleva dva přítoky a řeka se stáčí na jihozápad, u obce Stubriai se stáčí na severozápad a od Šliauniů teče opět na jihozápad, protéká obcemi Usėnai, Žemaitkiemis a u Šilininků se vlévá do ramene říční delty řeky Němenu Rusnė 32,8 km od jejího ústí. Dolní tok se někdy také nazývá Senutė (význam litevského slova senutė je \"stařenka\"). Řeka je regulována v úsecích od pramene do Stubriů a od Žemaitkiemisu až k ústí. Do řeky se vlévá asi 14 bezejmenných přítoků (potoků).\n\nCelková plocha řeky je 17,6 ha, průměrný spád je 188 cm/km. Řeku překlenuje více než 10 železobetonových mostů. Za vlády Sovětů byla u ústí Veiže postavena přečerpávací stanice, která z Veižského polderu přečerpává vodu do řeky.\n\n"}
{"id": "506771", "url": "https://cs.wikipedia.org/wiki?curid=506771", "title": "Hérofilos", "text": "Hérofilos\n\nHérofilos (335 př. n. l., Chalkédón – 280 př. n. l.) byl řecký lékař, jeden z nejslavnějších představitelů Alexandrijské lékařské školy. Vynikl hlavně jako anatom a zakladatel lékařské školy Hérofilovců. Jako první pitval lidské mrtvoly, prováděl vivisekce na zločincích a činil anatomicko-patologické výzkumy. Nejvíce zkoumal nervovou soustavu a činnost tepu.\n\nVyrostl na ostrově Kós, kde studoval u Praxagora z Kósu v lékařské škole víc jak 100 let po Hippokratovi. Odsud je Ptolemaiem I. pozván, aby působil v Múseionu v Alexandrii. Zde založil lékařskou školu, jež se stala významnou součástí Múseionu. Zřetelně ukázal prospěšnost v rozvoji vědecké anatomie a jeho výzkumy významně posunuly studium anatomie.\n\nHerofilos získal velkou prestiž jako odborník a učitel medicíny. Pravděpodobně napsal nejméně jedenáct spisů, z čehož tři se týkaly anatomie, jeden oftalmologie, jeden porodnictví, dva týkající se pulzu a terapii, jeden o dietetice a jednu polemiku proti všeobecně vžitým názorům, se kterými nesouhlasil. Herofilos se domníval, že život ovládají čtyři síly nebo mohutnosti: vyživující (sídlo v játrech), zahřívající (sídlo v srdci), myslící (sídlo v mozku) a cítící (sídlo v srdci).\n\nStudoval především anatomii mozku, očí, nervového a cévního systému a pohlavních orgánů. Výsledky jeho studia mozku ukázaly, že se jedná o orgán vnímání a o centrum myšlení. Rozeznával mozek od mozečku a demonstroval vznik a průběh nervů z mozku a z míchy. Dále prokázal čtvrtou mozkovou komoru a tři mozkové pleny. Pozoroval, že nervy vycházejí z mozku. To mu umožnilo zodpovědět otázku položenou Praxagorem: Jaký orgán hýbe končetinami. Praxagoras a Diocles se domnívali, že hybnou sílu udávají artérie a vény. Herofilos zjistil, že prostřednictvím nervů se končetiny pohybují. Rozeznával také motorické a senzorické nervy.\n\nHerofilos se zajímal o játra, které porovnával mezi sebou. Všiml si, že se liší velikostí, tvarem a že se občas vyskytují vpravo. Praxagoras nakreslil rozdíl mezi vénami a arteriemi a považoval puls za důležitou součást diagnózy a terapie. Herofilos jeho práci rozvinul a napsal pojednání na toto téma. Začal používat čtyři hlavní indikace pulzu: velikost, síla, rychlost a rytmus. Vedle normálního pulzu rozeznával jeho další tři podoby: pararytmický, heterorytmický a ecrhytmický a jako první ho klinicky využíval(měřením pomocí vodních hodin – klepsydra). Tvrdil, že pulz není ovládán vůlí a je způsobený kontrakcí a dilatací arterií v souladu s impulzy jdoucími ze srdce. Všiml si také existence systoly a diastoly. Domníval se, že respirace je následována čtyřstupňovým cyklem, který zahrnuje příjem čerstvého vzduchu, jeho distribuci po těle, výdej použitého vzduchu z těla a vypuzení. Jeho znalost plicního krevního oběhu nebyla velká. Herofilos podrobně studoval gynekologii. Jeho pojednání o porodnictví popisuje ovarium, uterus, cervix a vejcovody. Mužskými pohlavními orgány se nezabýval.\n\nZavedl několik medicínských termínů, které se stále používají. Jeho jméno nese dodnes soutok žilních splavů dutiny lebeční (torcular Herophili). Název duodenum odvodil z velikosti a zařadil ho jako první část tenkého střeva. Byl prvním, kdo separoval chylové cévy.\n\n"}
{"id": "506775", "url": "https://cs.wikipedia.org/wiki?curid=506775", "title": "Zdětín (okres Prostějov)", "text": "Zdětín (okres Prostějov)\n\nObec Zdětín se nachází v okrese Prostějov v Olomouckém kraji. Žije zde obyvatel. Součástí obce je i osada Bělecký mlýn.\n\nPrvní písemná zmínka o obci pochází z roku 1368.\n\nVývoj počtu obyvatel za celou obec i za jeho jednotlivé části uvádí tabulka níže, ve které se zobrazuje i příslušnost jednotlivých částí k obci či následné odtržení.\n\n\n"}
{"id": "506788", "url": "https://cs.wikipedia.org/wiki?curid=506788", "title": "Norberto Fontana", "text": "Norberto Fontana\n\nNorberto Edgardo Fontana (20. ledna 1975, Arrecifes, Argentina) je argentinský automobilový závodník. V roce 1997 se zúčastnil čtyř velkých cen ve Formuli 1 za tým Sauber.\n\nV roce 1995 závodil ve Formuli 3 a vyhrál prestižní závod Marlboro Masters v Zandvoortu a stal se mistrem Německa.\n\nDebutoval v Grand Prix Francie 1997, kterou ovšem nedokončil. Dohromady absolvoval 4 velké ceny, nejvíce pozornosti na sebe upoutal v Grand Prix Evropy 1997, ve které svou pomalou jízdou brzdil adepta na titul Jacquese Villeneuvea.\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě\nPo krátkém působení v královské disciplíně jezdil ve Formuli 3000, zúčastnil se 8 závodů americké sériie CART v roce 2000, nejlépe dojel na 11. příčce v Cleveland. Poté se přesunul do rodné Argentiny, kde závodí v cestovních vozech TC 2000.\n\n"}
{"id": "506791", "url": "https://cs.wikipedia.org/wiki?curid=506791", "title": "Chrám husarů", "text": "Chrám husarů\n\nChrám husarů je klasicistní stavba na malém kopečku (496 m) v masivu Anninger u Mödlingu, v přírodním parku Föhrenberge. Chrám je jednou z mnoha uměleckých staveb, které nechali postavit Lichtenštejnové v okolí hradu Liechtenstein. Památník je postaven na počest bitvy u Aspern (21.–22.5. 1809) a je zde hrobka s pěti husary padlými v této bitvě. Hroby jsou dodnes v péči města Mödlingu.\n\nPůvodní dřevěný památník postavil v letech 1809-1811 knížecí architekt Josef Hardtmuth (1758-1816) na objednávku knížete Johanna Josefa I. (1760-1836) z Lichtenštejna. V roce 1812 byl pomník při bouřce zcela zničen. Dnešní zděný chrám znovu postavil v roce 1813 architekt Josef Kornhäusel (1782-1860). Kníže dal tehdy také zalesnit horské stráně borovicemi typickými pro tento kraj.\n\nChrám je ve Vídeňské pánvi zdaleka viditelný. Proto společným projektem města Mödlingu, Elektrozávodů Wien-Energie a HTL Mödling byl památník v roce 1999 osvětlen s využitím solární energie.\n"}
{"id": "506796", "url": "https://cs.wikipedia.org/wiki?curid=506796", "title": "Jokne'am", "text": "Jokne'am\n\nJokne'am ( יָקְנְעָם, podle biblické lokality \"Jokneám\" – Kniha Jozue 21,34, Yokne'am, v oficiálním seznamu sídel Yoqne'am Illit – doslova \"Horní Jokne'am\") je město v Izraeli, v Severním distriktu.\n\nLeží v nadmořské výšce 166 metrů na pomezí východních svahů masivu Karmel, planiny Ramat Menaše a západního okraje Jizre'elského údolí, cca 72 kilometrů severovýchodně od centra Tel Avivu a cca 20 kilometrů jihovýchodně od centra Haify.\n\nSměrem do Jizre'elského údolí vede skrz město vádí Nachal Jokne'am, které svým hlubokým terénním zářezem vytváří výrazný prvek geografie města. Od severozápadu, ze svahů Karmelu, do něj zde ústí vádí Nachal Rakefet. Nachal Jokne'am pak vyúsťuje do Jizre'elského údolí při pahorku Tel Jokne'am, který uchovává zbytky starověkého a středověkého osídlení. Městem procházejí i další vádí jako Nachal Keret, Nachal Sanin nebo Nachal ha-Šnajim. Východně od města se nad okrajem Jizre'elského údolí rozkládá rozsáhlý lesní komplex pokrývající vrcholky Tel Kira, Har Gachar a Giv'at Miš'ol.\n\nNachází se v hustě zalidněném a zároveň intenzivně zemědělsky využívaném pásu Osídlení v tomto regionu je ve své většině židovské, pouze na severozápadní straně začíná blok drúzských vesnic\n\nJokne'am je na dopravní síť napojen pomocí Dálnice číslo 70, která vede přes hřeben pohoří Karmel směrem do Izraelské pobřežní planiny. Směrem k jihu, podél Jizre'elského údolí vede Dálnice číslo 66 a také železniční trať v Jizre'elském údolí obnovená roku 2016, na níž zde funguje stanice Jokne'am – Kfar Jehošua.\n\nJokne'am byl založen roku 1950. Šlo nejprve o provizorní přistěhovalecký tábor (Ma'abara), později přetvořený v takzvané rozvojové město, která vláda zřizovala pro urychlené ubytování přistěhovalecké vlny, jež do Izraele dorazila po vzniku státu v roce 1948. Město bylo založeno v sousedství starší zemědělské vesnice Jokne'am. Během 60. let 20. století se tato starší zemědělská osada administrativně osamostatnila od nově zřízeného města, které bylo pak nazýváno pro odlišení Jokne'am Illit (doslova \"Horní Jokne'am\"). Soužití původní zemědělské populace s nově příchozími městskými obyvateli totiž nebylo úspěšné. Sedláci z původního Jokne'amu nechtěli sdílet jednu obec s chudšími přistěhovalci v novém městě. K správnímu oddělení obou obcí došlo v roce 1967, kdy také Jokne'am Illit získal statut místní rady (malého města).\n\nV 70. letech 20. století město posílila další přistěhovalecká vlna, tentokrát z tehdejšího SSSR. V září 1980 se na Jokne'am zřítil stroj Skyhawk izraelského vojenského letectva. Na místě dopadu zemřela jedna žena. Pilot byl vyproštěn bez zranění. Koncem 80. let se město potýkalo s rostoucí nezaměstnaností. Velká část obyvatel totiž ekonomicky závisela na zdejší zbrojní továrně Soltam, v které v 80. letech pracovalo 2700 lidí. Když pak ovšem firma začala propouštět a naráz se zbavila 700 zaměstnanců, mělo to na Jokne'am drtivý dopad (nezaměstnanost dočasně vystoupila na 35 %). V září 1990 se v továrně zabarikádovala část dělníků a došlo zde k potyčkám.\n\nBěhem 90. let ale následoval další skokový přírůstek obyvatelstva v souvislosti s příchodem obyvatel z bývalého SSSR a z Etiopie. Vedení města investovalo od konce 20. století do tvorby nových pracovních míst. Podél dálnice číslo 70 se rozkládají dvě velké průmyslové a komerční zóny – Mordot ha-Karmel a Mevo Jokne'am. Sídlo tu má firma Marvell® Technology Group na výrobu polovodičů, jejíž produkce zajišťovala dle údajů k roku 2008 10 % izraelských hi-tech exportů. V roce 2006 získala obec status města. Starosta Simon Alfasi v této době zároveň nechal změnit oficiální název z Jokne'am Illit na Jokne'am. Počátkem 21. století se uvažuje o sloučení města Jokne'am s vedlejší vesnicí Jokne'am, tentokrát jako vyjádření ekonomické síly města ve srovnání se stagnující zemědělskou vesnicí.\n\nNa části plochy nynějšího Jokne'amu se do roku 1948 rozkládala arabská vesnice Kira. V roce 1948 v ní žilo 476 obyvatel. Vesnice navazovala na starověký Jokne'am, Římané ji nazývali Cimona. Obec byla dobyta židovskými silami v březnu 1948 na počátku První arabsko-izraelské války a vysídlena. Zástavba byla zbořena.\n\nJokne'am je město se smíšenou, tedy sekulární i náboženskou populací. Podle údajů z roku 2009 tvořili naprostou většinu obyvatel Židé – cca 17 700 osob (včetně statistické kategorie \"ostatní\", která zahrnuje nearabské obyvatele židovského původu ale bez formální příslušnosti k židovskému náboženství, cca 19 100 osob).\n\nJde o středně velkou obec městského typu. Město prožilo skokový nárůst po roce 1990. Počátkem 21. století se přírůstek obyvatelstva zpomalil. K 31. prosinci 2017 zde žilo 22 700 lidí.\n\n\n"}
{"id": "506802", "url": "https://cs.wikipedia.org/wiki?curid=506802", "title": "Delfínovcovití", "text": "Delfínovcovití\n\nDelfínovcovití (\"Platanistidae\") je čeleď se čtyřmi recentními rody, která přísluší do podřádu ozubených z řádu kytovců. Delfínovci žijí v ve velikých řekách nebo jezerech jižní Asie a Jižní Ameriky, případně v brakických pobřežní vodách. Všechny rody mají pouze po jednom druhu.\n\nJsou to kytovci menších rozměru, s úzkými protaženými čelistmi a s nízkou, dobře vyvinutou stabilizační hřbetní ploutvi. Dorůstají délky maximálně do 3 metru a váží asi 150 kg, jen delfínovec laplatský je zhruba poloviční, je nejmenší z kytovců. Žijí převážně v zakalené vodě a jejich zrak je velice slabý, delfínovec ganžský nevidí vůbec. Mívají po 120 až 140 zubech, jen delfínovec laplatský jich má okolo 220. Samice jsou březí okolo 350 dnů.\n\nDelfínovcovití mají široké spektrum vydávaného zvuku od 250 Hz do 280 kHz, které jim slouží jak pro komunikaci s ostatními příslušníky rodu, tak i pro echolokaci při orientaci v kalných vodách a k lovu potravy. Jsou to říční příbuzní mořských delfínů\n\nNa 59. výročním zasedání Mezinárodní velrybářské komise (International Whaling Commission) v Anchorage, USA, ve dnech 6. – 31. května 2007 bylo konstatováno, že delfínovec čínský pravděpodobně vyhynul a to v důsledku zhoršení podmínek prostředí, ve kterém žil.\n\n"}
{"id": "506811", "url": "https://cs.wikipedia.org/wiki?curid=506811", "title": "Delfínovec ganžský", "text": "Delfínovec ganžský\n\nDelfínovec ganžský (\"Platanista gangetica\") je jediný druh rodu \"Platanista\" z řádu kytovců, tudíž je savec. Pro bližší určení přísluší do čeledi delfínovcovití z podřádu ozubených. Žije v severní Indii ve vodách Brahmaputry, Gangy, Indu a v dolních tocích jejich větších přítoků. Často bývá uváděn pod nesprávným vědeckým jménem (\"Susu gangetica\").\n\nJe to ozubený kytovec dlouhý 2 až 3 metry, barvy tmavě šedé až černé a váží průměrně 150 kg. Čelisti má dlouhé a velmi úzké a nachází se v nich průměrně 112 až 116 zubů. Delfínovec ganžský je téměř slepý, jeho malé oči nemají vůbec čočky, reaguje pouze na intenzitu světla. Při orientaci a lovu je odkázán výhradně na echolokaci, která v převážně kalných vodách, ve kterých se delfínovec ganžský pohybuje, zrak spolehlivě nahrazuje. Jeho dlouhá čelist (rezonátor a zvukovod) svědčí o výborných orientačních schopnostech.\n\nŽije při říčním dně, kde se živí rybami, korýši a jinými živočichy. Samice je stejného vzhledu jako samec, je březí asi 350 až 360 dní. Rodí převážně vždy jedno mládě, ocasem napřed, mládě musí po narození co nejdříve vyplavat na hladinu a nadechnout se.\n\n"}
{"id": "506815", "url": "https://cs.wikipedia.org/wiki?curid=506815", "title": "Zofka Kveder", "text": "Zofka Kveder\n\nZofka Kveder (22. dubna 1878, Lublaň - 21. listopadu 1926, Záhřeb) byla slovinská spisovatelka a publicistka.\n\nZofka Kveder je jedna z prvních slovinských spisovatelek. Do slovinské literatury se nezapsala ani tak vysokou uměleckou hodnotou svých děl jako poukazováním na bezpráví žen. Zajímala se o sociální a ženskou otázku, která se u ní často proplétala s láskou. Patří k druhé generaci slovinských naturalistů, především díky naturalistickému popisování prostředí, dědičnosti a erotiky.\n\nVyrůstala v Loškem Potoku na Notraňsku, který byl v té době jednou z nejodlehlejších, nejchudších a nejzaostalejších obcí ve Slovinsku. Byly to pro ni nejhorší dny jejího života. Otec pil a ztrpčoval tím život svým třem dětem i ženě. Kvůli neúnosným poměrům, touze po vzdělání a samostatném životě opustila rodiče a roku 1897 se odstěhovala do Lublaně. Tam získala práci v advokátní kanceláři politika Ivana Šusteršiče. V lednu 1899 se přestěhovala do Terstu a našla si práci v časopisech \"Edinost\" a \"Slovenka\". Jistou dobu žila rovněž ve švýcarském Bernu, kde studovala na univerzitě. V roce 1900 se přestěhovala do Prahy, v roce 1904 začala redigovat společenský měsíčník \"Domači prijatelj\", který odebírala skoro každá slovinská domácnost. V Praze se jí roku 1901 narodila první dcera Vlada, o dva roky později se zde provdala za jejího otce Vladimira Jelovška, chorvatského modernistického básníka. Roku 1906 se rodina přestěhovala do Záhřebu, kde Zofka porodila další dvě dcery – Mašu (1906) a Miru (1911). V Záhřebu si našla práci v redakci záhřebského deníku \"Agramer Tagblatt\", redigovala jeho přílohu pro ženy \"Frauen Zeitung\", kde uveřejňovala črty o svých dětech a novely s válečnou tematikou. Po rozvodu s Jelovškem se v roce 1913 znovu provdala, a to za sociálnědemokratického politika Juraje Demetroviće. V letech 1917-1920 vydávala časopis \"Ženski svijet\" (od roku 1918 se jmenoval \"Jugoslovanska žena\"), v roce 1921 vyšel \"Almanach jugoslovanskih žena\".\n\nZofka Kveder se stala jednou z ústředních postav slovinského ženského hnutí, a to i proto, že jako jedna z mála feministek toho období udržovala kontakty s mnoha dalšími feministkami z oblasti střední a jihovýchodní Evropy, také s rakouskou političkou Marthou Tausk. \n\nV roce 1898 poslala své první črty různým časopisům: \"Slovence\" a \"Edinosti\" do Terstu, \"Slovenskemu narodu\", \"Domu i svetu\"; a ty je uveřejňovaly. Později jí bylo zakázáno psát a tak jistou dobu publikovala pod pseudonymem Kopriva, pod nímž vyšla autobiografická povídka \"Moja prijateljica\" (1900). V tom samém roce vydala svou první knihu \"Misterij žene\", která vedle jejích zkušeností z domova odrážela i zážitky z Terstu. Jednalo se o sbírku črt, jejichž společným tématem byl život bezprávné ženy, oběti společenských poměrů, a kritika patriarchálního uspořádání rodiny. \n\nDramatické jednoaktovky sebrala v knize \"Ljubezen\" (1901). Za ní následovaly sbírky krátké prózy \"Odsevi\" (1902), \"Iz našich krajev\" (1903) a \"Iskre\" (1905). Mezi významnější dramata patří její sociální drama \"Amerikanci\" (1908), které ukazuje chudobu a rozčarování jako důvody pro emigraci obyvatel jedné vsi na Notraňsku. Ve většině svých děl se vyrovnávala s bolestí, kterou jí způsoboval otcův alkoholismus, hlavně v novele \"V oblasti teme\" a románu \"Njeno življenje\" (1918). Ten je jejím nejvýznamnějším dílem, opírajícím se o doktrínu o dědičnosti a vlivu okolí, ale vycházejícím ze života, z nevzdělanosti a trpného údělu žen, pro něž záchranu znamená smrt. To bylo také poslední dílo napsané ve slovinštině. Potom psala už jen v srbštině a chorvatštině (román \"Hanka\", \"Jedenaest novela\", drama \"Unuk kraljevića Marka…\"). Přispívala také do německých, chorvatských a českých časopisů.\n\n\nDramata\n\nSlovinské výbory\n"}
{"id": "506816", "url": "https://cs.wikipedia.org/wiki?curid=506816", "title": "Zemětřesení na Haiti 2010", "text": "Zemětřesení na Haiti 2010\n\nZemětřesení na Haiti 2010 bylo katastrofické zemětřesení o síle 7,0 M s epicentrem přibližně 15 km od Port-au-Prince na Haiti. Zemětřesení proběhlo v 16:53:09 místního času (21:53:09 UTC) v úterý 12. ledna 2010. Hypocentrum zemětřesení se nacházelo v hloubce asi 13 km. United States Geological Survey zaznamenala sérii dotřesů, dvanáct z nich o síle 5,0 až 5,9 M.\n\nVětšina památek v Port-au-Prince byla při zemětřesení významně poškozena nebo zničena, včetně Prezidentského paláce, budovy Národního shromáždění, katedrály Notre-Dame a minimálně jedné nemocnice. Organizace spojených národů oznámila, že ústředí stabilizační mise Organizace spojených národů na Haiti, umístěné v hlavním městě, bylo zničeno a velké množství jejích pracovníků je pohřešováno (včetně velitele mise a jeho rodiny). Došlo také ke zřícení hotelu Montana, který je vyhledávaným útočištěm zahraničních turistů. Podle zpráv je zde zavaleno troskami až na 200 hostů.\n\nHaiti je chudá země, 149. v indexu lidského rozvoje ze 182 zemí. Panují obavy o funkčnost záchranného systému, zvláště v době rozsáhlé katastrofy, a země je považována Organizací pro výživu a zemědělství za „ekonomicky zranitelnou“. Mezinárodní pomoc komplikuje špatně fungující infrastruktura, země je po zemětřesení téměř v izolaci. Přístavní molo je poničené, cesty neprůjezdné, letiště nefunkční. Místní úřady navíc nejsou schopny koordinovat záchranné práce.\nNa rozdíl od podobných katastrof v minulých letech (např. tsunami v prosinci 2004) bylo zemětřesením na Haiti zasaženo centrum státu, i vláda musela zasedat improvizovaně na plastových židlích pod mangovníkem na policejní stanici.\n\nPrezident Spojených států amerických Barack Obama přislíbil ve svém projevu rychlou pomoc. Spojené státy americké by s Haiti měly být propojeny leteckým mostem tvořeným letouny C-130. K ostrovu by měla být stažena i letadlová loď USS \"Carl Vinson\". Zároveň by měli být do oblasti vysláni američtí lékaři. Pomoc poskytla Haiti již také například Kuba. Veřejné sbírky také vyhlásily organizace po celém světě. Generální tajemník OSN Pan Ki-mun prohlásil, že OSN okamžitě uvolnila ze svých krizových fondů 10 milionů dolarů na okamžitou pomoc.\n\nNaposledy zemětřesení o této síle udeřilo jižně od Hispanioly, ostrova, který Haiti sdílí s Dominikánskou republikou, v roce 1751. MSNBC.com a NBC News oznámily, že geofyzik USGS Kristin Marano nazval toto zemětřesení nejsilnějším od roku 1770, v oblasti současného Haiti. Podle Moreau de Saint-Méryho (1750–1819) při zemětřesení 18. října 1751 zůstala v Port-au-Prince „pouze jedna budova nezbořená“. Celé město spadlo také během dalšího zemětřesení v roce 1770. Město Cap-Haïtien a další města v severní části Haiti a Dominikánské republiky byly zničeny při zemětřesení 3. června 1842. V roce 1946 zasáhlo Dominikánskou republiku zemětřesení o síle 8,0 M a také Haiti, přičemž vznikla tsunami, která zabila 1790 lidí.\n\nZemětřesení nastalo ve vnitrozemí, 12. ledna 2010, přibližně 15 kilometrů západo-severozápadně od Port-au-Prince v hloubce 13 km v 16:53 UTC-5 ve zlomovém systému Enriquillo-Plaintain Garden. Silné otřesy s intenzitou VII - IX na Modifikované Mercalliho škále (MM) byly zaznamenány v Port-au-Prince a jeho předměstích. Otřesy byly citelné také na Kubě (MM III v Guantánamu), Jamajce (MM II v Kingstonu), ve Venezuele (MM II v Caracasu) a sousední zemi Dominikánské republice (MM III v Santo Domingu.\n\nZemětřesení vzniklo v blízkosti severní hranice oblasti, kde se Karibská tektonická deska posunuje na východ přibližně o 20 mm za rok na Severoamerickou desku.\n\nUnited States Geological Survey zaznamenala šest dotřesů ve dvou hodinách po hlavnímu zemětřesení o síle 5,9 5,5, 5,1, 4,8, 4,5, a 4,5 M. Během prvních devíti hodin bylo zaznamenáno celkově 26 dotřesů o síle 4,2 M a silnějších, z toho dvanáct z nich bylo silnějších než 5.0 M.\n\nPodle síly a polohy zemětřesení mohly být podle člena USGS zasaženy asi tři miliony lidí.\n\nPacific Tsunami Warning Center vydalo po zemětřesení varování před tsunami, které ale bylo zrušeno krátce poté.\n\nBudova ministerstva financí, ministerstva veřejných prací, ministerstva komunikací a kultury, Justiční palác, Vyšší učitelský ústav, Národní škola administrativy, Karibská regionální kancelář Agence universitaire de la Francophonie (AUF), Parlament a katedrála v Port-au-Prince byly různě poničeny. Prezidentský palác byl vážně poškozen. Telekomunikace byly také vážně narušeny. Haiťanský diplomat řekl, že: „Komunikace je absolutně nemožná… Zkoušel jsem volat ministrovi a nemohu se dovolat.“ Nemocnice v Pétionville, bohaté městské části Port-au-Prince, byla taktéž poničena zemětřesením. Ústředí stabilizační mise Organizace spojených národů na Haiti (), hotel Christopher a kanceláře Světové banky byly zničeny. Zemětřesení zasáhlo taktéž všechny tři lékařské zařízení organizace Lékaři bez hranic v blízkosti Port-au-Prince. Jedno bylo zbořeno a další dvě jsou nestabilní a byla opuštěna. Kanceláře Citybank v Port-au-Prince byly zničeny a pohřešuje se několik zaměstnanců. V hlavním městě se zřítilo 90 % škol.\n\nZa dva týdny od zemětřesení se povedlo ze sutin vyprostit 136 živých lidí. Odhad počtu obětí kolísá mezi 150 a 300 tisíci, 112 tisíc z nich bylo nalezeno a pohřbeno. Zemětřesení nějak na zdraví či majetku poznamenalo 3,5 milionu obyvatel, zhruba milion nemá střechu nad hlavou a dva miliony budou podle OSN minimálně rok závislé na potravinové pomoci.\n\nV hlavním městě sousední Dominikánské republiky, Santo Domingu, se budovy sice otřásaly, ale žádné velké poškození zde nebylo zaznamenáno.\n\nOdhadovaná populace žijící v nejpostiženějších oblastech byla určena pomocí USAID Famine Early Warning System Network Population Explorer. Na základě map United States Geological Survey nejpostiženějších oblastí se odhaduje počet lidí žijících v těchto místech na 3 725 615. Z celkového počtu je to přibližně 495 509 dětí mezi věkem 0 až 5 let. Tyto odhady jsou založeny na datech od Národní laboratoře Oak Ridge z roku 2008 a USAID. Následující tabulka poskytuje přibližné počty postižených zemětřesením 13. ledna 2010 rozdělených podle pohlaví a věku.\n\nÚstředí OSN organizující stabilizační misi pro Haiti (MINUSTAH) v hotelu Christopher bylo postiženo devastujícím zhroucením a nyní se koncentruje na záchranu svých vlastních lidí. Většina z 9000 vojáků a policistů MINUSTAH bylo umístěno jinde. Podle francouzského ministra zahraničních věcí, Bernarda Kouchnera, všichni lidé uvnitř budovy OSN, včetně vedoucí mise, Hédi Annabi, zahynuli. Řekl, že jeho informace pochází od francouzského ambasadora na Haiti. Přibližně 100 pracovníků OSN se nyní pohřešuje a již je potvrzeno pět úmrtí (13. ledna). Šéf OSN oznámil, že ihned uvolní 10 milionů dolarů.\n\n\nVláda USA vyslala na Haiti 16 000 vojáků, američané spravují letiště v hlavním městě. Na pomoci se ale podílí mnoho států, např. Izrael vyslal polní nemocnice, Senegal nabídl půdu těm, kteří by se chtěli přestěhovat zpátky do Afriky. Zvláštním vyslancem OSN pro Haiti je Bill Clinton. Na pomoc Haiti se rozhodla pomoci i Americká skupina 30 Seconds to Mars pomocí prodeje Haiti Photo Book (viz http://30secondstomars.shop.musictoday.com/Dept.aspx?cp=366_41797).\n\nDo pomoci se kromě české vlády zapojily i české neziskové organizace Člověk v tísni nebo české pobočky Adry a Charity (Arcidiecézní charita Olomouc má svou misi na Haiti už od roku 2005, kdy zde v letech 2002 - 2010 působil kněz Roman Musil, který zde organizoval projekt Adopce na dálku a spravuje farnost v na severu země).\n\n\n\n"}
{"id": "506826", "url": "https://cs.wikipedia.org/wiki?curid=506826", "title": "Zvláštní linky autobusové dopravy v Paříži", "text": "Zvláštní linky autobusové dopravy v Paříži\n\nZvláštní linky autobusové dopravy v Paříži jsou autobusové spoje, které provozuje společnost RATP na území Paříže a částečně na předměstí, a které se nějak odlišují od pravidelných linek zdejší autobusové dopravy. Mají buď zvláštní jízdní řády nebo jezdí podle speciálního tarifu. Každá linka má své číslo, ale navíc ještě i jméno, pod kterým je provozována.\n\nBalabus je linka č. 7, která je v provozu od dubna 1990. Jezdí pouze od dubna do září, a to pouze v neděli a ve svátek od 12,30 do 20,00. Spojuje čtvrť La Défense, kde vyjíždí ze stejnojmenné stanice a Lyonské nádraží. Její trať je dlouhá 16,9 km. Balabus je především turistická linka, proto spojuje hlavní pařížská místa, převážně podél Seiny.\n\nMontmartrobus, jak už jeho název napovídá, jezdí na Montmartru mezi stanicemi Pigalle ↔ Jules Joffrin na trati dlouhé 3,2 km, kterou ujede za 29 minut. Tato linka č. 8 byla otevřena v únoru 1983.\n\nTVM (Trans-Val-de-Marne) je linka č. 14 otevřená v říjnu 1993. Spojuje město Antony, kde je možný přestup na linku RER B a město Saint-Maur-des-Fossés, kde je přestup na linku RER A. Trať je dlouhá 19,7 km, má 31 zastávek a spoj ji ujede za 55 minut. V roce 2008 přepravila 18,5 miliónů cestujících.\n\nOrlybus má číslo 283 a existuje od října 1963. Jezdí mezi stanicí Denfert-Rochereau a Letištěm Orly. Trasa je dlouhá 15,3 km a má 10 zastávek.\n\nRoissybus s číslem 352 jezdí od prosince 1992 mezi stanicí Opéra a Letištěm Charlese de Gaulla. Trasa je dlouhá 30 km a má 11 zastávek.\n\nt-IGR má číslo 580 a jezdí od června 2002 mezi nádražím ve městě Arcueil, kde se přestupuje na linku RER B a stanicí metra Villejuif – Louis Aragon.\n\nCastor má číslo 652 a jezdí jako náhradní spoj při výluce linky RER C mezi stanicemi Invalides a Gare d'Austerlitz. Jezdí pouze v létě, kdy je zastavena linka C, neboť v tomto úseku až do roku 2017 postupně probíhají rozsáhlé rekonstrukční práce.\n\nOpenTour je pravidelná autobusová linka pro turisty provozovaná společně RATP a společností Cityrama. Autobusy typu double-decker jezdí během turistické sezóny kolem nejvýznamnějších pařížských památek na čtyřech tratích pojmenovaných:\n\nPro cestování těmito linkami se vydává jízdenka platná jeden nebo dva dny pro neomezený počet přestupů.\n"}
{"id": "506834", "url": "https://cs.wikipedia.org/wiki?curid=506834", "title": "Chung-wu", "text": "Chung-wu\n\nCísař Chung-wu (; 21. října 1328 – 24. června 1398), vlastním jménem Ču Jüan-čang (), známý též pod chrámovým jménem Tchaj-cu (), byl zakladatel a první císař čínské dynastie Ming. Chung-wu bylo jméno éry vlády císaře vyjadřující základní směr vládní politiky; znamená „Nesmírná bojovnost“.\n\nV polovině 14. století, když epidemie, hladomory a rolnická povstání zachvátila Čínu ovládanou mongolskou dynastií Jüan, Ču Jüan-čang ztratil rodiče a nezbylo mu, než se jako potulný mnich živit žebrotou. Bědné mládí budoucího císaře výrazně ovlivnilo na celý život. Cítil s problémy obyčejných lidí, naproti tomu opovrhoval učenci, získávajícími znalosti o světě pouze z knih.\n\nRoku 1352 se přidal k jednomu z oddílů rebelů. Záhy mezi vzbouřenci vynikl a stanul v čele vlastní armády. Roku 1356 dobyl Nanking, který učinil svým hlavním městem. Poté sestavil vlastní vládu složenou z generálů a konfuciánských vzdělanců odmítajících mongolské panství nad Čínou. Od nich převzal koncepci správy země, kterou realizoval na ovládaném území a později v celé Číně. Postupně porazil konkurenční povstalecké vůdce, rozhodujícím mezníkem v boji o moc byla porážka Čchen Jou-lianga v bitvě na jezeře Pcho-jang roku 1363. Počátkem následujícího roku 1364 se prohlásil králem Wu. Do roku 1367 však stále uznával svou formální podřízenost hlavnímu vůdci Rudých turbanů císaři Chan Lin-erovi, prohlašujícímu se za následníka dynastie Sung.\n\nPočátkem roku 1368, kdy už dominoval jižní a střední Číně, přejmenoval svůj stát. Pro svou říši vybral jméno Ta Ming (doslova „Veliká záře“). Za název éry a heslo své vlády určil Chung-wu („Nesmírná bojovnost“). V následující čtyřleté válce vyhnal z Číny mongolské armády věrné dynastii Jüan a sjednotil zemi. Pokus dobýt Mongolsko však skončil neúspěchem.\n\nBěhem následujících třiceti let vlády Chung-wua mingská Čína značně zesílila a zotavila se z dlouhotrvajících válek. Císař měl jasnou představu o uspořádání společnosti a věřil, že má být změněna reformou institucí – což byl spíše legistický přístup kontrastující s konfuciánským názorem o klíčové roli morálního vzoru vládce. Byl citlivý na osobní bezpečnost a loajalitu podřízených, pragmatický a obezřetný ve vojenských záležitostech. Jeho armáda byla disciplinovaná a snažil se civilní obyvatelstvo ušetřit obtíží války.\n\nVrchol jeho politického systému sice zkolaboval v občanské válce krátce po jeho smrti, ale další produkty Chung-wuových reforem – místní a regionální instituce mingské státní správy a samosprávy i finanční a zkouškový systém se ukázaly být solidní. Cenzus, systém registrace půdy a pozemkové daně i vojenský systém wej-suo přežily do konce dynastie. Jeho potomci vládli celé Číně až do roku 1644 a jihu země ještě o sedmnáct let déle.\n\nČu Jüan-čang se narodil roku 1328 v chudé rolnické rodině ve vesnici Čung-li () okresu Chao-čou (dnešní Feng-jang v provincii An-chuej), byl nejmladším ze čtyř synů. Při narození dostal jméno Ču Čchung-pa, v dospělosti používal jméno Ču Sing-cung, od příchodu k povstalcům Ču Jüan-čang. Jeho otec Ču Wu-s’ žil v Nankingu, ale před daňovými výběrčími uprchl na venkov. Jeho děd z otcovy strany byl zlatokopem, děd z matčiny strany šamanem. Roku 1344 během epidemie moru rodiče i dva bratři Ču Jüan-čanga zemřeli a on sám se před smrtí hladem zachránil vstupem do místního buddhistického kláštera, který ale byl krátce poté pro nedostatek prostředků uzavřen.\n\nDalší tři roky Ču strávil na toulkách jako žebravý mnich, přičemž se důvěrně seznámil s krajinou i lidmi východního Che-nanu a severního An-chueje. Poté se (roku 1348) vrátil do kláštera a zůstal zde čtyři roky, během kterých se naučil číst, psát a základům buddhismu. Když roku 1352 mongolská armáda během bojů s povstáním rudých turbanů obydlí mnichů vypálila, Ču na to reagoval vstupem do jednoho z povstaleckých oddílů.\n\nTvrdá daňová politika, hlad a katastrofální záplavy v povodí Žluté řeky způsobené nedostatečností protipovodňových opatření vyvolaly odpor obyvatelstva vůči vládě mongolské dynastie Jüan. Nespokojenost podněcovaly i taoistické a buddhistické tajné společnosti a sekty, nejvýraznější z nich byla společnost Bílého lotosu. Vzpoura, nazvaná povstání rudých turbanů, vypukla roku 1351 a rychle se rozšířila na většinu území severní Číny.\nPřestože na počátku povstání byla mongolská vojska zcela dezorganizovaná, záhy zahájila protiofenzívu, přičemž postupovala podél Velkého kanálu. Když v říjnu 1352 Mongolové dobyli Sü-čou, tamější povstalečtí velitelé Pcheng Ta a Čao Ťün-jung utekli na jih do Chao-čou.\n\nV Chao-čou padla jüanská moc už na jaře 1352, kdy Kuo C’-sing, Sun Te-jaj a tři další vůdci, vedeni úmyslem zabezpečit pořádek ve městě a okolí, s podporou místní elity zorganizovali vojsko a převzali moc. Příjezd Pchenga a Čaoa je v jüanských očích jasně spojil s povstalci. Kuo se podřídil Pchengovi, jeho čtyři kolegové Čaovi.\n\nČu Jüan-čang přišel do města 15. dubna 1352. Zpočátku řadový bojovník díky svým osobním vlastnostem – schopnosti vést, rozhodnosti, válečnickým dovednostem a brilantní inteligenci – rychle získal značnou autoritu. Ve svém okolí byl Ču výjimečný nejen svou inteligencí, ale i ošklivostí. Rychle mezi svými známými, kteří přišli k povstalcům dříve, zrekrutoval 24 společníků – nakonec generálů mingské armády – a stanul v jejich čele. Díky svým schopnostem rychle vynikl, na jaře 1353 už vedl sedmisetčlenný oddíl a byl nejdůvěryhodnějším podřízeným Kua. Obratný nejen ve vojenské taktice, ale i v politickém manévrování, se oženil s adoptivní dcerou Kua příjmením Ma. Mezi paní Ma a Čuem vznikl pevný vztah a později jako císařovna měla velký vliv u dvora. Od ostatních vůdců své doby se Ču lišil malým počtem příbuzných, obvykle dosazovaných na důležité pozice. V tehdejší nestabilní politické situaci pouze příbuzenské svazky dávaly záruku věrnosti a spolehlivosti.\n\nRivalita mezi Pchengem a Čaoem vzplanula v otevřené boje. Kuo byl v nich zajat, ale syny a Čuem osvobozen, čímž jeho závislost na Čuovi zesílila. Po smrti Pchenga zaujal roku 1353 Čao pozici nejsilnějšího vůdce v oblasti a Kuo s Čuem se ocitli v izolaci. Čao poté vyslal Kua na východ a Čua s malým oddílem na jih, doufaje, že je tak rozdělí a bude moci zničit. Ču však navzdory Čaovu očekávání úspěšně obsadil několik okresů a zvětšil své vojsko na dvacet tisíc mužů. Kao se se svými deseti tisíci přesunul k němu.\n\nZačátkem roku 1355 se Ču, Kuo, ale i východněji položený Čang Š’-čcheng rozhodli odejít z území zpustošených boji a přeplavit se přes řeku Jang-c’-ťiang do bohatých jižních oblastí dosud nezasažených válkou. Vzápětí se však Kuo a Ču dostali do sporu o město Che-čou ležící na břehu řeky Jang-c’-ťiang. Ču se dokonce spojil se Sun Te-jajem, starým Kuovým nepřítelem. Ještě před otevřenou srážkou Kuo zemřel. Poté povstalecký sungský císař Chan Lin-er potvrdil Kuova staršího syna Kuo Tchien-süa jeho nástupcem. Prvním zástupcem nového velitele se stal Kuo C’-singův nevlastní bratr Čang Tchien-jou, druhým zástupcem Ču. K přeplavení se přes řeku Jang-c’-ťiang potřebovali chečouští povstalci loďstvo, které získali v červenci 1355 příchodem části rebelů z jezera Čchao. Ještě týž měsíc překročili řeku. Vzápětí Ču porazil místního jüanského velitele Čchen Esena a ten se mu poddal; v září 1355 při pokusu dobýt Ťi-čching (dnešní Nanking) Čchen Esen zradil Kuova staršího syna. Ten, Kuův nevlastní bratr i sám Esen v nastalých srážkách zahynuli.\n\nV březnu 1356 Ču znovu vytáhl na Ťi-čching. Nový mongolský velitel Čchen Čao-sien, synovec a nástupce Čchen Esena, se vzdal i s šestatřiceti tisíci muži a v dubnu 1356 Ču vstoupil do města. Po dobytí město přejmenoval na Jing-tchien („V odezvě na vůli nebes“). V květnu 1356 ho Chan Lin-er jmenoval hlavou provincie Ťiang-nan (jedné z pěti provincií sungského státu) a Kuova zbývajícího syna jeho zástupcem. Ču však Kuova syna záhy obvinil z přípravy spiknutí a popravil. Tím konečně získal jednoznačné vedení a neprodleně začal budovat svou správu. Nicméně zcela se spolehnout na věrnost svých generálů nemohl, až do vítězství na jezeře Pcho-jang roku 1363 se vyskytovaly případy zrady a přeběhnutí k nepříteli.\n\nMěl nyní sto tisíc vojáků rozdělených do osmi oddílů (křídel – \"i\", obvykle jednoho na prefekturu). V letech 1355–1357 zaútočil proti Čang Š’-čchengovi ve směru na Su-čou a obsadil jižní Ťiang-si; pak byla hranice s Čangovým státem opevněna z obou stran a stabilní až do roku 1366. V Če-ťiangu v letech 1358–1359 ovládl čtyři chudé vnitrozemské prefektury, zatímco Čang Š’-čcheng kontroloval čtyři severní pobřežní bohaté prefektury, kdežto Fang Kuo-čen obsadil východní pobřeží provincie.\n\nV létě 1359 mongolský vojevůdce Čagan Temür vyhnal z Kchaj-fengu Chan Lin-era, kterému zůstalo pouze několik stovek vojáků, ale protože se pak Temür zaměřil na dobývání Šan-tungu, mohla Chanova skupina přežít v An-fengu, prefekturním městě na západě An-chueje. Po ústupu z Kchaj-fengu moc sungské vlády rychle slábla; kromě Ču Jüan-čangova fakticky nezávislého Ťiang-nanu žádná sungská provincie nepřežila rok 1362. Chan Lin-er jmenoval roku 1361 Čua vévodou z Wu (\"Wu kung\") a uznal jeho vládu na všech jím vybojovaných územích. Ale Ču se obával postupu jüanských vojsk jižním směrem až k Nankingu, a proto Čagan Temürovi navrhl spolupráci. Po uváznutí Čaganovy armády v Šan-tungu a vraždě Čagana v létě 1362 nebezpečí z jüanské strany zmizelo, a tak nabídku jüanské vlády na post správce provincie Ťiang-si Ču odmítl.\n\nIdeologie rudých turbanů Čuovi k srdci nepřirostla. Před pokusem o vytvoření nové intelektuální elity orientované na manichejsko-buddhistické učení Bílého lotosu dal přednost spolupráci s konfuciánskými vzdělanci. Tím se z náčelníka lidové sektářské vzpoury posunul k roli vůdce politického hnutí aspirujícího na tradiční legitimitu. Nadále ovšem musel počítat se sympatiemi svých důstojníků k učení Bílého lotosu.\n\nOd roku 1354 spolupracoval s Li Šan-čchangem, statkářem z okresu Ting-jüan (prvního okresu dobytého Čuem), který vedl jeho civilní administrativu, a s každým dobytým městem získával další vzdělance. Po Čuových opakovaných důrazných žádostech roku 1360 přešla do jeho služeb skupina prominentních učenců v čele se Sung Lienem a Liou Ťiem. Tito učenci, soustředěni ve školu ťin-chua, disponovali promyšlenou koncepcí jednotného státu řízeného početně malou, ale energickou byrokracií, očištěnou od korupce, typické pro konec dynastie Jüan. Navrhovali použít sílu státu a zákonů k prosazení transformace veřejných mravů a zvyků. Třebaže z jiných motivů, sdíleli s císařem touhou po nápravě poměrů pomocí silného státu a aktivního panovníka.\n\nJako samostatný vládce nabádal k umírněnosti při vymáhání daní. Ostatní povstalečtí vůdci, ale i jeho vlastní generálové, považovali za přednější vojenské potřeby. Zrno rolníkům konfiskovali pro výživu vojáků, či aby je nemohli využít nepřátelé. Oproti nim Ču kladl velký důraz na řádnou vládu a mírový život obyvatel, umožněný spoluprací s místními elitami. Jako syn chudého rolníka rozuměl potřebám vesničanů a přihlížel k jejich potřebám. Díky svým zásadám lépe než jeho konkurenti uspěl v konsolidaci ekonomiky ovládaného území, roku 1361 začal razit mince, uplatňoval monopol na prodej soli a čaje, od roku 1362 začal vybírat tradiční cla. Výsledkem byl růst daňových příjmů nutných pro úspěšné vojenské kampaně.\n\nZačátkem roku 1360 Ču kontroloval jihozápadní část Ťiang-su, celý An-chuej na jih od Jang-c’-ťiang a vnitrozemí Če-ťiangu (roku 1393 měla tato území 7,8 miliónu obyvatel). Srovnatelnou moc, s početnějším obyvatelstvem, ale horší organizací, měla doména (od 1363 království Wu) Čang Š’-čchenga a stát Chan Čchen Jou-lianga. Říše Chan ležela západně od Čuova území a zahrnovala provincie Ťiang-si a Chu-kuang. Čang sídlící v Su-čou ovládal dolní tok Jang-c’-ťiang, od východních hranic Čuovy državy až k moři. Zatímco Ču, Čang a Čchen si rozdělili povodí Jang-c’-ťiang, zbytek jižní a střední Číny byl vesměs pod kontrolou „jednoprovinčních“ režimů – Fang Kuo-čen kontroloval východočínské pobřeží, Ming Jü-čen vládl v S’-čchuanu, trojice jüanských loajalistů (Čchen Jou-ting, Che Čen a Basalawarmi) ovládala Fu-ťien, Kuang-tung a Jün-nan. Tyto provinční režimy nebyly schopny ohrozit velkou trojku, ale byly silné v obraně.\n\nVálka mezi Čuovým Ťiang-nanem a Čchen Jou-liangovým státem Chan v letech 1360–63 zničila rovnováhu moci v povodí řeky Jang-c’ a přinesla Čuovi jasnou převahu nad ostatními soupeři i prestiž mezi jeho vlastními lidmi. Boje zahájil útok chanské armády na Nanking roku 1360, útočníci byli Čuem rozdrceni. Roku 1361 se válčilo v původně chanské provincii Ťiang-si, která přecházela z ruky do ruky. Následující rok získal kontrolu nad provincií Ču Jüan-čang.\n\nV lednu 1363 však armáda Čang Š’-čchenga překvapivě zaútočila na An-feng, kde sídlil sungský císař Chan Lin-er a zabila faktického vůdce režimu Liou Fu-tchunga. Ču sungské vládě formálně podléhal a Chan byl stále v armádě uctíván, proto mu na pomoc poskytl svou armádu. Zachráněný, ale bezmocný, Chan Lin-er byl poté usazen ve Čchu-čou, západně od Nankingu na druhém břehu Jang-c’-ťiang. Armáda však uvázla na severu do srpna 1363.\n\nOdchod hlavních sil Čuových vojsk na sever přinesl Čchenovi šanci na obrat ve válce. Postavil třistatisícovou armádu, která početně převyšovala hlavní síly Čua. Čchen očekával, že po dobytí Nan-čchangu místní náčelníci v Ťiang-si opět přejdou na jeho stranu a s využitím jejich sil zaútočí na Nanking. Ale nančchangská posádka pod velením Teng Jüa odolávala až do začátku června 1363. V polovině srpna konečně Čuovo vojsko a loďstvo vyrazilo z Nankingu s asi stotisíci muži. Dne 29. srpna 1363 se obě flotily srazily na jezeře Pcho-jang ve čtyřdenní bitvě, ve které bylo chanské loďstvo poraženo a sám Čchen Jou-liang padl.\n\nV letech 1364–1365 se Ču soustředil na obsazení a absorpci chanských teritorií. Mnoho chanských prefekturních a okresních velitelů se vzdalo bez boje, Chu-kuang byl pacifikován generálem Sü Ta do dubna 1365, střední a jižní Ťiang-si ovládli generálové Čchang Jü-čchun a Teng Jü do února 1365. Připojení těchto území dala Čuovi nejméně dvojnásobnou převahu v populaci proti komukoliv. Nejsilnějšími nepřáteli Čua nyní byli mongolský vojevůdce Kökö Temür v severní Číně a Čang Š’-čcheng usazený v Su-čou.\n\nRozšíření armády o bývalé chanské oddíly vyvolalo nutnost reorganizace vojsk. Proto roku 1364 Ču zavedl systém wej-suo. Vznikly pluky (\"wej\") o 5 600 mužích složené z 5 praporů (\"čchien-chu suo\") po 1 120 vojácích, každý z 10 rot (\"po-chu suo\").\n\nArmáda se po roce 1364 skládala ze 17 pluků veteránů, to jest vojáků, kteří byli ve službě před rokem 1363. Nejstarší z nich byli demobilizování, ostatní přiděleni posádce Nankingu, kolem něhož obdělávali půdu jako vojenští rolníci. Jejich produkce sloužila k výživě armády. Ostatní spolehliví, ale krátce sloužící vojáci, získaní při dobytí jižního An-chueje a středního Če-ťiangu, sloužili na bývalém chanském území v polních armádách, soustředěných v Nan-čchangu a Wu-čchangu, a posádkách rozptýlených po Ťiang-si a Chu-kuangu. Zbývající, vesměs bývalí chanští vojáci, byli s částí veteránů zařazení do polních armád vyslaných proti státu Wu pod generály Sü Taem a Čchang Jü-čchunem.\n\nPo porážce Čchen Jou-lianga si Ču od nového roku (tj. 4. února) 1364 přisvojil titul krále Wu (\"Wu wang\"), stejný jako užíval od října 1363 Čang Š’-čcheng. Ovšem nadále uznával svou formální podřízenost císaři Chan Lin-erovi a pokud Chan žil, užíval sungskou éru Lung-feng (Dračího fénixe). Nicméně administrativa byla jeho vlastní, sestavená podle jüanského vzoru.\n\nV letech 1365-67 Ču dobyl Čangův stát Wu. Čang se pokusil zaútočit už koncem roku 1364, než bude nepřítel schopen využít potenciálu nově dobytých území, ale Čangova ofenzíva byla na jaře 1365 odražena. Ču a jeho generálové se rozhodli před finálním útokem na srdce nepřítele, su-čouskou oblast, nejdříve „odstřihnout křídla“ Wu – obsadit území severně od Jang-c’ a wuskou část Če-ťiangu. Nejvyšším velitelem útočících vojsk byl jmenován Sü Ta; plán byl proveden, vzhledem k převaze útočící armády bez větších potíží a od prosince 1366 začalo desetiměsíční obléhání Su-čou.\n\nV lednu 1367 se Chan Lin-er utopil v řece Jang-c’. Čuův stát Wu se poté stal i formálně nezávislým. O rok později, s novým rokem 1368 se Ču Jüan-čang rozhodl přisvojit si titul císaře a změnit název státu. Podle mongolského vzoru povznášejícího titulu název říše stanovil na „Velká Ming“ (Ta Ming, , „Veliká záře“), a nadcházející druhý rok éry Wu přejmenoval na první rok éry „Chung-wu“ (, „Velká vojenská moc“).\n\nNa podzim 1367 Čuova vojska vytrhla proti Fang Kuo-čenovi a do prosince 1367 obsadila celé pobřeží. V listopadu 1367 armáda Chu Meje a loďstvo Tchang Chea a Liao Jung-čunga vyrazily na jih. Fu-ťien byl bez velkých bojů zabrán do února 1368, Kuang-tung v dubnu 1368. S posilou vojska Jang Ťinga, které přišlo z Chu-kuangu, byla do července 1368 obsazena i provincie Kuang-si.\n\nSoučasně s jižním tažením Ču vyslal dvěstěpadesátitisícovou armádou vedenou Sü Taem a Čchang Jü-čchunem dobýt severočínskou rovinu. Do března 1368 pozemní i námořní síly dobyly Šan-tung. Do května byl obsazen Che-nan. Pak nastala přestávka na zemědělské práce, během níž se císař setkal se svými generály v dobytém Kchaj-fengu a potvrdil zde plány tažení. V polovině srpna se mingská armáda dala znovu do pohybu a počátkem září dosáhla Ta-tu (dnešní Peking), před městem porazila mongolskou armádu a poté je obsadila, zatímco jüanský císař Togon Temür uprchl na sever do Šang-tu. Město bylo Číňany přejmenováno na Pej-pching (Severní mír). Poté tažení pokračovalo útokem na Šan-si.\nV lednu 1369 hlavní armáda vedená Sü Taem dobyla Tchaj-jüan, přičemž Kökö Temür ustoupil do Kan-su. Na jaře 1369 mingská vojska začala obsazovat i Šen-si. Provincie byla zabrána do září 1369, pohraniční boje s oddíly Kökö Temüra však trvaly do roku 1370.\n\nNa rok 1370 mingská vláda naplánovala útok na Mongolsko ve dvou směrech – generálové Li Wen-čung a Feng Šeng zaútočili z Pekingu na sever na mongolského císaře a Sü Ta vytáhl ze Si-anu proti Kökö Temürovi. Začátkem května 1370 byl Kökö Temür poražen a uprchl do Karakorumu. Přes 84 000 jeho vojáků padlo do mingských rukou a Číňané poté postupovali na západ podél toku Chuang-che. Li zatím postoupil do Šang-tu, jüanský císař Togon Temür ustoupil severněji do Jing-čchangu a v květnu 1370 zemřel. Císařskou hodnost převzal jeho třiadvacetiletý syn Ajuširidara. V červnu byl Liem dobyt i Jing-čchang. Ajuširidara uprchl, ale jeho císařovna a syn Maidiribala byli s více než 50 000 vojáky zajati. Mongolský vládce se na útěku zastavil až v Karakorumu, kam se stáhly i zbytky Kökövy armády.\n\nPo vítězství nad Mongoly mingská vláda obrátila pozornost na říši Sia v S’-čchuanu. Zdejší režim udržoval s Mingy korektní vztahy. Podrobit se ale odmítl a tak začátkem roku 1371 generál Fu Jou-te dostal rozkaz zaútočit na S’-čchuan ze severu. Současně Tchang Che a Liao Jung-čung postupovali s flotilou proti proudu Jang-c’-ťiang. Byli zprvu zastaveni, ale po odeslání části obránců na sever proti úspěšnému postupu druhé armády a využití dělostřelecké převahy se pohnuli vpřed a do září 1371 byl S’-čchuan zabrán. Pak zůstala jihozápadní hranice deset let stabilní, dokud v letech 1381–1382 nebyl dobyt promongolský Jün-nan.\n\nNa rok 1372 císař připravil široce koncipovaný útok na Mongolsko. Sü Ta vyrazil se stopadesátitisícovou armádou ze Šan-si přes Gobi na Karakorum, na západě měl Feng Šeng s padesáti tisíci jezdci dobýt západní část kansuského koridoru a Li Wen-čung měl také s padesáti tisíci vojáky zaútočit na východě Mongolska a v Mandžusku. Feng Šengova vojska splnila úkol, ale střední a východní armáda byly Mongoly poraženy.\n\nNeúspěchy roku 1372 zničily sen Chung-wua stát se dědicem celého jüanského impéria jak v Číně, tak ve stepi. Navíc vzrostlo japonské pirátství a v provinciích Kuang-si, Chu-kuang, S’-čchuan a Šen-si vypukla povstání. Proto přešli Číňané na severu k obraně a o dva roky později vrátili zajatého prince Maidiribalu zpět do Mongolska.\n\nChung-wuova veřejná prohlášení byla plná sympatií pro rolníky a nepřátelství a nedůvěry k bohatým pozemkovým vlastníkům a učencům. Sám o sobě hovořil jako o vesničanovi z pravého břehu řeky Chuaj. Na své bědné mládí nikdy nezapomněl. I jako císař si zachoval ideál vesnického soběstačného života v klidu, bez nutnosti vzdalování se z obce, který byl v jeho mládí nedosažitelným snem. A dělal co mohl, aby jej svým poddaným umožnil.\n\nKonečným cílem všech Chung-wuových reforem byla politická stabilita státu. Dosažení tohoto cíle byla podřízena všechna politika a povaha institucí, i sociální a ekonomická struktura společnosti. Chaos a vláda cizinců, ze kterých se zrodila nová dynastie, ještě posílily tíhnutí k řádu.\n\nPři budování nové společnosti na troskách jüanské říše císař věnoval velkou péči legislativě, která se týkala všech sektorů společnosti. Přitom se projevil jako energický a kreativní zákonodárce, zákony byly vydávány, revidovány a modifikovány po celou dobu jeho vlády. Neustálé změny vyvolávaly občasné protesty úředníků.\n\nChung-wuova legislativa měla čtyři hlavní témata. Prvním, nejširším, byla touha po zachránění světa prostřednictvím morální reformy, snaha po obnovení řádu. Druhým byla snaha o kontrolu byrokracie, ukáznění následovníků a řízení vlády. Třetím bylo odstranění špatných a nespolehlivých úředníků. Čtvrtým byl odpor vůči úpadku přicházejícím s časem, kdy se Ču jako patriarcha rodu snažil zabránit rozkladu společnosti a dynastie v budoucnosti i změnám svých zákonů.\n\nPráce na sestavení nového zákoníku – \"Ta Ming lü\" byly zahájeny roku 1364. Kodex, založený na konfuciánských principech, ve značné míře vycházel se starého tchangského zákoníku z roku 653. Prvotní znění bylo odsouhlaseno roku 1367, definitivní verze byla přijata roku 1397 a zůstala neměnná do pádu říše, i když byla doplňována dodatečnými ustanoveními.\n\nHlavním městem říše byl Nanking (Nan-ťing, Jižní hlavní město), do 1368 nazývaný Jing-tchien. V 60. a 70. letech probíhala rozsáhlá výstavba metropole. Na 200 000 dělníků obehnalo město hradbami dlouhými téměř 26 km, tehdy nejdelšími na světě, a vybudovalo císařský palác i vládní čtvrť. Roku 1368 císař pobýval v červnu – srpnu a říjnu – listopadu v Kchaj-fengu, tehdy proto označovanému za Pej-ťing (Severní hlavní město).\n\nRoku 1369 Chung-wu otevřel debatu o přemístění hlavního města. V srpnu zvítězil jeho názor o přenesení metropole do Feng-jangu (tehdy nazývaném Lin-chao), císařovu rodném okresu v severním An-chueji, na jižním břehu řeky Chuaj, asi 100 km severně od Nankingu. Byla zahájena velkoryse koncipovaná výstavba budoucí metropole, nazvané Čung-tu (Střední hlavní město). Oblast byla vylidněná už od hladomoru ve 40. letech, proto byli k Feng-jangu přesidlovány rodiny bezzemků z jihu. Roku 1375 se ale císař myšlenky na přemístění hlavního města vzdal a práce byly zastaveny.\n\nS nástupem na trůn Chung-wu jmenoval manželku císařovnou a nejstaršího syna Ču Piaa následníkem trůnu. Císař kolem sebe shromáždil řadu osobností vojenských i civilních, nicméně civilní úředníci nikdy nedosáhli prestiže a významu vojáků. Roku 1367 jmenoval vévody (\"kung\") tři své nejbližší spolupracovníky – generály Sü Taa a Čchang Jü-čchuna a úředníka Li Šan-čchanga. Po vyhlášení říše Ming obdržel hodnosti a tituly i širší okruh věrných generálů. Tato vojenská elita byla vybraná na základě schopností, své postavení však její členové předávali synům. Generálové se stali vládnoucí vrstvou říše, nadřazenou úřednickému aparátu. Úředníci neměli politickou iniciativu, pouze přenášeli dolů císařovy příkazy a požadavky. Svým způsobem se reprodukovalo uspořádání vzniklé za dynastie Jüan, přičemž vládnoucí vrstvu Mongolů a Se-muů nahradily rodiny zasloužilých vojevůdců spojené příbuzenskými svazky mezi sebou i s císařským rodem.\n\nAdministrativní aparát byl vybudován podle jüanského vzoru. V čele civilní správy stál ústřední sekretariát vedený dvěma hlavními rádci, neformálně označovanými za první ministry. Podléhalo mu šest ministerstev – státní správy, daní, obřadů, vojenství, trestů a (veřejných) prací. Administrativu kontroloval cenzorát, nad armádou bděla hlavní vojenská komise. Civilní správa, za panování pozdějších císařů – jádro vlády, tvořila pouze servisní systém sloužící k zabezpečení financí a logistiky pro armádu. Správa provincií byla v tomto duchu zprvu pod kontrolou generála, kterému podléhaly i civilní úřady. V 70. letech vliv vojáků zeslábl, když byli na vedoucí pozice v provinciích obvykle jmenování ministři. Regionálním vojenským velitelům zůstala administrativa spojená se spravováním záležitostí vojenských rolníků v systému \"wej-suo\".\n\nV 70. letech se systém \"wej-suo\", zavedený roku 1364, stabilizoval, když bývalí vojáci sloužili jako dědiční vojenští rolníci, přičemž každá rodina měla povinnost dodat jednoho člena každé generace k aktivní službě. Armáda byla díky produkci vojenských rolníků soběstačná. Roku 1393 se ozbrojené síly říše skládaly z 326 pluků a 65 samostatných praporů. Po roce 1368 byla armáda pravděpodobně větší než bylo třeba, ale vláda se obávala následků rozsáhlé demobilizace.\n\nPočet |eunuchů v paláci císař omezil na 100, v obavě z důsledků jejich vlivu. Později povolil zvýšení jejich počtu na 400, ale zakázal jim učit se číst, psát a vměšovat se do politiky.\n\nObnovovala se státní správa na konfuciánských principech. V únoru 1371 císař rozhodl o konání provinčních a okresních zkoušek každé tři roky, provinční proběhly už v březnu. Ale už roku 1377 úřednické zkoušky zrušil v důsledku nespojenosti s kvalitou absolventů. Přestože podporoval konfuciánství, choval hlubokou nedůvěru k třídě úředníků a neváhal je tvrdě trestat za spáchané přečiny. Po obnovení zkoušek roku 1384 popravil hlavního zkoušejícího, poté, co vyšlo najevo, že dotyčný uděloval stupeň \"ťin-š’\" pouze uchazečům z jihu.\n\nÚředníků nebylo ani 8 000, polovina na nízkých stupních (osmém a devátém), nepočítaje v to nejméně 5 000 učitelů ve vládních školách. Na rozdíl od pozdějších let v raném mingském období se zkouškami nezískalo dost kandidátů, místa byla mnohdy obsazována na základě doporučení a známostí. Úřednický systém se teprve tvořil a zavedení zkoušek mělo bezprostředně především symbolický význam přihlášení ke konfuciánství.\n\nKvalifikovaní konfuciánsky vzdělaní úředníci obsazovali ve státní správě pouze řídící místa. Rutinní administrativa a „vyplňování formulářů“ byly úkolem řadových zaměstnanců a pomocníků, vybíraných z místního obyvatelstva. Bylo jich nejméně čtyřikrát více, než úředníků.\n\nPlaty úředníků i příjmy členů císařského rodu byly zhruba pětinové proti stavu za minulých dynastií. A to ještě úředníky vláda vyplácela v papírových penězích nebo je nutila přijímat obrazy, kaligrafii nebo pepř. Úředníci a důstojníci, jejich rodiny a příbuzní, nesměli obchodovat ani půjčovat peníze. Zejména na nižších stupních hierarchie měli proto úředníci problém se uživit, který byl pro poctivé neřešitelný, pokud sloužili daleko od zajištěných příbuzných.\n\nVesnice tvořily samosprávné komunity řešící si vnitřní spory bez zásahů úředníků, kterým ostatně Chung-wu nedoporučoval vůbec vstupovat na venkov. Fungovaly ne na základě zákonů, ale konfuciánské morálky.\n\nByl proveden soupis obyvatelstva evidovaného v Žlutých registrech. Pozemky, jejich kvalitu, zdanění a vlastnictví evidovaly registry rybích šupin (nazvané podle jejich vzhledu). Za výběr daní byli zodpovědní oblastní daňoví správci (\"liang-čang\"), jmenovaní okresními úřady z členů majetných rodin. Roku 1371 byl v povodí Jang-c’-ťiang zaveden systém místní samosprávy \"li-ťia\" a postupně se rozšiřoval po říši. Všechny řádné státní výdaje, kromě pozemkové daně, byly hrazeny pomocí povinných služeb a dodávek obyvatelstva. V systému \"li-ťia\" (stovek – \"li\" a desítek – \"ťia\" rodin) služby odváděla vždy jedna \"ťia\", po roce ji vystřídala další. Na rozdíl od pozemkové daně byla tato forma zdanění progresivní. Velké infrastrukturní projekty, jako výstavba cest a hrází či kanálů, byly hrazeny dalšími rekvizicemi \"ad hoc\".\n\nDaně byly nízké – jejich výše byla pro každý region pevně stanovena, a určena tak, aby rolníci odváděli 3 % úrody. Odváděné byly v naturáliích, za dodávky do státních skladů bylo zodpovědné obyvatelstvo. Přeprava, mnohdy na značnou vzdálenost stovek kilometrů, značně zatěžovala daňové poplatníky. Náklady na dopravu byly u obilí dopravovaného do Nankingu třikrát i čtyřikrát vyšší než jeho cena, u dodávek pro armádu na severní hranici převyšovaly jeho cenu dokonce šestkrát až sedmkrát. Daně a dávky od rolníků vybíralo ministerstvo daní, ministerstvo prací se staralo o řemeslníky. Ti museli pracovat ve státních manufakturách po dobu tří měsíců jednou za 2 až 5 let, v závislosti na profesi. Ministerstvo vojenství vedlo soupisy vojenských rolníků a také od nich vybíralo dávky a daně. Jelikož státní příjmy a výdaje byly realizovány příkazy obyvatelstvu dodat požadované statky na určené místo, nebylo třeba velkých skladů. Úředníci ale nebyli schopni vždy nasměrovat dodávky na potřebná místa, důsledkem byla řada lokálních zásobovacích krizí.\n\nHeslem Chung-wua byla šetrnost a jednoduchost. Císař chtěl obnovit jednoduchou zemědělskou ekonomiku, ostatní odvětví byla považována za doplňková. Spotřeba bohatých a privilegovaných byla omezována v obavě, že předvádění se bude mít destruktivní účinky na soudržnost společnosti, a podkopá sociální a ekonomické základy státu. Od privilegovaných byla vyžadována sebeomezení, jejichž ospravedlnění bylo hledáno v konfuciánské morálce. Materiální zájmy a sobectví bylo odmítáno. Chung-wu neváhal jít příkladem. Spokojil se s prostým jídlem i vybavením paláce. Potěšení z pohodlí, luxusu a majetku, pokládal za nepřijatelnou sebestřednost a známku korupce. Typickými nařízeními v tomto duchu bylo vysázení zeleninových zahrad místo květinových v palácích jeho synů, zákaz chovu zvířecích miláčků (například tygrů) spojený z výzvou nahradit je užitečnými zvířaty, kupříkladu kravami. Zakazováno bylo pěstování druhů rýže vhodných pro výrobu rýžového vína. Vláda regulovala i spotřebu, pro každou třídu obyvatelstva byla stanovená úroveň jídla, oděvů, bydlení a dopravy. Výsledkem byla snaha o přísnou regulaci celého života poddaných, včetně pokusů prosadit standardy pozdravů i styl písemných textů, omezování lidí při výběru jmen a zákazy používání znaků připomínajících mnišskou epizodu císařova života.\n\nCísař byl přesvědčen, že pokud ani jeden muž nebude bez pole a ani jedna žena bez tkalcovského stavu, strádání pomine. Koncentrace pozemkového vlastnictví v rukou boháčů se s tímto ideálem neslučovala, a navíc bohatí vlastníci nacházeli cesty jak neplatit daně. V posledních letech dynastie Jüan dokonce klesl výnos pozemkové daně na nulu. Chung-wu reagoval konfiskací půdy a jejím rozdělením mezi bezzemky. Kdo opustil majetky během válek, neměl nárok na jejich vrácení, byly mu sice přiděleny náhradní pozemky, ale pouze pokud na nich zamýšlel osobně pracovat. Kdo obsadil větší pozemky než byl schopen obdělat, byl potrestán a půda mu byla zabavena. Zatímco sungský císař Tchaj-cu povzbuzoval velké pozemkové vlastníky a říkal, že boháči jsou branou bohatství pro celou zemi, Chung-wu se snažil boháče zlikvidovat, po jeho reformách prakticky nezůstali velcí pozemkoví vlastníci.\n\nPo nástupu na trůn přesídlil 14 300 bohatých rodin z Če-ťiangu a okolí Jing-tchienu z jejich panství do Nankingu. Obrovské majetky buddhistických klášterů, které za dynastie Jüan například v provincii Šan-tung vlastnily 3/5 půdy, byly zkonfiskovány, 3000 buddistických a taoistických klášterů zrušeno, 214 tisíc buddhistických a 300 tisíc taoistických mnichů a mnišek vráceno světskému životu a kláštery omezeny na jeden s maximálně dvěma mnichy v okrese. Volná půda byla přidělována bezzemkům. Na severu dostávali rolníci 15 \"mu\" na pole a 2 na zahradu, na jihu rolníci obdrželi 16 \"mu\", vojenští rolníci 50 \"mu\".\n\nV kontrastu s postojem k bohatým byla péče o chudé výrazně zvýšena (a v 16. století už považována za běžnou). V každém okresu vláda nařídila zřídit útulky pro žebráky, ostatní nemajetní měli garantovány příděly rýže, dřeva a látek, osmdesátiletí a starší i maso a víno. Náklady hradily prostřednictvím systému \"li-ťia\" bohaté rodiny, a to pod hrozbou konfiskace majetku.\n\nOrné půdy se nedostávalo, proto zemědělci, kteří zúrodnili neobdělávanou půdu, byli tři roky osvobozeni od daní. Vláda dále podporovala běžence a obyvatelstvo hustě osídlených oblastí k přesídlení na prázdnou půdu na severu, poskytujíce přesídlencům různé úlevy. V zájmu zvýšení množství pracovní síly bylo zrušeno otroctví (vlastnit otroky bylo povoleno pouze členům císařského rodu), snížen počet mnichů, zakázána koupě a prodej svobodných lidí, včetně přijímání žen, dětí a souložnic jako zástav a zakázáno obchodování z otroky.\n\nMimo znovuobdělání opuštěné půdy byla přijata opatření pro obnovení zavlažovacích systémů. Chung-wu rozkázal místním úřadům informovat dvůr o všech požadavcích a připomínkách obyvatelstva ohledně oprav nebo výstavby zavlažovacích staveb. Roku 1394 císař zvláštním výnosem nařídil ministerstvu veřejných prací uvést do řádného stavu kanály a přehrady pro případ sucha nebo přívalových dešťů, současně rozeslal po zemi absolventy státní školy a technické specialisty dozírající na protipovodňové stavby. V zimě roku 1395 bylo po celé zemi postaveno 40 987 hrází a odvodňovacích kanálů.\n\nInflace závěru jüanské doby vedla k opuštění papírových peněz a návratu k zrnu jako základnímu prostředku směny. Chung-wu poprvé razil mince roku 1361, nicméně tehdejší nevelké ražby neměly výraznější ekonomický dopad. Především vyjadřovaly nárok na politickou samostatnost. V 60. letech vláda neměla sílu ovlivňovat ekonomiku, proto tolerovala i oběh starých mincí a stanovení cen nechala na trhu.\n\nPo sjednocení Číny mince obíhaly s potížemi, podle úředníků kvůli nedostatečnému množství, což chtěli řešit snížením obsahu mědi o desetinu, aby mohl být zvýšen jejich počet. Císař devalvaci odmítl, a protože těžba nemohla dostatečně vzrůst, vláda se roku 1375 vrátila k papírové měně (státovkám), která měla sloužit jako základní prostředek směny, s měďáky v pomocné funkci. Podobně jako za dynastie Jüan se i nyní vláda snažila podpořit papírové peníze zákazem užití drahých kovů nebo jiných komodit v obchodu, ale na rozdíl od jüanských dob nebyly papírové peníze směnitelné za stříbro. Důsledkem byl rychlý pokles jejich hodnoty. Znejistělá vláda se pokoušela podpořit měnu manipulací s nabídkou peněz, přičemž kolísala mezi zastavením tisku i ražby a tiskem na plné obrátky. Když peníze vláda tiskla, tak ve zcela nepřiměřeném množství, například roku 1390 byly příjmy vlády 20 miliónů kuanů (peněžní jednotka rovnající se 400 měďákům) ve státovkách, ale výdaje 95 miliónů oficiálně a fakticky ještě vyšší. Následky na sebe nenechaly čekat – cena státovek do roku 1394 klesla na 40 % nominální hodnoty a obchodníci se obrátili ke stříbru. Vláda reagovala snahou o stažení měďáků a opětovným (1397) zákazem užití stříbra v obchodu. Ceny byly pak obchodníky určovány ve stříbře, ale vzhledem k nedostatku drahých kovů vypláceny v papírových penězích, v postupně klesajícím kurzu. Stříbro a zlato se staly měřítkem hodnoty a státovky platebním prostředkem.\n\nPolitika namířená proti stříbru může být interpretována jako součást snahy o zlomení moci ťiangnanských boháčů, dříve straníků Čang Š’-čchenga (vedle vyvlastňování, vysokých daní a přesídlování). Stříbro dávalo jeho vlastníkům podle císařova názoru nepřiměřenou autonomii. Z tohoto hlediska je odmítání směnitelnosti státovek za stříbro pochopitelné.\n\nCísařovu nedůvěru k úřednické elitě doplňoval přezíravý postoj k obchodníkům. Zlomení moci vrstvy obchodníků a velkých pozemkových vlastníků viděl císař jako jeden z nejdůležitějších úkolů své vlády. Zavedl vysoké daně pro Su-čou a okolí – tehdy obchodní a ekonomické centrum Číny. Navíc několik tisíc zdejších zámožných rodin bylo přinuceno přesídlit k Nankingu a na jižní břeh Jang-c’-ťiang. Aby zabránil nepovolenému podnikání, museli cestující obchodníci hlásit svá jména a náklad místním agentům, kontrolovaným úřady každý měsíc. Zboží byli povinni ukládat ve vládních skladech.\nNa obchodníky těžce dopadalo omezování mobility obyvatelstva. Cesty delší než 100 li (58 km) byly bez úředního povolení zakázány. Cestovní doklad obsahoval jméno, bydliště, jméno správce jeho \"li\", věk, výšku, popis obličeje a postavy, povolání, jména rodinných příslušníků. Nesrovnalosti byly důvodem k navrácení podezřelého domů a trestu.\n\nCestující lidé byli kontrolováni vojáky na cestách u přívozů i na ulicích. Hostince hlásily hosty úřadům, včetně údajů o cílech cest a dopravovaném zboží, které obchodníci museli uskladňovat ve státních skladech. Bez licence se nedalo obchodovat, při jejím vydání úřady kontrolovaly zboží, místo určení a ceny. Zprostředkovatelé (makléři) byli zakázáni. Pro většinu zboží vláda stanovila pevné ceny, jejichž nedodržení bylo trestáno. Konfiskaci a bičování vynesla obchodníkovi i špatná kvalita zboží.\n\nJen málokterá vláda uplatňovala pojetí čtyř tříd (sestupně úředníci, rolníci, řemeslníci, obchodníci) tak vážně a důsledně. Obchodníci byli vyloučeni z úřednických zkoušek, v kontrastu k rolníkům. Dokonce i řadoví zaměstnanci úřadů, kteří se dostávali do styku s finančními záležitostmi, byli kvůli tomu považováni za ohrožené korupcí. Proto nebyli připouštěni ke zkouškám, které by je mohly pozvednout mezi úřednickou vrstvu. Navzdory snaze vlády zájem obyvatel o obchod nepolevoval. Příčinu soudobí autoři viděli v tom, že úspěšná obchodní cesta vynesla více než roční práce na poli.\n\nV císařovu tíhnutí ke kontrole ekonomiky i společnosti představovaly styky se zahraničím vážný problém. V situaci, kdy vláda považovala obchod za rozkladnou sílu, byl soukromý zahraniční obchod nemyslitelný. Chung-wu zavedl politiku zakázaného moře – systematickou kontrolu nad zahraničními styky a zahraničním obchodem. Bránil Číňanům opouštět říši a cizincům přicházet a obchod s nimi trestal smrtí pro provinilce a vyhnanstvím pro jeho rodinu. Zakázal též budovat lodi s dvěma a více stěžni, přičemž existující byly zničeny, přístavy nechal zavalit kameny a kládami. Zahraniční zboží bylo zničeno, pobřeží osazeno strážemi. Cíl opatření císař vyjádřil větou „po moři nesmí plout ani kousek dřeva“. Nicméně zákaz soukromého zahraničního obchodu bez adekvátně výnosných alternativ vedl jen k pašeráctví. Vláda odpověděla silou, střežením hranic a tresty, ale nic nevyřešila. Později císař Jung-le reagoval zvětšením obchodu v rámci tributárního systému.\n\nZahraniční vztahy byly důležité jako symbol legitimity mingské vlády. Uznání její právoplatnosti a nadřazenosti okolními státy bylo vyjádřené odevzdáním tributu. Za tribut obdržely zahraniční delegace čínské zboží v odpovídající hodnotě. Tímto způsobem se mingská vláda snažila zahraniční obchod dostat pod kontrolu a omezit.\n\nRoku 1368 císař oznámil svůj nástup Koreji, Vietnamu, Čampě a Japonsku. Poselství s tributem poslaly následující rok Korea, Vietnam a Čampa; roku 1370 jávský Madžapahit; roku 1371 Japonsko, Siam, Kambodža a sumaterské království Malaju, roku 1372 Rjúkjú. Během let 1369–1397 vypravily nejčastěji poselstva Korea a Rjúkjú, Čampa, Siam a Vietnam (v uvedeném pořadí 20krát, 19krát, 18krát a 14krát). Pro přijímání misí fungovaly specializované úřady, od roku 1370 umístěné v Ning-po, Čchüan-čou (ve Fu-ťienu) a Kantonu. O čtyři roky později však byly zrušeny a objem tributárního obchodu výrazně omezen. Přesto však zůstal značný, například roku 1392 siamská mise přivezla 38 tun aromatických látek, roku 1382 jávská téměř 17 tun pepře.\n\nPřed dobýváním cizích zemí dal Chung-wu přednost stabilizaci vlády v Číně. Proto odmítl pomoci Čampě ve válce s Vietnamem a pouze Vietnamce pokáral za agresi. Po porážkách v Mongolsku roku 1372 varoval budoucí císaře před tužbou po slávě dobyvatele a doporučil jim omezit se na obranu Číny před „severními barbary“. V Japonsku považovala mingská vláda za legitimní jižní dvůr a kjótskou vládu za uzurpátory, nicméně nesáhla dále než k ostré korespondenci, a třebaže hrozila použitím síly, nikdy k tomu nedošlo. Měla totiž na paměti neúspěch mongolské invaze, který Japonci s chutí připomínali.\n\nDesetiletí 1371–80 bylo obdobím konsolidace a stability. Ale roku 1380 císař zahájil novou vlnu reforem, přičemž od té doby vládl přímo a osobně, za současného zesílení teroru vůči elitě.\n\nPodle rozhodnutí císaře měli jeho synové, obdaření tituly knížat (\"wang\"), obdržet vojenské velení v pohraničí a chránit tak říši. Kromě následníka se proto ostatní synové učili vedle konfuciánské vzdělanosti, kladoucí důraz na morální hodnoty, i válečnictví. Výchově synů věnoval císař velkou péči a pověřil jí učence v čele se Sung Lienem a Kchung Kche-ženem.\n\nSmyslem postavení císařových synů do čela vojsk bylo zmenšení vlivu vojenské nobility na stát. Spiknutí generálů se císař velmi obával a postupně byla, v souvislosti s případy Chu Wej-junga a Lan Jüa, řada generálů popravena. Císařova obava o bezpečnost nebyla nedůvodná, riziko spiknutí generálů bylo vždy přítomno. On sám se k moci dostal zradou dědiců Kuo C’-singa a později čelil spiknutím svých podřízených.\n\nNejschopnějšími vojevůdci mezi princi byli Ču Ti a Ču Kang, později se k nim přidali i Ču Fu, Ču Čen, Ču Č’ a Ču Po. Mezi literárně orientovanými císařskými princi vynikl Ču Su díly o jüanské dvorské poezii a léčivých rostlinách a Ču Čchüan prací o lyrických dramatech a encyklopedií alchymie a farmacie. Také Ču C’, Ču Tchan, Ču Čchun a Ču Po se cítili dobře ve společnosti učenců, ale byli zběhlí i ve válečném umění. Ne vždy se však princové chovali řádně, především Ču Šuang, Ču Su, Ču Fu, Ču C’, Ču Tchan, Ču Kuej a císařův prasynovec Ču Šou-čchien byli kvůli svému chování terčem císařových výtek.\n\nDevět nejstarších (po následníku trůnu) císařových synů bylo jmenováno knížaty roku 1370, dalších pět roku 1378 a ostatních deset 1391. Po dosažení přibližně dvaceti let věku byli posíláni do místa určeného titulem, první z nich roku 1378. S usídlením v regionech vzrostl jejich význam. Nejdůležitější byl druhý až čtvrtý syn, Ču Šuang, Ču Kang a Ču Ti, sídlící v Si-anu, Tchaj-jüanu a Pekingu, kteří veleli armádám na severní hranici. Kromě císařových synů byli ostatní členové císařského rodu ze správy země vyloučeni, v obavě z opakování dynastických sporů typických pro dynastii Jüan.\n\nStruktura civilní správy uspořádaná podle jüanského vzoru císaře částečně vzdalovala od přímého výkonu moci, a proto ho neuspokojovala. Začátkem 80. let přistoupil k radikální reorganizaci správního aparátu se základním cílem všestranné centralizace a růstu osobní moci vládce.\n\nRoku 1380 byl pro podezření z účasti ve spiknutí proti císaři uvězněn a popraven první ministr Chu Wej-jung, načež byla jeho funkce i s celým jeho úřadem (ústředním sekretariátem) zrušena. Císař navíc provždy zakázal jeho obnovení. Šestice ministerstev pak přímo podléhala císaři. Také cenzorát byl přechodně zrušen, hlavní vojenská komise řídící ozbrojené síly byla rozdělena na pět komisí, přičemž každá kontrolovala část vojsk v metropoli a pětinu regionů. Navíc císaři přímo podléhalo dvanáct pluků imperiální gardy v hlavním městě, jeden z nich, takzvaná garda ve vyšívaných uniformách, plnil roli tajné policie. Výsledkem byla fragmentace státní autority a vlády, která sice bezprostředně odstranila možnost státního převratu, ale dlouhodobě oslabila akceschopnost vlády.\n\nPo velké čistce roku 1380 následovaly menší procesy, jejichž oběťmi se stalo několik ministrů a náměstků ministrů, ale i císařův synovec Li Wen-čung a stovky méně významných osob. Popravy vyvolaly vlnu protestů ze strany úředníků poukazujících na demoralizaci státního aparátu a plýtvání lidskými zdroji. Císař kritiky nepotrestal, ale politiku nezměnil.\n\nRoku 1381 byl zaveden systém \"li-ťia\" v celé zemi, revidována evidence obyvatelstva zavedením Žlutých registrů, a proběhlo sčítání lidu. V souvislosti s přenesením zodpovědnosti za výběr daní na \"li\" v systému \"li-ťia\" byli oblastní daňoví správci roku 1382 zrušeni, ale už po třech letech obnoveni. Shromažďovali nyní daně od hlav \"li\" a dopravovali je do státních sýpek, nicméně výdaje na dopravu, účetní a dozor hradila \"li\".\n\nTažení proti velkým pozemkovým vlastníkům se nevyhýbalo ani novým mingským hodnostářům. Roku 1380 bylo zrevidováno vlastnictví pozemků získaných ministry a úředníky, roku 1381 totéž dopadlo i na nositele šlechtických titulů, včetně členů císařského rodu. Všichni museli vrátit získané pozemky státu, náhradou byli vypláceni v rýži a hedvábí. Výsledné rozdrobení pozemků se udrželo dlouhou dobu. Ještě o dvě století později mohl Che Liang-ťün (1506–1573) napsat, že v okrese Su-čou nejsou velkostatkáři a nikdo nemá více než desetinásobek polí drobného rolníka.\n\nRoku 1382 císaře postihla vážná ztráta, zemřela císařovna Ma. Téhož roku nově jmenovaný předseda Velkého odvolacího soudu zkritizoval císařovu podporu buddhistických mnichů, jejich privilegia u dvora a postavení ve vládě. Poté císař omezil jejich vliv. Současně zesílila podpora konfucianismu, po celé říši byly otevřeny Konfuciovy chrámy, roku 1369 uzavřené, kromě jednoho v jeho rodišti. Příklon ke konfuciánství vyústil roku 1384 v obnovení úřednických zkoušek. Jediné texty u nich požadované byly čtyři knihy a pět klasiků. Prosazování konfucianismu posílilo převahu morálních hledisek při řízení státu nad ekonomickými.\n\n80. léta přinesla aktivnější zahraniční politiku. V letech 1380 a 1381 severní pohraniční vojska obnovila mohutné výpravy za Velkou zeď. Roku 1381 mingská armáda, vedená Fu Jou-tem, rychle dobyla Jün-nan, potlačení řady místních povstání však zaměstnalo Fu Jou-teho vojáky po několik dalších let. A protože bylo nutno vydělit početné oddíly také ke střežení pobřeží před pašeráky a piráty, mohla být ofenzíva na severu obnovena až roku 1387. Tažení do Mandžuska roku 1387 bylo celkem úspěšné, nicméně velící generál, Feng Šeng, byl odvolán a nahrazen Lan Jüem. V tažení roku 1388 dvěstětisícová Lan Jüova armáda rozhodně porazila Mongoly u řeky Sungari a u jezera Bujur Núr. Číňané zajali 73 tisíc mongolských bojovníků, včetně mongolského následníka a jeho mladšího bratra. Mongolský chán Togus Temür uprchl, ale příští rok byl zavražděn a spory o nástupnictví jeho lid paralyzovaly. Lan Jü za odměnu obdržel titul vévody, šest generálů jeho armády se stalo markýzi. Výsledkem tažení bylo i připojení poloostrova Liao-tung.\n\nOd roku 1390 veleli armádám posílaným severně od zdi císařovi synové, zejména Ču Ti, ale i Ču Šuang, Ču Kang a Ču Fu. Současně od začátku 90. let začala další vlna zatýkání. Na podzim 1391 korunní princ Ču Piao vyjel na inspekční cestu do Šen-si, při níž měl prověřit možnost přemístění hlavního města do Si-anu. Po návratu onemocněl a roku 1392 zemřel. Náhlá smrt následníka trůnu mocenský systém destabilizovala. Novým korunním princem jmenoval císař Ču Piaova syna Ču Jün-wena. Ve snaze zabezpečit hladké předání moci mladému dědici rozpoutal Chung-wu roku 1393 novou mohutnou vlnu čistek počínající obviněním a popravou generála Lan Jüa. V těchto čistkách císař zničil vojenskou nobilitu.\n\nBěhem třiceti let Chung-wuovy vlády v politických čistkách zahynulo 100 tisíc lidí. Především čistka roku 1390 získala plošný charakter, když se zatýkání a popravy rozšířily na celou vládnoucí vrstvu. Císař tehdy zřejmě dospěl k závěru, že vojenská dědičná elita není oporou trůnu a rozhodl se ji zlikvidovat. V rámci snahy o likvidaci křiklavých majetkových nerovností bylo pod záminkou spojení se zrádnými politiky popraveno i množství statkářů a obchodníků, kteří se provinili pouze svým bohatstvím.\n\nVzniklé mocenské vakuum však nevyplnili civilní úředníci, ale především císařovi synové. Ti nyní, stejně jako dříve generálové, střídali službu na hranici u vojsk s audiencemi v hlavním městě. Za Chung-wuova života tak byli stabilizujícím prvkem. Ale protože loajalita generálů a úředníků byla nyní směřována spíše k osobě císaře než k úřadu, přišla po jeho smrti krize.\n\nCísař Chung-wu vážně onemocněl v prosinci 1397 a znovu od 24. května 1398, 22. června se mu přitížilo a 24. června 1398, po třiceti letech panování, zemřel. Pohřben je v mauzoleu Ming-siao-ling postaveném na jižní straně Purpurové hory východně od Nankingu.\n\nV tradiční čínské historiografii byl Chung-wu považován za typického zakladatele dynastie, který zajistil Číně vyvedení z chaosu občanské války a osvobození z cizí nadvlády. Sjednotil zemi a obnovil řád ve společnosti, položil základy dlouhé éry prosperity a rozmachu pod vládou nové dynastie. V tomto duchu dostal od svého nástupce posmrtné jméno Tchaj-cu („Velký předek“). Stejný přístup zaujaly i oficiální dějiny dynastie (Ming-š’) sepsané za dynastie Čching.\n\nModerní historici, poznamenaní vymezováním se vůči diktátorům 20. století, antimonarchistickým smýšlením a psychologizujícím přístupem k osobnostem, mají mnohdy tendenci zdůrazňovat despotickou povahu jeho režimu a přičítat ji paranoie, či obecněji nějaké duševní nemoci. Vidí ho především jako diktátora, jehož rozmarům a paranoie padlo za oběť množství životů.\n\nMéně závislá na ideologických předsudcích je snaha pochopit osobu císaře v kontextu jeho doby a životní cesty. Toto pojetí zdůrazňuje závislost cílů i prostředků k jejich dosažení na císařově životní zkušenosti. Za klíčové období jeho života, ve kterém zformoval svoji životní filozofii, pokládá jeho mládí, kdy žil v bídě a bez domova.\n\nAť je zdůrazňována ta, či ona stránka Chung-wuova života, je pokládán za jednoho z nejvlivnějších a nejpozoruhodnějších vládců čínské historie, jehož reformy určily charakter čínského státu a společnosti na dlouhá staletí. V zájmu vytvoření řádné a správné společnosti přijal neokonfuciánství v Ču Siho verzi za státní ideologii, což umožnilo jeho všeobecné rozšíření. Definitivní zformování mechanismu úřednických zkoušek a následná masivní indoktrinace elity národa jejich prostřednictvím měla hluboký vliv na charakter země.\n\nReformou centrálních správních orgánů spojenou se zrušením úřadu hlavního rádce, odpovídajícího dnešnímu předsedovi vlády, ztratili úředníci silného reprezentanta, což přineslo výraznou převahu vládce. V kontrastu k situaci v sungské a jüanské říši tím nastoupila despotická vláda císaře, zachovaná i čchingskou dynastií. Odlišný pohled chápe sjednocení země v centralizovaném státu v čele s všemocným císařem v mingské éře jako vyvrcholení dlouhodobého procesu započatého dynastiemi Čchin a Chan.\n\n\n"}
{"id": "506836", "url": "https://cs.wikipedia.org/wiki?curid=506836", "title": "Diol", "text": "Diol\n\nDiol nebo též glykol je chemická sloučenina obsahující dvě hydroxylové skupiny (-OH).\n\nVicinální diol je diol se dvěma hydroxylovými skupinami ve vicinálních (sousedních) pozicích, tedy vázanými na přilehlé atomy. Mezi příklady patří 1,2-ethandiol čili ethylenglykol HO-(CH)-OH, běžná součást nemrznoucích kapalin, nebo propan-1,2-diol čili propylenglykol, HO-CH-CH(OH)-CH.\n\nGeminální diol má dvě hydroxylové skupiny vázané na stejný atom. Mezi takové dioly patří methandiol HC(OH) a 1,1,1,3,3,3-hexafluorpropan-2,2-diol (FC)C(OH), hydratovaná forma hexafluoracetonu.\n\nMezi dioly, kde jsou hydroxylové funkční skupiny od sebe více vzdáleny, patří butan-1,4-diol HO-(CH)-OH, bisfenol A nebo pentan-1,5-diol.\n\n"}
{"id": "506857", "url": "https://cs.wikipedia.org/wiki?curid=506857", "title": "Mistrovství Evropy v atletice 1994", "text": "Mistrovství Evropy v atletice 1994\n\n16. mistrovství Evropy v atletice se uskutečnilo ve dnech 7. – 14. srpna 1994 v hlavním městě Finska, v Helsinkách. Místem konání byl olympijský stadion v Helsinkách, na kterém se uskutečnil evropský šampionát již v roce 1971 a v roce 2012 se zde konal také XXI. ročník.\n\nPoprvé se na šampionátu uskutečnil trojskok žen. Naposledy se naopak konal běh na 3000 metrů žen. Na následujícím šampionátu v Budapešti 1998 ženy běžely premiérově závod na 5000 metrů.\n\nČeskou republiku na tomto šampionátu reprezentovalo 22 českých atletů (13 mužů a 9 žen).\n\n"}
{"id": "506862", "url": "https://cs.wikipedia.org/wiki?curid=506862", "title": "Výpočty s libovolnou přesností", "text": "Výpočty s libovolnou přesností\n\nV informatice se výpočty s libovolnou přesností rozumí takové výpočty, kdy je počet použitelných číslic a tedy i přesnost výpočtu omezena pouze množstvím paměti. To je situace odlišná od běžnějšího rychlého počítání s pevně danou přesností, které bývá implementováno v aritmeticko-logických jednotkách (přesnost bývá 6 až 16 desetinných míst).\n\nKromě čistě teoretických matematických výpočtů (jako je výpočet čísla π na velký počet míst) je práce s čísly o libovolné přesnosti například běžnou součástí algoritmů asymetrického šifrování, které jsou implementovány mimo jiné v každém moderním webovém prohlížeči.\n"}
{"id": "506863", "url": "https://cs.wikipedia.org/wiki?curid=506863", "title": "Delfínovec laplatský", "text": "Delfínovec laplatský\n\nDelfínovec laplatský (\"Pontoporia blainvillei\") je jediný druh rodu \"Pontoporia\" z řádu kytovců. Pro bližší určení přísluší do čeledi delfínovcovití z podřádu ozubených. Žije v ústí jihoamerické řeky Río de la Plata. Je jediným delfínovcem, který zavítá i do brakických vod atlantického pobřeží Jižní Ameriky, kde bývá spatřen v početných skupinách.\n\nJe to nejmenší kytovec vůbec, bývá dlouhý 1,4 až 1,6 metrů, barvy hnědavě šedé až šedé a váží průvěrně 60 kg. Čelisti má silně protažené a velmi úzké a nachází se v nich průměrně 200 až 240 zubů. Jeho zrak je slabý. Při orientaci a lovu je odkázán výhradně na echolokaci, která zrak spolehlivě nahrazuje. Jeho dlouhá čelist (rezonátor a zvukovod) svědčí o výborných orientačních schopnostech. Je jediným druhem ozubených kytovců, jehož lebka je symetricky stavěná.\n\nJeho potravu tvoří výhradně ryby, a to sladkovodní i mořské. Samice je stejného vzhledu jako samec, špatně se rozlišují. Samice rodí většinou jen jedno mládě.\n\n"}
{"id": "506869", "url": "https://cs.wikipedia.org/wiki?curid=506869", "title": "Alois Wessels", "text": "Alois Wessels\n\nAlois Wessels (16. června 1864 Loštice – 1944) byl český podnikatel, zakladatel největší tvarůžkářské výroby v českých zemích a zároveň bývalém Rakousku-Uhersku.\n\nJeho podnik nesl označení A.W., byl založen v roce 1876 a dnes v původní výrobě pokračují potomci Aloise Wesselse.\n\n"}
{"id": "506877", "url": "https://cs.wikipedia.org/wiki?curid=506877", "title": "Jan Firbas", "text": "Jan Firbas\n\nJan Firbas (25. března 1921 – 5. května 2000) byl přední český jazykovědec, anglista, jeden z hlavních pokračovatelů funkčně-strukturálního bádání Pražské jazykovědné školy.\n\nJan Firbas vystudoval obory filozofie, germánská filologie a anglická filologie na Filozofické fakultě Masarykovy univerzity v Brně. Byl žákem profesora Josefa Vachka a hned po studiích v roce 1948 nastoupil na Katedru anglistiky a amerikanistiky této fakulty. Této katedře zůstal věrný až do konce svého života. Vzhledem k politickému a náboženskému pronásledování v bývalé ČSSR mu byla udělena nejvyšší vědecká hodnost (DrSc.) a titul univerzitního profesora až po pádu komunistického režimu. Přesto se mu za jeho vědeckou práci především v oblasti teorie funkční větné perspektivy dostalo - zejména ze západních zemí - mnoha ocenění už v předlistopadovém období. Kromě zvaných přednášek a studijních pobytů (např. University of Erlangen-Nuremberg, Netherlands Institute for Advanced Studies (Wassenaar), University College London) byly jeho vědecké aktivity oceněny udělením tří čestných doktorátů: University of Leeds (1986), Katholieke Universiteit Leuven (1986) a University of Turku (2000).\n\nTeorii funkční větné perspektivy věnoval Jan Firbas podstatnou část svého vědeckého bádání a napsal o ní obrovské množství odborných studií a článků. Hlavní aspekty této teorie shrnul v monografii \"Functional Sentence Perspective in Written and Spoken Communication\" vydané nakladatelstvím Cambridge University Press v roce 1992. V současné době se připravuje souborné vydání díla Jana Firbase po názvem \"Collected Works of Jan Firbas\", projekt iniciovaný a připravený jeho vynikajícím žákem univ. prof. dr. Alešem Svobodou. První svazek (ISBN 978-80-210-5128-7) tohoto souborného vydání (ISBN 978-80-210-5127-0) byl oficiálně představen v Brně dne 12. května 2011.\n\nÚplný soupis prací Jana Firbase je dostupný ve 29. svazku série \"Brno Studies in English\" (2003) na str. 99-108 a také v publikaci Hladký, J. (ed.): \"Language and function: to the memory of Jan Firbas\", Amsterdam/Philadephia: John Benjamins, 2003, ISBN 978-90-272-1558-1 na str. 9-22. Tento soupis je rovněž součástí prvního svazku \"Collected Works of Jan Firbas\" na stranách 362-379.\n\n\n\n"}
{"id": "506878", "url": "https://cs.wikipedia.org/wiki?curid=506878", "title": "Ramat Aviv", "text": "Ramat Aviv\n\nRamat Aviv (: רמת אביב, doslova „Jarní výšky“) je městská čtvrť v severozápadní části Tel Avivu v Izraeli, která leží severně od řeky Jarkon. Je součástí správního obvodu Rova 1 a samosprávné jednotky Rova Cafon Ma'arav.\n\nRamat Aviv je rozsáhlý urbanistický soubor budovaný postupně v několika etapách od 50. let 20. století. Vlastní nejstarší stavební fáze se nazývá Ramat Aviv ha-Jaroka (též Ramat Aviv Alef)\n\nČtvrť se dále dělí do několika novějších podčástí:\n\nNa východním okraji čtvrti Ramat Aviv se nachází Telavivská univerzita, na jihu to je okrsek Kirjat ha-Muze'onim, kde sídlí dvě muzea (Muzeum země izraelské a Muzeum diaspory). Na západ od Ramat Aviv se na pobřeží moře rozkládá komplex letiště Sde Dov využívaného pro vnitrostátní lety. Na jihovýchodním okraji čtvrti, poblíž univerzity, zase stojí výstaviště Tel Aviv Exhibition Centre a rovněž také park Jarkon o rozloze 3,8 km.\n\nPřed izraelskou válkou za nezávislost v roce 1948 se na části plochy současného Ramat Avivu nacházela arabská vesnice al-Šajch Muanes (: الشيخ مؤنس), která poté zanikla. Na pozemku někdejší vesnice byla později postavena Telavivská univerzita. Jedinými zachovanými budovami z někdejší arabské vesnice jsou univerzitní klubovna a kantýna. V 50. letech přišlo do této čtvrti mnoho židovských přistěhovalců z východní Evropy a začala zde hromadná plánovitá bytová výstavba. V současnosti je Ramat Aviv jednou ze čtvrtí s vysokými náklady na bydlení.\n\n\"Ramat Aviv Gimel\" byl název soap opery vysílané izraelskou televizí. Na základě modelu Ramat Avivu byl v ukrajinském hlavním městě Kyjev vybudován luxusní rezidenční komplex.\n\n"}
{"id": "506879", "url": "https://cs.wikipedia.org/wiki?curid=506879", "title": "Řád Alžběty (Rakousko)", "text": "Řád Alžběty (Rakousko)\n\nAlžbětin řád (německy \"österreichisch kaiserlicher Elizabeth-Orden\") byl rakousko-uherský ženský záslužný řád, založený císařem Františkem Josefem I. roku 1898. Řád zanikl spolu s monarchií na podzim roku 1918.\n\nŘád založil 17. září 1898 František Josef I. na paměť své zavražděné manželky císařovny Alžběty Bavorské. Poprvé byl udělen již v den založení, který byl zároveň dnem pohřbu císařovny Alžběty, dvorní dámě panovnice Irmě hraběnce Sztárayové. Šlo o výlučně dámský záslužný řád udílený bez ohledu na stav či náboženství. Alžbětin řád byl udílen doslova napříč celou společností, přestože jeho vyšší stupně byly určeny zejména pro členky panovnických a aristokratických rodů.\n\nOdznakem řádu je zlatý, rovnoramenný kříž s liliovitě stylizovanými rameny v červeno-bílo-červené barvě. Mezi rameny jsou větvičky růží v přirozených barvách. Medailon uprostřed je bílý s vyobrazením busty sv. Alžběty. Na reversu bylo zlaté písmeno E s růží. Mezi rameny kříže byly stylizované růže. Stuha byla bílá, s tmavě červenými proužky na okrajích. U I. třídy a velkokříže je odznak převýšen smaltovanou mašlí. Odznak II. třídy byl vyveden ve stříbře. Hvězda je osmihrotá stříbrná, briliantující s řádovým odznakem uprostřed. Stuha je bílá s tmavě červenými okraji.\n\nPodle prvních statut měl řád tři třídy:\n\n\nRoku 1918 přidal císař Karel I. jako druhý stupeň I. třídu s hvězdou. K řádu byly připojeny medaile Stříbrný kříž a Alžbětina medaile.\n\nJednalo o fakticky o jediný záslužný řád monarchie určený pro ženy, neboť jiný, dámský řád – Řád hvězdového kříže byl určen pouze ženám z vysokých aristokratických kruhů. Řád Alžběty byl naopak určen všem ženám bez rozdílu společenského původu, národnosti nebo náboženství. Udělován byl zejména za charitu.\nVelkokříž s brilianty jako nejvyšší forma řádu byl udělován jenom vzácně. K jeho nositelkám patřily například německá císařovna Augusta Viktorie nebo britská královna Alexandra, manželka krále Eduarda VII. Mezi českými nositelkami byla Anna Podlipná, hraběnka Zdenka Kounicová nebo Pavlína Křižíková.\n\n\n"}
{"id": "506881", "url": "https://cs.wikipedia.org/wiki?curid=506881", "title": "Tvrdka", "text": "Tvrdka\n\nTvrdka (latinsky \"nucula\") je název pro speciální druh rozpadavého plodu, tvořeného několika (většinou čtyřmi) suchými plůdky. Tvrdky se formují z pestíku srostlého původně pouze ze dvou plodolistů. Každý z plodolistů je v průběhu vývoje rozdělen nepravou přepážkou na 2 díly, čímž vzniká čtyřkomůrkové gyneceum obsahující v každé komůrce po 1 vajíčku. Vyvíjející se plod se při dozrání rozpadá na 4 samostatné plůdky připomínající nažku, popřípadě oříšek. Od nažky se tedy tvrdka odlišuje tím, že nevzniká z monomerického nebo pseudomonomerického semeníku (tvořeného jediným plodolistem), nýbrž rozpadem synkarpního semeníku srostlého z několika plodolistů na jednosemenné díly.\n\nV české literatuře je často za schizokarp neboli poltivý plod považován pouze takový rozpadavý plod, v němž počet dílčích plůdků odpovídá počtu plodolistů. Plody, v nichž z jednoho plodolistu vzniká více plůdků, jako je tomu u tvrdky nebo u struku, jsou označovány jako lámavé plody.\n\nV zahraniční odborné literatuře je terminologie poněkud odlišná a za schizokarp jsou označovány všechny rozpadavé plody, formující se z částečně nebo zcela srostlého semeníku (v době opylení) a v době zralosti se rozpadající na jednotlivé plůdky, a to bez ohledu na to, jestli počet dílčích plůdků odpovídá počtu plodolistů. Speciální termín odpovídající českému termínu tvrdka zde není používán a tyto plody jsou označovány jako schizokarp. \n\nTvrdka je typickým plodem zejména pro zástupce čeledí hluchavkovité (\"Lamiaceae\") a brutnákovité (\"Boraginaceae\"), vyskytuje se i u čeledi sporýšovité (\"Verbenaceae\").\n"}
{"id": "506883", "url": "https://cs.wikipedia.org/wiki?curid=506883", "title": "Alessandro Lambruschini", "text": "Alessandro Lambruschini\n\nAlessandro Lambruschini (* 7. ledna 1965, Fucecchio, Provincie Firenze) je bývalý italský atlet, jehož specializací byl běh na 3000 metrů překážek, tzv. steeplechase.\n\nTřikrát reprezentoval na letních olympijských hrách. Dvakrát se umístil těsně pod stupni vítězů, na čtvrtém místě. Na olympiádě v jihokorejském Soulu 1988 a v Barceloně 1992. Olympijskou medaili, bronzové hodnoty se mu podařilo vybojovat na letních hrách v Atlantě 1996, kde tříkilometrovou trať s vodním příkopem zaběhl v čase 8:11,28.\n\n"}
{"id": "506885", "url": "https://cs.wikipedia.org/wiki?curid=506885", "title": "Ťien-wen", "text": "Ťien-wen\n\nCísař Ťien-wen (; 5. prosince 1377 – 13. července 1402, Nanking) vlastním jménem Ču Jün-wen () byl druhý císař říše Ming. Otcem Ču Jün-wena byl Ču Piao, nejstarší syn a následník trůnu zakladatele dynastie Ming, císaře Chung-wua. Ču Piao zemřel v sedmatřiceti letech roku 1392, poté Chung-wu jmenoval novým následníkem trůnu Ču Jün-wena. Vlády se chopil po smrti Chung-wua v červnu 1398. Po převzetí moci s novým rokem vyhlásil éru „Ustanovení civilních ctností“, \"Ťien-wen\". Název éry je používán i jako jméno císaře.\n\nJako císař se obklopil konfuciánsky vzdělanými úředníky, kteří vzápětí zahájili revizi Chung-wuových reforem. Nejpodstatnější změnou byl pokus o omezení či likvidaci knížat, synů císaře Chung-wu, kteří byli oporou předchozí vlády. Obávaje se mocichtivosti svých strýců, snažil se Ťien-wen omezit jejich reálné mocenské možnosti. Nejnebezpečnějším z nich byl vojevůdce Ču-ti, postavený do čela pekingské oblasti, kde měl za úkol držet hranici s Mongoly. Poté co císař přikázal uvěznit stoupence svého strýce, Ču-ti zorganizoval spiknutí proti císaři. Pod záminkou jeho ochrany od zkorumpovaných dvorských úředníků se roku 1399 vzbouřil. Následovala občanská válka, nazvaná Ču Tim kampaň ťing-nan, kampaň za odstranění nepořádků. Roku 1402 Ču-ti dobyl hlavní město, Nanking, přičemž císařský palác shořel do základů a v něm pravděpodobně i císař s manželkou, matkou a starším synem. Těla císaře a jeho blízkých nebyla nalezena, na tomto základě se rozšířila pověst o jeho přežití a uchýlení se do buddhistického kláštera.\n\nPo dobytí Nankingu Ču-ti nastoupil na trůn a vyhlásil éru Jung-le. Zrušil reformy zavedené Ťien-wenem a prohlásil svého předchůdce za nelegitimního – proto mu neudělil chrámové ani posmrtné jméno a zrušil éru Ťien-wen, přičemž o léta 1398–1402 prodloužil éru Chung-wu.\n\nČu Jün-wen se narodil 5. prosince 1377 jako druhý syn Ču Piaa a jeho manželky paní Lü. Ču Piao byl prvorozený syn Chung-wua, zakladatele a od roku 1368 prvního císaře říše Ming. Současně s převzetím císařského titulu Chungwu jmenoval svého prvorozeného syna následníkem trůnu. Roku 1382 se po smrti staršího bratra stal Ču Jün-wen nejstarším synem Ču Piaa. Byl popisován jako vyspělé a přímé dítě, které si císař oblíbil. \n\nV květnu 1392 Ču Piao v sedmatřiceti letech po několikaměsíční nemoci zemřel. Ču Jün-wen byl jako jeho nejstarší žijící syn 28. září 1392 jmenován novým korunním princem. Následovalo šest let pečlivé přípravy na vladařskou dráhu. Mladík byl povahou podobný otci – nepříliš fyzicky zdatný knižní typ, zdvořilý, ctící konfuciánské hodnoty. Císař Chung-wu měl určité pochybnosti o vnukově způsobilosti k vládě, vzhledem k jeho, podle císařova mínění, nedostatečné tvrdosti. Snad proto v čistkách první poloviny 90. let odstranil řadu potenciálně nebezpečných generálů.\n\nChung-wu zemřel 24. června 1398. Ču Jün-wen nastoupil na trůn o šest dní později, 30. června 1398. Jeho mírný charakter a konfuciánské ideály ho učinily citlivého na krutosti politiky Chung-wua, na trůn nastupoval se snahou o radikální změnu politického stylu. Od nového roku, tedy od 6. února 1399, vyhlásil éru „Ustanovení civilních ctností“, \"Ťien-wen\", jejímž jménem je označován. Název éry symbolizoval styl a cíle jeho vlády a ostře kontrastoval s érou Chung-wu, „Nesmírná bojovnost“.\n\nNamísto zasloužilých generálů či knížat z císařského rodu se opíral o konfuciánské vzdělance. Jeho nejbližšími rádci byli Chuang C'-čcheng, Čchi Tchaj a Fang Siao-žu, idealističtí učenci odhodlaní k reformám, ale vesměs teoretici bez větších zkušeností s praktickým řízením země.\n\nZa vlády Ťien-wena zesílil vliv civilní části administrativy na úkor vojenských velitelů a císařových strýců. Došlo také k částečnému obnovení úřadu „kancléře“ (\"čcheng-siang\"), hlavy civilní administrativy. Po zrušení ústředního sekretariátu roku 1380 totiž ve správě říše Ming neexistoval žádný centrální úřad, který by koordinoval práci ministerstev a jiných civilních úřadů, všechny byly přímo podřízené císaři. Ťien-wen pověřil Chuang C'-čchenga, Čchi Tchaja a Fang Siao-žua celkovým vedením vlády říše, v diskuzi s ním určovali vládní politiku a dozírali na její realizaci ministerstvy. Fakticky se stali kancléři, pouze neměli příslušný titul. Reforma byla užitečná pro správu říše, ale v rozporu s nařízením Chung-wua, který obnovu kancléřství v jakékoli formě zakázal.\n\nMinistři v žebříčku hodnostních tříd povýšili z druhé hodnosti na první a vyrovnali se tak nejvýše postaveným generálům (předsedům hlavních vojenských komisí). Změněny byly počty odborů a úředníků ministerstev, zvýšen status i počet míst v akademii Chan-lin a Národní univerzitě. Posílil vliv akademie ve výchově princů. Proběhla řada úprav kompetencí a názvů úřadů, podle vzorů z období dynastie Čou. Po Ťien-wenově svržení byly jeho reformy státní správy zkritizovány jako opuštění zásad zakladatele říše a zrušeny.\n\nNěkterým zákonům a prohlášením minulého císaře Ťien-wen vytýkal už jako korunní princ přílišnou tvrdost a po nástupu na trůn je zrušil. Jeho nástupce Jung-le však jejich platnost obnovil. Císař také zrušil křiklavé daňové nespravedlnosti minulé éry, především zcela neúměrné daně uvalené na Ťiang-nan, zvláště na prefektury Su-čou a Sung-ťiang. Daně v Ťiang-nanu byly roku 1400 sníženy na průměrnou úroveň. Příští rok byly omezeny daňové výjimky taoistického a buddhistického duchovenstva, pozemky přes určenou míru měli odevzdat k rozdělení potřebným. Změny patrně vláda nestihla uvést v život ještě před svým pádem, nicméně i tak se projevilo odcizení zejména buddhistů a jejich příklon k Jung-lemu.\n\nŤien-wenova vláda se snažila minimalizovat moc císařových strýců, synů Chung-wua. Ti obdrželi od svého otce tituly knížat (\"wang\") a značné příjmy a privilegia. Sídlili v provinciích, kde měli k dispozici osobní gardu velikostí od 3 do 15 tisíc mužů a někteří z nich v 90. letech 14. století veleli mingským armádám, především na severní hranici. Nejvlivnější a nejstarší z nich byl Ču Ti, čtvrtý syn Chung-wua.\n\nPolitiku „omezování knížat“ (\"siao fan\") obhajovali Čchi Tchaj a především Chuang C’-čcheng, poukazy na zkušenosti minulých dynastií (povstání sedmi knížat za dynastie Chan). Za reálná i smyšlená provinění byly knížecí domy buď přímo rušeny, nebo alespoň omezovány jejich pravomoci. Vláda knížatům zakázala účastnit se veřejného života, v přímém rozporu se zákony zemřelého Chung-wua, podle kterých měli být oporou trůnu v čele vládních vojsk.\n\nPrvní obětí nových pořádků byl Ču Su, kníže z Čou se sídlem v Kchaj-fengu, blízký přítel Ču Tiho. Na podzim 1398 ho císař zbavil titulu a vypověděl do Jün-nanu . V únoru 1399 byl v Ta-tchungu uvržen do domácího vězení Ču Kuej (1374–1446, kníže z Taj). Ču Po (1371–1399), kníže ze Siang, 1. června 1399 zapálil svůj palác v Ťing-čou, aby v něm uhořel i s rodinou. Během následujících dvou měsíců, v červnu a červenci, přišli o své tituly Ču Fu (1364–1428), kníže z Čchi, sídlící v Čching-čou a Ču Pien (1379–1400), kníže z Min, sídlící v Jün-nanu.\n\nHlavním dlouhodobým cílem opatření a nejnebezpečnějším protivníkem vlády byl Ču Ti. Sídlil v Pekingu, v taženích proti Mongolům se projevil jako schopný vojevůdce a energický administrátor. Od roku 1392, kdy nebyl jmenován následníkem, se považoval za nezaslouženě opominutého. Knížata snažení nového císaře a jeho vlády vnímala jako osobní ohrožení a považovala je za porušení zákonů Chung-wua, které byli všichni, včetně císaře, povinni dodržovat.\n\nVůči Ču Timu se vláda chovala opatrně, což mu dalo možnost připravit se a shromažďovat síly. Nankingská vláda zatím systematicky omezovala Ču Tiho moc. Jeho osobní gardu (15 tisíc mužů) přeložila mimo Peking, generálové sloužící na severovýchodě Číny blízcí Ču Timu byli postupně nahrazováni stoupenci císaře.\n\nV červnu 1399 císař povolil návrat do Pekingu Ču Tiho synům, zůstávajícím (fakticky jako rukojmí) v Nankingu od Chung-wuova pohřbu. Jejich návrat zbavil Ču Tiho zábran. Bezprostřední záminkou vzpoury se stalo zatčení dvou Ču Tiho nižších úředníků za „rozvratnou činnost“. Ču Ti, podpořený pekingskými provinčními hodnostáři, reagoval obsazením okresů a prefektur v okolí Pekingu. Válku později nazval „kampaň za odstranění nepořádků“ (kampaň \"ťing-nan\"). Vzpouru ospravedlňoval v dopisech zaslaných dvoru (v srpnu a prosinci 1399) a veřejném prohlášení.\n\nSvé akce ospravedlňoval snahou ukončit vnitropolitické nepořádky a zmatky, obranou Chung-wuových statutů a zákonů určujících povinnosti knížat, a úctou k zemřelému otci. Obvinil císaře a jeho ministry z perzekuce knížat, falešně nařčených z přípravy povstání. Své kroky prezentoval jako přiměřenou sebeobranou. Tvrdil, že nemá zájem o trůn, ale jako nejstarší žijící syn zemřelého zakladatele říše je povinen obnovit právo a zákonnost rozvrácené zločinnými císařovými poradci a ministry.\n\nPočátkem války měl Ču Ti k dispozici 100 tisíc mužů a ovládal pouze bezprostřední okolí Pekingu. Naproti tomu nankingská vláda disponovala třikrát větším množství vojáků a mnohonásobně většími zdroji. Nicméně převaha vlády nebyla tak jednoznačná, Ču Ti byl rozhodný a výjimečně schopný velitel, jeho jednotky patřily k elitě mingských armád a zahrnovaly množství mongolského jezdectva. Císařskou stranu oslabovala nerozhodnost a špatná koordinace velitelů, rozpory mezi stoupenci boje a straníky smířlivého postupu i vojenská nezkušenost císaře a jeho nejbližších ministrů.\n\nV srpnu 1399 císař jmenoval Keng Ping-wena velitelem vojsk určených k potlačení povstání. Keng Ping-wen přitáhl se 130 tisíci vojáky do Čen-tingu, města jihozápadně od Pekingu, ale koncem září ho Ču Ti porazil, přičemž císařská armáda utrpěla velké ztráty. V listopadu 1399 nový velitel císařské armády Li Ťing-lung využil nepřítomnosti Ču Tiho v Pekingu a oblehl město, ale Ču Ti se rychle vrátil a donutil císařské k ústupu.\n\nRok 1400 uplynul v útocích rebelů a protiútocích vládní armády. Císařští nebyli schopni využít převahu v počtu vojáků ani zmobilizovat dodatečné síly, Ču Ti proto mohl upevnit své postavení na severu. Nespokojený císař odvolal Li Ťing-lunga a jmenoval Šeng Junga novým velitelem vojsk potlačujících povstání. Od podzimu 1400 Ču Ti, podle rad svých příznivců setrvávajících v Nankingu, vsadil na opotřebovávací válku. Drobnými nájezdy narušoval komunikace nepřítele v jižním Pej-pchingu a západním Šan-tungu.\n\nV lednu 1401 vládní armáda s použitím střelných a raketových zbraní zahubila desítky tisíc rebelů u Tung-čchangu v Šan-tungu. Při ústupu do Pekingu Ču Ti jen těsně unikl zajetí. Koncem února rebelové zaútočili. V dubnu a květnu rozdrtili vládní armády. Císař reagoval povýšením Žu Čchanga a Li Ťing-lunga, hlav „mírové strany“ u dvora. Nabídku na mírová jednání Ču Ti ale odmítl. V létě povstalci pokračovali v nájezdech na zásobovací linie nepřátel, fronta v Šan-tungu a jižním Pej-pchingu se zatím posunovala střídavě oběma směry.\n\nV lednu 1402 zahájil Ču Ti ofenzívu. Podle rad nankingských eunuchů tentokrát nepostupoval přes opevněná města podél Velkého kanálu, ale západněji, kde byly vládní síly výrazně slabší, čímž rozvrátil linie vládních vojsk. Vláda poslala na sever generála Sü Chuej-cua, ale ani on nebyl schopen zastavit postup rebelů. Ti postupovali na jih, začátkem března dobyli Sü-čou na severu Č’-li. Na to vláda stáhla svá vojska z provincií Pej-pching a Šan-tung k obraně Č’-li.\n\nV dubnu – červnu 1402 v urputných bojích povstalecké vojsko postoupilo od Sü-čou až na břeh Jang-c’-ťiang. Velitel vládního loďstva přeběhl k rebelům, ti pak překročili řeku a měli otevřenou cestu k Nankingu. Císař shromažďoval síly k obraně metropole. Členové „mírové strany“ ve vládě však využili příležitost a 13. července 1402 otevřeli povstalcům brány Nankingu. V následujících srážkách shořel císařský palác. Tři z těl později nalezených na spáleništi byla prohlášena za těla císaře, císařovny a jejich nejstaršího syna. Počínaje érou Ťia-ťing (1522–1567) nestátní historikové sympatizující s Ťien-wenem ve svých zápiscích šířili lidovou legendu, že dožil v anonymitě jako buddhistický mnich.\n\nČu Ti 17. července nastoupil na císařský trůn jako nástupce císaře Chung-wu. Od nového roku 1403 vyhlásil éru vlády \"Jung-le\", „Věčného štěstí“. Svrženému synovci upřel legitimitu, zrušil jeho reformy a snažil se je úplně vymazat z historie.\n\nMladší syn Ťien-wena, Ču Wen-kuej, i další příbuzní, strávili ve vězení zbytek života. (Ču Wen-kueje roku 1457 císař Jing-cung, který sám v letech 1450–1457 žil v domácím vězení, ze soucitu propustil na svobodu. Ze svobody se však Ču Wen-kuej dlouho netěšil, po několika dnech zemřel.) Stoupenci zemřelého císaře byli potrestáni. Jeho nejbližší poradci popraveni. Císař Jung-le sice doufal, že neúplatný a čestný Fang Siao-žu přejde na jeho stranu a přinese tak nové vládě důvěru úřednictva, ale byl rázně odmítnut. Za trest císař nechal popravit nejen jeho příbuzné, ale i žáky. Čistky, popravy uvěznění, vyhnanství, postihly několik desítek tisíc lidí.\n\nVe snaze o zahlazení památky poraženého císaře byla éra Ťien-wen zpětně zrušena a o léta 1399–1402 prodloužena éra Chung-wu. Většina oficiálních dokumentů jeho vlády byla zničena, likvidovány byly i soukromé zápisky. Vztah historiků k Ťien-wenovi souvisel s jejich postojem k legitimitě Jung-leho vlády. Oficiální historie vlády císaře Chung-wua v Tchaj-cu š’-lu (\"Pravdivých záznamech [vlády císaře] Tchaj-cu\", tj. Chung-wua) sestavené v letech 1399–1402 byla přepsána v letech 1402–1403 a znova 1411–1418. Jung-leho historici vykreslili Ťien-wena jako slabého a nemorálního panovníka nezajímajícího se o vládu, obklopeného zkorumpovanými a zrádnými ministry. Pozdější verze naopak oslavují Ťien-wena jako čestného a benevolentního vládce, řídícího se radami oddaných konfuciánů a napravujícího krutosti předešlého císaře.\n\nJeho vláda byla vrácena do oficiální historie dynastie rozhodnutím císaře Wan-li v říjnu 1595, ale posmrtné a chrámové jméno dostal až v červenci 1644 od Ču Jou-sunga, který mu udělil chrámové jméno Chuej-cung (, doslova „Šlechetný předek“) a posmrtné jméno Žang chuang-ti (, „Abdikující císař“, jméno se vztahovalo k legendě o jeho abdikaci a anonymním životě buddhistického mnicha). Ale Ču Jou-sung nebyl uznán Čchingy jako legitimní a jeho rozhodnutí za platná. Až v září 1736 dostal Ťien-wen od císaře Čchien-lunga posmrtné jméno Kung-min chuej chuang-ti ().\n\n"}
{"id": "506886", "url": "https://cs.wikipedia.org/wiki?curid=506886", "title": "Izraelské dráhy", "text": "Izraelské dráhy\n\nIzraelské dráhy ( רַכֶּבֶת יִשְׂרָאֵל, v přepisu bez nikudu רכבת ישראל, \"Rakevet Jisra'el\") je izraelská státní železniční společnost odpovědná za provozování meziměstské a příměstské osobní a nákladní železniční dopravy v Izraeli. Všechny tratě této společnosti jsou dvoukolejné o rozchodu 1435 mm a jejich celková délka je 913 kilometrů. Železniční síť je soustředěna v hustě osídlené oblasti izraelské pobřežní planiny, odkud vede radiálně z Tel Avivu do mnoha směrů.\n\nPokládání prvních kolejí v tehdejší osmanské Palestině začalo roku 1890 a roku 1892 vjel první vlak na trati z Jaffy (dnes součást Tel Avivu) do Jeruzaléma. Výrazným skokem byla vojenskými účely motivovaná výstavba železničních tratí tureckou armádou v roce 1915 (trať do Beerševy). Během britského mandátu byla železniční síť stabilizována a napojena na sousední země (linie Bejrút-Haifa-Káhira). Provoz železnic měla tehdy na starosti společnost Palestine Railways. Po vzniku Izraele roku 1948 přešel provoz železnic na izraelský stát a vznikly Izraelské dráhy. V roce 1988 byly začleněny do nového podniku Izraelská přístavní a drážní správa. Mělo tak být docíleno lepší koordinace rozvoje dopravní infrastruktury. V roce 2003 byl podnik znovu osamostatněn a vznikla samostatná akciová společnost Izraelské dráhy, plně vlastněná státem.\n\nPodnik podle údajů z roku 2008 zaměstnává 1900 lidí, roční obrat dosahuje cca 1 miliardy šekelů a 2 miliardy šekelů jdou na investice a rozvoj. Generálním ředitelem je Jaron Ravid.\n\nV Izraeli neexistuje jasné vymezení železničních tratí jako geograficky i provozně odlišených jednotek železniční dopravy. Místo toho dominuje dělení na jednotlivé spoje a linky, které často projíždějí napříč celým státem nebo několika tratěmi najednou. Historicky a geograficky se přesto dá rozlišit neoficiálně několik železničních tratí:\n\n\nVětšina tratí vychází z Tel Avivu, kde se do severojižního dopravního koridoru zvaného \"Ajalonská dálnice\", podle dálnice číslo 20 koncentrují hlavní železniční stanice, zejména železniční stanice Tel Aviv Savidor merkaz, železniční stanice Tel Aviv ha-Šalom a železniční stanice Tel Aviv ha-Hagana.\n\nIzraelské dráhy provozovaly dle údajů k roku 2011 osm linek osobní přepravy cestujících.\n\n"}
{"id": "506887", "url": "https://cs.wikipedia.org/wiki?curid=506887", "title": "Podřád", "text": "Podřád\n\nPodřád (latinsky \"subordo\") je zpřesňující taxonomická kategorie hierarchické klasifikace organismů tvořená příbuznými čeleděmi. \nPodřád je nižší kategorie než řád a vyšší kategorie než čeleď. \n\nNěkdy jsou řazeny mezi řádem a čeledi další upřesňující kategorie a to:\n\n"}
{"id": "506888", "url": "https://cs.wikipedia.org/wiki?curid=506888", "title": "Pandur II", "text": "Pandur II\n\nPandur II je víceúčelový kolový obrněný transportér vyvinutý rakouskou firmou Steyr-Daimler-Puch (od roku 2003 součást amerického koncernu General Dynamics European Land Systems), který navazuje na první generaci vozidel Pandur I. Prototyp Pandur II 6x6 následovala čtyřnápravová varianta Pandur II 8x8, která se dočkala sériové výroby a byla exportována v řadě verzí – kromě transportérů a kolových bojových vozidel pěchoty se jedná například o průzkumná, velitelská, ženijní nebo obrněná zdravotní vozidla.\n\nHlavními uživateli a zároveň licenčními výrobci obrněných transportérů Pandur II jsou Portugalsko a Česko. Dalším provozovatelem Pandurů II je Indonésie, která si prostřednictvím společnosti Czechoslovak Group objednala několik prototypů a 22 sériových vozidel označovaných jako Pindad Cobra. Rakouská armáda v roce 2016 objednala transportéry Pandur EVO (Evolution) v konfiguraci 6x6, které byly vyvinuty na základě Pandurů II 8x8.<ref name=\"ATM 8/2018\"></ref>\n\nPandur II je modulární vozidlo, tvořené svařovaným tělesem s volitelnou tloušťkou pancíře (ochrana proti protipancéřovým střelám ráže 7,62 až 14,5 mm), kolovým podvozkem a možností zbraňové věže. Ta může nést kanon ráže až 120 mm, řízené protitankové střely, kanón ráže 30 mm, případně s dálkovým ovládáním Samson. Posádku tvoří dva muži, varianta bez věže pojme 12 vojáků, s věží pouze 7. Vozidlo lze transportovat např. letadlem Lockheed C-130 Hercules.\n\nPůvodní obrněný transportér Pandur I byl v šestikolovém prototypu dokončen v roce 1985, v roce 2001 firma představila Pandur II, který se vyrábí v šesti- a osmikolové verzi.\n\nRoku 2005 podepsala portugalská vláda na základě výběrového řízení smlouvu o dodávce 260 Pandurů II za 364 milionů euro. Prvních 41 kusů bylo vyrobeno v Rakousku, zbývající měly být zčásti vyrobeny v Portugalsku jako offset. Portugalské Pandury mají zesílené pancéřování a řadu různých variant, například transportní, bojové s věží a 30 mm kanonem, s minometem ráže 120 mm nebo s řízenými protitankovými střelami, dále velitelské, průzkumné a sanitní. Některé z nich mají slabší pancéřování, zato jsou schopny obojživelného pohybu. Pro obtíže se zaváděním ofsetové výroby v Portugalsku měla být roku 2009 část výroby přesunuta do České republiky. Roku 2010 začala portugalská prokuratura vyšetřovat podezření z korupce. Ekonomické problémy Portugalska vedly ministerstvo obrany k plánu na snížení počtu pořizovaných strojů na 219, nakonec ale vypovědělo s výrobcem smlouvu již po dodání 166 vozidel. Po dalším jednání se počet Pandurů II portugalské armády ustálil na 188, zatímco námořní pěchota se nedočkala ani jednoho z 20 objednaných.\n\n\nV březnu 2009 česká vláda Mirka Topolánka schválila nákup 107 transportérů Pandur II pro českou armádu za zhruba 14,4 miliardy korun. Armáda České republiky odebrala celkem 107 vozidel Pandur II šesti verzí, rozdělených do dvou skupin: kolová bojová vozidla a kolové obrněné transportéry. Sedmou verzi představují vozidla dodatečně upravená na standard KBVP M1 RVS. Čtyři vozidla byla v rámci českého kontingentu bojově nasazena v Afghánistánu. V roce 2017 objednala AČR dalších 20 Pandurů velitelsko-štábní a spojovací verze.<ref name=\"AN 01/2017\"></ref>\n\nVšechny verze kolových bojových vozidel jsou vyzbrojeny dálkově ovládanou zbraňovou stanicí RCWS-30 s 30mm kanonem Mk44 Bushmaster II, 7,62mm kulometem M240 a 2násobným odpalovacím zařízením pro PTŘS Spike-LR\n\n\nIndonéská vláda podepsala dne 24. listopadu 2016 smlouvu se společností Czechoslovak Group na dodávku blíže neupřesněného počtu obrněných transportérů Pandur II 8x8; podle magazínu ATM se jedná o 3 vozidla Pandur II ve velitelské verzi; kromě toho byly v roce 2017 Indonésii předány 4 prototypy vyrobené v Česku – 2 obrněné transportéry, 1 kolové bojové vozidlo pěchoty s 30mm kanonem a 1 vozidlo palebné podpory se 105mm kanonem.\n\nMinisterstvo obrany Indonésie uzavřelo 12. dubna 2019 smlouvu s indonéskou společností PT Pindad o dodávce 22 kolových bojových vozidel pěchoty Pandur II 8x8 vyzbrojených bezosádkovou věží Elbit Systems UT30MK2. Vozidla budou montována v Indonésii na základě licenční dohody s firmou Excalibur Army, která je součástí Czechoslovak Group. Indonéská armáda má zájem až o 250 vozidel Pandur II.\n\nRakouský ministr obrany Peter Doskozil koncem roku 2016 oznámil, že Rakousko objednalo u společnosti Steyr-Panzerwerk SSF ve Vídni-Simmeringu 34 obrněných transportérů Pandur EVO v hodnotě 105 milionů eur. Rakouské obrněnce mají být vyzbrojeny dálkově ovládanými zbraňovými stanicemi.\n\n\n"}
{"id": "506890", "url": "https://cs.wikipedia.org/wiki?curid=506890", "title": "Nadčeleď", "text": "Nadčeleď\n\nNadčeleď (latinsky \" superfamilia\") je upřesňující taxonomická kategorie hierarchické klasifikace organismů tvořená příbuznými čeleděmi. \nNadčeleď je vyšší kategorie než čeleď a nižší kategorie než řád.\n\nPodle potřeby jsou někdy řazeny mezi řádem a čeledi ještě další zpřesňující kategorie a to (sestupně):\n\n"}
{"id": "506893", "url": "https://cs.wikipedia.org/wiki?curid=506893", "title": "Český šlechtický kříž", "text": "Český šlechtický kříž\n\nČeský šlechtický kříž (: \"Böhmisches Adelskreuz\") bylo rakouské vyznamenání, udělené císařem Františkem I. dne 3. května 1814 příslušníkům šlechtické české gardy, kteří jej doprovodili do dobyté Paříže.\n\nČeská šlechtická garda (\"Noblegarde\") byla skupina 38 českých šlechticů, kteří doprovázeli a chránili císaře během jeho tažení na Paříž, po porážce Napoleona I. u Lipska. Na památku tohoto tažení byl zřízen a jednorázově udělen tento kříž všem 38 gardistům. Jedná se o první oficiální vyznamenání, které bylo uděleno pouze Čechům. Vzhledem k tomu, že bylo vyrobeno pouze 38 kusů, z nichž se dochovalo pouze několik, jedná se o jedno z nejvzácnějších českých vyznamenání. \n\nKříž byl vyroben ze zlata v podobě červeně emailovaného maltézského kříže. Uprostřed je kruhový medailon, na lící červený s českým stříbrným lvem, na bílém rubu se nachází černý nápis NOB. BOHEMIS. BELLOGALL. FIDIS CORPORIS CUSTODIBUS. FRANC.AUG. MDCCCXIV. (Českým šlechticům, věrným tělesným strážcům, za francouzské války císař František, 1814). Stuha je bílá s červeným pruhem uprostřed. Také použité zemské barvy dosvědčují, že vyznamenání bylo určeno pro obyvatele českého království. \n\nČeský šlechtický kříž sloužil za vzor Řádu Bílého lva zřízeného v Československu r. 1922.\n\n"}
{"id": "506894", "url": "https://cs.wikipedia.org/wiki?curid=506894", "title": "My Fair Lady (rozcestník)", "text": "My Fair Lady (rozcestník)\n\nMy Fair Lady (volně přeloženo \"Moje vznešená trhovkyně\") je broadwayský muzikál z roku 1956 na motivy hry \"Pygmalion\" G. B. Shawa.\n\nMy Fair Lady může být také:\n\n"}
{"id": "506895", "url": "https://cs.wikipedia.org/wiki?curid=506895", "title": "My Fair Lady (film, 1964)", "text": "My Fair Lady (film, 1964)\n\nMy Fair Lady je filmová adaptace stejnojmenného muzikálu, natočená společností Warner Bros. v roce 1964, která získala osm Oscarů, včetně ceny za nejlepší film roku, za režii pro George Cukora, a také dvě ocenění pro Cecila Beatona za kostýmy a výtvarné řešení snímku a jedno pro Rexe Harrisona za herecký výkon v hlavní roli.\n\nSnímek byl natočen na širokoúhlý filmový formát v systému Super Panavision 70.\n\n\nRoli Elizy Doolittlové nemohla hrát Julie Andrewsová, která ji hrála a zpívala od první premiéry díla mnohokrát na divadle, neboť hlavní producent filmu Jack Warner z vedení studia Warner Bros. si nepřál, aby hlavní roli hrála tehdy ve světě jen velmi málo známá britská divadelní herečka a zpěvačka. Proto ji ve filmu hrála tehdy mnohem populárnější Audrey Hepburnová, která ale nebyla zpěvačkou (Julie Andrewsová se v témže roce stala světoznámou svým účinkováním ve filmu \"Mary Poppins\", který měl premiéru také v roce 1964 a za tuto roli obdržela posléze i Oscara). Oscara za nejlepší mužský herecký výkon si odnesl pouze Rex Harrison za roli Henryho Higginse. Při předávání ceny velice diplomaticky prohlásil, že cenu by měl rozpůlit a rozdělit se s Audrey Hepburnovou. Dále prohlásil, že obě své dámy velmi obdivuje (Audrey Hepburnovou ve filmu a Julie Andrewsovou na divadle).\n\nAudrey Hepburnová za \"My Fair Lady\" na Oscara nominována nebyla – snad prý proto, že byla většina jejího zpěvu ve filmu dabována zpěvačkou Marni Nixonovou. Sošku za nejlepší herečku v hlavní roli si nakonec paradoxně odnesla Julia Andrewsová, což mnozí vnímali jako zadostiučinění. Přestože obě herečky popřely, že by mezi nimi byla nevraživost, vrhla tato aféra špatné světlo na Hepburnovou, kterou vedení studia ve filmu preferovalo především z komerčních důvodů.\n\n\n\n\n\n\nV roce 2008 byl plánován remake s Keirou Knightley v hlavní roli a pod režijním vedením Joea Wrighta. Projekt se však neuskutečnil.\n\n"}
{"id": "506909", "url": "https://cs.wikipedia.org/wiki?curid=506909", "title": "Wessels", "text": "Wessels\n\nWessels nebo Weßels je příjmení těchto osob:\n\n"}
{"id": "506913", "url": "https://cs.wikipedia.org/wiki?curid=506913", "title": "Josip Vidmar", "text": "Josip Vidmar\n\nJosip Vidmar (14. října 1895, Lublaň, Rakousko-Uhersko – 11. dubna 1992, Lublaň, Slovinsko) byl slovinský literární kritik a esejista, který se podílel na slovinském odboji v průběhu druhé světové války. Sehrával také významnou roli v kulturní politice titovské Jugoslávie od poloviny padesátých do poloviny sedmdesátých let.\n\nNarodil se v Lublani, kde vystudoval gymnázium a filozofickou fakultu. V letech 1934 až 1941 byl dramaturgem Národního divadla v Lublani. V meziválečném období vzrostlo jeho postavení mezi literárními a politickými kritiky. V roce 1933 publikoval esej \"Kulturní problémy slovinské identity\" (\"\"), ve které reflektoval centralistickou politiky prvního jugoslávského království, přičemž se zaměřil na utváření jugoslávského kulturního a politického národa.\n\nPo zhroucení Jugoslávie v dubnu 1941 se stal spoluzakladatelem \"Osvobozenecké fronty\" (\"\"). Ke konci války byl jejím předsedou. Členem AVNOJe byl od jeho druhého zasedání. Po skončení války se stal předsedou jugoslávského Svazového lidového svazového sněmu (později Sněmovny republik a oblastí). V letech 1945 až 1953 byl předsedou slovinského parlamentu. V letech 1952 až 1976 byl předsedou Slovinské akademie věd a umění a v letech 1950 až 1964 vedoucím Akademického výzkumného centra.\n\nPřekládal z ruštiny, francouzštiny, němčiny, češtiny, chorvatštiny a srbštiny do slovinštiny, především divadelní hry a díla dramatiků jako Arbuzova, Gogola,Gribojedova, Krleži, Nušiće, Puškina či Tolstého. V roce 1948 obdržel Cenu svazové vlády za překlad Molièrova díla.\n\nByl nositelem Řádu národního hrdiny, Řádu zásluh o národ, Řádu bratrství a jednoty, Partyzánské pamětní medaile 1941 a jednoho polského vyznamenání. Zemřel v Lublani.\n\n"}
{"id": "506916", "url": "https://cs.wikipedia.org/wiki?curid=506916", "title": "Mason", "text": "Mason\n\nMason [\"mejsn\"] může být:\n\n\njméno několika měst v USA\n\nnázev šesti okresů v USA\n\n"}
{"id": "506918", "url": "https://cs.wikipedia.org/wiki?curid=506918", "title": "Archeologie Súdánu", "text": "Archeologie Súdánu\n\nArcheologie Súdánu (také núbiologie, poprvé užito Kazimierzem Michałowskim v 60. letech) je obor archeologie se zaměřením na studium Súdánu a jeho památek. Archeologie Súdánu byla po dlouhou dobu součástí oboru egyptologie, a částečně jí zůstává dodnes, protože mnoho nápisů bylo psáno v egyptských hieroglyfech a núbijská kultura byla po dlouhou dobu egyptskou silně ovlivňována. Většina archeologů zabývajících se vykopávkami v Súdánu byla činná také v Egyptě.\n\nZájem o archeologické vykopávky v Núbii, historické části Súdánu byly podníceny záměrem egyptské vlády vybudovat na Nilu Asuánskou přehradu, která by část egyptských a súdánských památek zatopila. V letech 1959–1967 pod záštitou UNESCA pracovalo na vykopávkách v Núbii na 40 týmů v celého světa, podílelo se i Československo. Některé stavební památky byly přemístěny z dosahu přehrady, další tisíce předmětů byly zajištěny a převezeny do Evropy a Ameriky. Od roku 1970 mnoho odborníků, kteří se podíleli na záchranných pracích, nadále pracovalo se získanými daty. I po postavení Asuánské přehrady pokračuje archeologický průzkum nezaplavených částí severního Súdánu.\n\nAž v posledních desetiletích se archeologie Súdánu snaží etablovat jako samostatná disciplína. V Polsku je obor zastoupen na Polském institutu středomořské archeologie na Varšavské univerzitě či v Německu na Humboldtově univerzitě v Berlíně.\n\n\n\n\n"}
{"id": "506926", "url": "https://cs.wikipedia.org/wiki?curid=506926", "title": "James Doohan", "text": "James Doohan\n\nJames Montgomery Doohan (3. března 1920 Vancouver, Kanada – 20. července 2005 Redmond, Washington, USA) byl kanadský herec.\n\nZa druhé světové války působil v kanadské armádě, jeho prvním bojovým nasazením bylo vylodění v Normandii na Juno Beach. Po ukončení války a návratu do Ameriky se začal zajímat o herectví, ve druhé polovině 40. let účinkoval v rozhlasových hrách. Začal vystupovat i v televizi, přičemž od poloviny 50. let byl již obsazován pravidelně.\n\nJeho nejznámější rolí je postava Montgomeryho Scotta, šéfinženýra hvězdné lodi USS \"Enterprise\" ve sci-fi seriálu \"Star Trek\" (1966–1969). Doohan se podílel jako dabér i na animovaném seriálu \"Star Trek\" (1973–1974), kde kromě Scotta a mnoha epizodních postav nadaboval i poručíka Arexe. Šéfinženýra Scotta hrál James Doohan i v prvních sedmi filmech ze světa Star Treku (1979–1994) a v jedné epizodě seriálu \"\" („Host“; 1992).\n\nV pozdním věku trpěl Doohan Parkinsonovou nemocí, cukrovkou a plicní fibrózou, v roce 2004 mu byla diagnostikována Alzheimerova choroba. Zemřel 20. července 2005 ve svém domě, příčinou úmrtí byla pneumonie a Alzheimerova choroba.\n\nSedm gramů jeho popela bylo na jeho přání vyneseno do vesmíru při čtyřminutovém suborbitálním letu SpaceLoft XL SL-2 dne 28. dubna 2007, přičemž modul s ostatky přibližně dvou set další lidí poté plánovaně přistál na Zemi. Jeho popel měl být následně vynesen na nízkou oběžnou dráhu v raketě Falcon 1 dne 3. srpna 2008, která ale explodovala dvě minuty po startu. Většina jeho popela byla rozptýlena do Pugetova zálivu ve státě Washington. Dne 22. května 2012 byla malá urna se zbytkem Doohanova popela a ostatky další přibližně 300 lidí vynesena na oběžnou dráhu v kosmické lodi Dragon při letu COTS Demo Flight 2.\n\nMá hvězdu na Hollywoodském chodníku slávy.\n\n"}
{"id": "506928", "url": "https://cs.wikipedia.org/wiki?curid=506928", "title": "Alfred T. Palmer", "text": "Alfred T. Palmer\n\nAlfred T. Palmer (1906–1993) byl americký filmař a válečný fotograf.\n\nOd roku 1941 do roku 1943 sloužil pro americkou vládu během druhé světové války při poskytování veřejných informačních služeb. Byl členem agentury Farm Security Administration, která pomocí plakátů pracovala na podpoře vlastenectví, varovala cizí vyzvědače a pokoušela se získat ženy, aby pracovaly pro válku. Agentura měla také pobočku v zahraničí. Fotografové zaměstnaní v této společnosti vytvořili přibližně 1600 barevných fotografií, které zachycují život ve Spojených státech, včetně Portorika a Panenských ostrovů. Společnost FSA byla vytvořena v USA v roce 1935 v rámci New Deal. Jejím úkolem bylo v krizi pomáhat proti americké venkovské chudobě. FSA podporovalo skupování okrajových pozemků, práci na velkých pozemcích s moderními stroji a kolektivizaci. Se vstupem USA do druhé světové války však nastala změna: projekt FSA dostal jiné jméno – \"Office of War Informations\" (OWI) – a také jiný program. Ve válce musela propaganda ukazovat, jak jsou Spojené státy silné a ne jaké mají potíže. V roce 1948, kdy FSA zanikla, byla dokonce snaha pořízené dokumenty zničit, aby nemohly být použity pro komunistickou propagandu.\n\nAlfred T. Palmer se specializoval na portréty mužů a žen při práci v průmyslu. Používal přirozené osvětlení, při kterých se zaměřil na osobu v jejím prostředí - někdy vznikaly až extrémní kontrasty.\n\n"}
{"id": "506935", "url": "https://cs.wikipedia.org/wiki?curid=506935", "title": "Miha Marinko", "text": "Miha Marinko\n\nMiha Marinko (8. září 1900 – 19. srpen 1983) byl slovinský a jugoslávský politik, účastník národněosvobozeneckého boje a národní hrdina Jugoslávie.\n\nNarodil se v Trbovlji. Pracovat musel začít kvůli rodinným poměrům ve třinácti. Zapojuje se do dělnického hnutí a odborů. Členem \"Svazu komunistické mládeže Jugoslávie\" (SKOJ) byl od jeho vzniku v roce 1919 a po vojenské službě se v roce 1923 stal členem Komunistické strany Jugoslávie.\n\nPodílel se na mnoha stávkách jako jejich organizátor a vůdce. V roce 1924 byl spolu s větším počtem horníků zatčen, když se zapojil do bojůvek s fašistickou organizací \"Orjuna\", jejíž ozbrojené sbory předtím na horníky zaútočily. Po propuštění z vazby Marinko emigroval do Francie. Zde nejen pracoval, ale zapojil se také do revoluční činnosti jako člen jugoslávské sekce Komunistické strany Francie. Francii opustil v roce 1931 a přes Berlín odešel do Moskvy, kde navštěvoval mezinárodní komunistickou univerzitu. Do Jugoslávie se vrátil v roce 1933 a stal se tajemníkem slovinského oblastního výboru Komunistické strany Jugoslávie. V roce 1934 byl zvolen členem ústředního výboru Komunistické strany Jugoslávie.\n\nV roce 1937 byl nejprve opětovně zvolen do ústředního výboru strany. Poté se spolu s dalšími dobrovolníky rozhodl zapojit do boje proti fašistům ve Španělsku. V Paříži ho ale zastihla směrnice ústředního výboru strany, aby se vrátil do Jugoslávie. V prosinci 1939 se pak podílel na další stávce.\n\nPo dubnové válce a okupaci Jugoslávie se Marinko stal jedním z organizátorů národněosvobozeneckého boje ve Slovinsku. V prosinci 1941 byl zatčen Italy v Lublani společně s Tone Tomšičem, Vidou Tomšičovou a Pepcou Kardeljovou. Italové pak skupinu zadržených slovinských odbojářů vydali říšskoněmecké státní tajné policii, ta je ale za dva měsíce vydala zpět Italům, kteří je postavili před vojenský soud. Soud Marinku 16. května 1942 odsoudil k trestu odnětí svobody v délce třiceti let. Trest vykonával až do kapitulace Itálie (září 1943). Poté se opět zapojil do národněosvobozeneckého boje – byl činný především jako politický organizátor, a to nejen ve Slovinsku, ale i v Makedonii.\n\nPo osvobození Jugoslávie působil ve vrcholných funkcích na úrovni republiky i federace. Byl předsedou slovinské vlády (1945 – 1953), poté byl předsedou Lidové skupščiny Lidové republiky Slovinsko (do 1962). Poslaneckou funkci vykonával několik volebních období. Byl členem ústředního výboru Svazu komunistů Jugoslávie i jeho orgánů a v letech 1948 až 1966 i předsedou ústředního výboru Svazu komunistů Slovinska.\n\nByl nositelem vysokých jugoslávkých vyznamenání. 27. listopadu 1953 obdržel Řád národního hrdiny. Zemřel 19. srpna 1983 a je pochován na Hřbitově národních hrdinů v Lublani.\n\n\n"}
{"id": "506942", "url": "https://cs.wikipedia.org/wiki?curid=506942", "title": "Biftek", "text": "Biftek\n\nBiftek (podle anglického – hovězí steak) je steak z hovězího masa.\n\nKlasická úprava pokrmu se připravuje z odleželé střední části hovězí svíčkové. Okořeněný plátek masa se prudce opéká po obou stranách tak, aby vnitřek zůstal šťavnatý. Maso musí být 3 až 4 dny vyzrálé, nejchutnější bifteky pocházejí z mladých býčků či volů masných plemen (Angus, Charolais, Hereford apod.).\n\nBiftek lze připravovat i z vysokého a nízkého roštěnce, květové špičky, krku, pupku a loupané plece či ořechu. Ostatní druhy hovězího nejsou pro biftek vhodné.\n\n\n"}
{"id": "506945", "url": "https://cs.wikipedia.org/wiki?curid=506945", "title": "Tatarský biftek", "text": "Tatarský biftek\n\nTatarský biftek (hovorově tatarák) je jídlo ze syrového hovězího masa. Základem tatarského bifteku je maso z hovězí svíčkové, které se najemno naškrábe špičkou ostrého nože, případně namele. Podává se společně s nakrájenou cibulí, hořčicí, solí, pepřem a worcestrovou omáčkou. Dle chuti se často přidává sladká paprika, chilli, kmín, kečup a další koření. Vše se završí syrovým žloutkem a všechny ingredience se smíchají.\n\nPřesné složení tatarského bifteku se různí nejen dle země, ale také dle každého strávníka. Mimo Česko se lze setkat s dalšími ochucovadly jako například s ančovičkami, kaparami, tabaskem, koňakem nebo nakládanými okurkami.\n\nV Česku se tatarský biftek podává zpravidla na topince potřené česnekem. V jiných zemích se podává mimo jiné na světlém toastovém chlebu nebo smørrebrødu. V Belgii se tradičně k tatarskému bifteku podávají smažené bramborové hranolky. Tatarský biftek může být připraven „a la chef“, tedy dle chuti šéfkuchaře, nebo jsou všechny ingredience podávány spolu s masem a míchání provádí samotný strávník.\n\nObdobami tatarského bifteku z hovězího masa jsou například tatarák ze pštrosího masa, rybího masa (z tuňáka, lososa či kapra) nebo vegetariánský rajčatový tatarák (na jemno nakrájená rajská, bazalka, olivový olej, cibule a citronová šťáva).\n\nProtože se jedná o tepelně neupravené maso a vejce, existuje riziko přenosu některých parazitárních onemocnění, jako je trichinelóza, cysticerkóza nebo echinokokóza.\n\n\n"}
{"id": "506947", "url": "https://cs.wikipedia.org/wiki?curid=506947", "title": "Klubko", "text": "Klubko\n\nKlubko (lat. glomerulus) je jednoduché květenství, patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nKlubko (někdy klubíčko) je velmi silně stažený mnohoramenný vrcholík s květy téměř přisedlými a směřujícími do všech stran.\n\n\n"}
{"id": "506951", "url": "https://cs.wikipedia.org/wiki?curid=506951", "title": "Kružel", "text": "Kružel\n\nKružel (lat. \"anthella\") je jednoduché květenství patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nKružel je typem mnohoramenného vrcholíku, u kterého postranní větve vyrůstající v nestejné výšce, přerůstají hlavní vřeteno a jsou tím delší, čím dále od vřetene vznikají. Dále se samy větví podobně. \n\nKružel hlávkovitě ztažený je druhou variantou, u které jsou postranní větve silně redukovány a květy jsou nahuštěny do tvaru připomínající hlávku.\n\n\n"}
{"id": "506952", "url": "https://cs.wikipedia.org/wiki?curid=506952", "title": "George Takei", "text": "George Takei\n\nGeorge Hosato Takei Altman (* 20. dubna 1937 Los Angeles, Kalifornie, USA) je americký herec japonského původu.\n\nJeho hollywoodská kariéra začala na konci 50. let. Takeiovou první zkušeností se stal anglický dabing několika postav v japonském snímku \"Rodan\". Následně začal být obsazován do různých filmů, jako jsou \"Ice Palace, Hell to Eternity, A Majority of One\" nebo \"Red Line 7000\".\n\nV letech 1966 až 1969 hrál George Takei ve sci-fi seriálu \"Star Trek\" poručíka Sulu, kormidelníka hvězdné lodi USS Enterprise. Na tuto roli navázal v letech 1973 a 1974 dabingem téže postavy v animovaném seriálu \"Star Trek\". Účinkoval rovněž v prvních šesti filmech na motivy Star Treku (1979–1991) a roku 1996 hostoval v jedné epizodě („Vzpomínka“) seriálu \"\".\n\nV říjnu 2005 v časopisu \"Frontiers\" Takei potvrdil, že je gay a že má 18letý vztah s Bradem Altmanem. Vzali se 14. září 2008, přičemž za svědka jim byl Walter Koenig a hlavní družičkou byla Nichelle Nicholsová.\n\nV roce 2008 se objevil v pokračování herní série \"Command & Conquer\" s názvem \"\", kde ztvárnil vůdce japonského impéria.\n\nMá hvězdu na Hollywoodském chodníku slávy.\n\n"}
{"id": "506955", "url": "https://cs.wikipedia.org/wiki?curid=506955", "title": "Lichopřeslen", "text": "Lichopřeslen\n\nLichopřeslen (\"nepravý přeslen\", lat. \"verticillastrum\") je jednoduché květenství patřící do skupiny vrcholičnatých a nacházející se u čeledi hluchavkovitých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nLichopřeslen je druh dvojramenného vrcholíku, složeného ze dvou zkrácených vidlanů vyrůstající u vstřícných listenů, tvoří zdánlivý přeslen (tj. vyrůstá 3 nebo více listů nebo květů z jednoho místa).\n\n\n"}
{"id": "506957", "url": "https://cs.wikipedia.org/wiki?curid=506957", "title": "Srpek", "text": "Srpek\n\nSrpek (lat. \"drepanium\") je jednoduché květenství, patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nSrpek (někdy srpeček) je druh jednoramenného vrcholíku, který má postranní větve položeny v jedné rovině s hlavním stonkem a všechny květní stonky jsou založeny pod listeny na jedné straně. \n\n\n"}
{"id": "506958", "url": "https://cs.wikipedia.org/wiki?curid=506958", "title": "Svazeček", "text": "Svazeček\n\nSvazeček (lat. \"fasciculus\") je jednoduché květenství patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nSvazeček je druh dvojramenného vrcholíku, jehož větévky se stopkami vzpřímených květů jsou k sobě nahuštěny a silně zkráceny.\n\n"}
{"id": "506959", "url": "https://cs.wikipedia.org/wiki?curid=506959", "title": "Šroubel", "text": "Šroubel\n\nŠroubel (lat. \"bostryx\") je jednoduché květenství patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nŠroubel je druh jednoramenného vrcholíku, kterému z úžlabí dvou vstřícných listenů vyrůstá jen jediná větev která se větví stejným způsobem. Dále květní stopky jsou pouze na jedné straně, avšak vždy s odchylkou o určitý úhel (šroubovitě) a listeny jsou na protilehlé straně. Květy jsou postupně šroubovitě odchýleny. (Základní varianta)\n\nVyskytují se tyto varianty:\n\nŠroubel má vřeteno šroubovitě stočeno tak, že květní stopky jsou na jedné straně a listeny na protilehlé straně. Květy jsou šroubovitě odchýleny. Tato základní varianta se vyskytuje řídce.\n\nNa vřetenu vyrůstají šroubovitě stočené květní stopky s listeny proti sobě ve dvou řadách. Dvojitý šroubel se vyskytuje častěji než jednoduchý – např. čeleď třezalkovité (\"Hypericaceae\").\n\nVřeteno může být také značně zkráceno, takže zdánlivě připomíná okolík (nazývá se také nesprávně šroubel okoličnatý nebo lichookolík) – např. čeleď česnekovité (\"Alliaceae\") a šmelovité (\"Butomaceae\").\n\n\n"}
{"id": "506961", "url": "https://cs.wikipedia.org/wiki?curid=506961", "title": "Vějířek", "text": "Vějířek\n\nVějířek (lat. \"rhipidium\") je jednoduché květenství patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nVějířek je druh jednoramenného vrcholíku, u kterého vyrůstají postranní větve v jedné rovině s vřetenem a květní stopky se zakládají za listeny střídavě nalevo i napravo.\n\n\n"}
{"id": "506969", "url": "https://cs.wikipedia.org/wiki?curid=506969", "title": "Glomerulus", "text": "Glomerulus\n\nGlomerulus (též glomerulum či česky cévní klubíčko) je klubko rozvětvených vlásečnic uvnitř každého ledvinového (renálního) tělíska. Dochází v něm k prvním fázím filtrace krve. \n\nGlomerulus je obklopen Bowmannovým váčkem a společně tvoří ledvinové tělísko, tedy první část každého nefronu. Tělísko má průměr asi 200 µm. Vstupuje do něj přívodná tepénka, ta se po vstupu do tělíska rozděluje na 2–5 dílčích větví a ty se dále větví na kapiláry. Stěny těchto kapilár jsou obrostlé výběžky Bowmannova váčku (tyto výběžky tvoří buňky podocyty). Skrz velmi drobné póry v kapilárách prochází filtrát přes bazální membránu do vnitřního prostoru ledvinového tělíska a později odchází do proximálního kanálku.\n\n"}
{"id": "506970", "url": "https://cs.wikipedia.org/wiki?curid=506970", "title": "Vidlan", "text": "Vidlan\n\nVidlan (lat. \"dichazium\") je jednoduché květenství, patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nVidlan je základním typem dvouramenného vrcholíku, u kterého obě postranní větve vyrůstají z úžlabí dvou vstřícných listenů, hlavní stonek přerůstají a dále se větví obdobným způsobem jako stonek hlavní (základní varianta).\nKromě této základní varianty se ještě vyskytují případy, kdy vidlanová květenství jsou zkrácená. \n\nJe to vidlanové květenství se silně zkrácenými větévkami i stopkami vzpřímených květů.\n\nKvětenství je složeno ze dvou zkrácených vidlanů vyrůstajících u vstřícných listenů. Květy tvoří zdánlivý přeslen, tj. vyrůstají tři nebo více květů z jednoho místa.\n\n\n"}
{"id": "506974", "url": "https://cs.wikipedia.org/wiki?curid=506974", "title": "Vijan", "text": "Vijan\n\nVijan (\"Cincinnus\") je jednoduché květenství patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nVijan je druh jednoramenného vrcholíku, u kterého se z obou větví se vyvíjí jen jedna a to střídavě. Postranní větve neleží v jedné rovině s vřetenem a vyrůstají střídavě na obou stranách a tím jsou květy umístěny ve dvou řadách na horní straně do spirály stočeného vřetena. \n\nDvojvijan (lat. boragoid) je varianta vijanu, kdy se jedno rameno dvojramenného vrcholíku vyvine v jednoduchý vijan a druhé se vyvine ve dva vijany, které tvoří dohromady prakticky trojvijan.\n\nDo vijanu kvete například i rajče jedlé a plody tohoto ovoce se s celým vijanem prodávají v obchodech. \n\n\n"}
{"id": "506979", "url": "https://cs.wikipedia.org/wiki?curid=506979", "title": "Vrcholík", "text": "Vrcholík\n\nVrcholík (lat. \"cyma\") je jednoduché květenství patřící do skupiny vrcholičnatých. Vrcholičnatá květenství se vyznačují tím, že vřeteno (pokračování stonku v květenství) vyrůstá tak zkráceno, že ho boční větve přerůstají.\n\nVrcholík je základní typ vrcholičnatého květenství. Je to květenství s větévkami většinou rozvětvenými a vyrůstajícími v úžlabí střídavých listenů.\n\nVrcholíkové květenství může mít, co se týče počtů ramen a jejich uspořádání, několik variant, a proto se pro bližší určení dělí na další květenství se samostatnými jmény. \n\nJednoramenný vrcholík (lat. monochasium) – jedna postranní větev vyrůstá z úžlabí dvou vstřícných listenů a dále se stejným způsobem větví. Podle směru a postavení vedlejší větve se dělí na:\n\nDvouramenný vrcholík, také vidlan (lat. dichasium) – dvě postranní větve vyrůstají z úžlabí dvou vstřícných listenů a dále se mohou stejným způsobem větvit. Silným zkrácením vidlanu vzniknou:\n\n\n\n"}
{"id": "506982", "url": "https://cs.wikipedia.org/wiki?curid=506982", "title": "Ivan Tavčar", "text": "Ivan Tavčar\n\nIvan Tavčar (28. září 1851 Poljane nad Škofjo Loko – 19. února 1923 Lublaň) byl slovinský spisovatel, právník, politik a novinář, jeden z prvních povídkářů období realismu ve Slovinsku.\n\nNarodil se v chudé rolnické rodině. V roce 1858 začal chodit do jednotřídky v Poljanech, ve školní docházce pokračoval v Lublani. Roku 1863 se zapsal na lublaňské gymnázium, ze kterého musel kvůli kázeňským přestupkům přestoupit na novomestské gymnázium, potom se ale vrátil zpět do Lublaně. Po maturitě v roce 1871 se zapsal na studium práv na Vídeňské univerzitě. V letech 1875–1877 byl stážistou v Lublani, pak odešel do Kranje a pracoval u dr. Janeze Mencingera. V roce 1880 se do Lublaně vrátil a žil zde až do své smrti. Roku 1884 si otevřel vlastní advokátní kancelář. Politickou kariéru začal v Kraňském zemském sněmu, kde spolu s politickým partnerem Ivanem Hribarem tvořili jádro radikální skupiny liberálního tábora. Po převzetí vedení strany v roce 1894 se Tavčar stal umírněnějším politikem; do rozpadu Rakouska-Uherska patřil mezi vedoucí politiky kraňské liberální Národní strany pokroku (Narodna napredna stranka). Nějakou dobu také vedl stranické noviny \"Slovenski narod\".\n\nVe volbách do Říšské rady roku 1901 se stal i poslancem Říšské rady (celostátní parlament), kde reprezentoval kurii městskou a obchodních a živnostenských komor, obvod Lublaň. Ve vídeňském parlamentu setrval do konce funkčního období sněmovny, tedy do roku 1907.\n\nV letech 1911–1921 byl lublaňským starostou. Oženil se s Franjou Tavčar (roz. Košenini), jednou z významnějších osobností tehdejšího slovinského ženského hnutí. Také na její podnět se stal členem mnoha národních spolků (byl předsedou Klubu slovinských cyklistů či starostou Sokola). V posledních letech života kvůli rakovině střev opustil politiku a hodně času trávil na své usedlosti na Visokem. Zemřel v Lublani a byl uložen do hrobky na Visokem.\n\nTavčarova literární orientace vychází z romantismu, od kterého se ve svém spisovatelském vývoji tu a tam oddálil, duchovně a esteticky s ní však zůstal stále svázán. Literární orientaci poznáme především z jeho mladostných spisů – ze zábavných společenských povídek, zbudovaných na základě romantických námětů, motivů a ideových elementů. Později, když přešel do oblasti uměleckého vyprávění, přijal realistické motivy, hlavně v zobrazování vesnického života; nicméně svým názorem o přednosti duchovního, a především citového života člověka před biologickými a přírodními zákony, zůstal věrný romantismu. Naproti tomu je však romantismus v jeho dílech zmírněn liberálními a demokratickými idejemi. Tavčarova literární orientace je tedy, vzhledem k současnému rozvoji slovinské literatury, anachronická. Když uvážíme, že byl současník slovinské moderny, je jeho pozdní romantismus současným a literárně pokrokovým jevem.\n\nNa počátku tvůrčí činnosti jej přitahovala poezie. Napsal a uveřejnil několik básní jako \"Jesenske pesmi\" (\"Prepozno\"; \"Poglej, na polje slana pada\"), \"Moj dom\", \"Rože Slavec\", \"Poldne na deželi\", \"Pomlad\", \"Stari stolp\", \"Duh slavljanski se je zbudil\", \"Gazela\" … Své možnosti zkoušel též v dramatu. Divadlo bylo jeho celoživotní láskou, jak dramatik byl ale začátečník. Jeho jediný dramatickým dílem tak zůstal skeč \"Erazem iz jame\". Tavčarovo mladostné období je však charakteristické povídkami, novelami a romány, napsanými po vzoru zábavných společenských povídek německých spisovatelů poloviny 19. století. V prostředí napůl hradním, napůl vesnickém a intelektuálském dochází k proplétání silného sentimentalismu, liberálních idejí, moralistické kritiky šlechtických kruhů a měšťanského demokratického cítění.\n\nV tomto období se Tavčar soustředí především na vesnickou a historickou pověst. Na nichž stojí vrcholné i pozdní období tvorby.\nPro Tavčara je typické, že ve vrcholném období psal sice méně, zato však právě v něm vznikla jeho nejlepší díla. Vyšla už ke konci slovinské moderny, čímž se období mezi romantismem a realismem prodloužilo až do konce 1. světové války a přežilo vrchol slovinské moderny i jejích současníků.\nTavčarův sloh je neobvyklý, směřuje od objektivně rozumového, který v próze používali Josip Jurčič a Janko Kersnik, k více subjektivnímu, poeticky zabarvenému jazyku.\nTato díla tvořila vrchol povídkové prózy v období mezi romantismem a realismem. Vesnickými novelami a povídkami tomuto žánru v slovinské literatuře vyznačil cestu pro F. S. Finžgara, Prežihova Vorance a Cyrila Kosmače.\n\nLiterární příspěvky začal publikovat ještě jako student, a to ve studentském časopisu \"Slavec\", v \"Stritarjevem zvonu\", \"Ljubljanskem zvonu\", \"Zori\" a \"Slovanu\". Jeho první povídka \"Primola\" vyšla v roce 1868 v \"Slavljanskem jugu\". Kromě toho psal také pro Mohorjevu družbu.\nSvé knihy častokrát podepisoval pod pseudonymem Emil Leon.\n\n\n"}
{"id": "506987", "url": "https://cs.wikipedia.org/wiki?curid=506987", "title": "Rozehnal", "text": "Rozehnal\n\nPříjmení Rozehnal nosí více různých osobností:\n\n"}
{"id": "506989", "url": "https://cs.wikipedia.org/wiki?curid=506989", "title": "Mandeville", "text": "Mandeville\n\nMandeville je valonské příjmení a může znamenat:\n"}
{"id": "506993", "url": "https://cs.wikipedia.org/wiki?curid=506993", "title": "Minamoto Jošiie", "text": "Minamoto Jošiie\n\nMinamoto Jošiie (源義家; 1041 – 4. srpna 1106) byl japonský samurajský velitel z rodu Minamoto. V mládí bojoval po boku svého otce Minamota Jorijošiho. Po jeho smrti se v roce 1083 vydal na tažení známé jako \"Pozdní tříletá válka\". Stejně jako otec se stal vynikajícím samurajským velitelem a jeho velitelské schopnosti se prokázaly už během začátku tažení. Tak si například jednou všiml, že z lesa vzlétlo vyplašené hejno hus, a správně usoudil, že tam na něj číhá nepřítel.\n\nJošiie byl mezi svými muži stejně oblíbený jako jeho otec. Známá jsou jeho vyobrazení při jídle s vojáky. O něčem podobném předtím četl v pracích čínských vojenských klasiků, což svědčí o jeho profesionálním přístupu k úloze velitele.\nBěhem Pozdní tříleté války došlo při obléhání obranných palisád pevnosti Kanazawa k mnoha bitkám. Opakované útoky poskytly jednotlivým samurajům dostatek příležitostí k tomu, aby si vydobyli slávu, a Jošiie si tak mohl na konci každého dne prohlížet trofeje, které jeho muži ukořistili. Nejudatnější válečník byl vždy pozván, aby usedl na \"místo statečného\", zatímco nejméně úspěšný musel sedět na \"místě pro zbabělce\". Jošiie byl u svých mužů stejně oblíbený jako jeho otec a kronika Óšu gosannen ki popisuje podrobně jak Jošiieho velitelské umění, tak jeho legendární bojové dovednosti. Dočteme se v ní například, že za krutých mrazů během zimních tažení zahříval vojáky vlastním tělem a že se mu dokonce podařilo oživit některé z těch, kdo zdánlivě zmrzli. Minamoto Jošiie však musel zápolit i s různými problémy, které s válčením vůbec nesouvisely. Zatímco jeho otec vedl válku na základě oficiálního příkazu, Jošiiovo tažení považovala vláda jen za soukromou šarvátku. Když tedy pevnost Kanazawa po zuřivém útoku konečně padla, Jošiiemu se za jeho statečnost nedostalo žádného oficiálního uznání ani odměny. Jošiie prý potom uťaté hlavy nepřátel naházel do příkopu.\n\nSvou výtečnou politickou reputaci se mu po tomto projevu neposlušnosti už nikdy nepodařilo obnovit. Poslední léta svého života strávil Minamoto Jošiie v Kjótu, kde se snažil znovu získat postavení u dvora.\n\nV té době se válečníci dosud považovali za druhořadé dvořany a Jošiiova poklidná smrt byla jakýmsi protipólem jeho vzrušující vojenské kariéry. Přesto byl považován za nejvýznamnějšího japonského válečníka, a když zemřel, napsal jeden dvořan: \"Po celé zemi se uznávala jeho vojenská autorita. Vskutku si zasloužil být velkým generálem.\"\n\n"}
{"id": "506994", "url": "https://cs.wikipedia.org/wiki?curid=506994", "title": "Pont de Tolbiac", "text": "Pont de Tolbiac\n\nPont de Tolbiac (česky \"Most Tolbiac\") je silniční most přes řeku Seinu v Paříži. Spojuje 12. obvod na pravém břehu a 13. obvod na levém.\n\nMost byl postaven během urbanistického rozvoje obytných čtvrtí ve východní části Paříže během 2. poloviny 19. století. O stavbě rozhodla městská rada v roce 1876, neboť dosavadní mosty Pont National a Pont de Bercy byly od sebe značně vzdálené. Se stavbou bylo započato v roce 1879 a most byl dokončen roku 1882. V roce 1943 byl most zasažen při náletech spojenců.\n\nJméno mostu je odvozeno od názvu ulice \"Rue de Tolbiac\". Tolbiac (z latinského \"Tolbiacum\") je bývalý název německého města Zülpich, které leží mezi Bonnem a Cáchamy. V roce 496 se zde konala bitva, ve které franský král Chlodvík I. zvítězil nad Alamany.\n\nMost je zděný o pěti obloucích, jeho celková délka činí 168 metrů a šířka 20 metrů.\n\nV románu o soukromém detektivovi Nestoru Burmovi spisovatele Léo Maleta \"Brouillard au pont de Tolbiac\" (Mlha na mostě Tolbiac) z roku 1956 je zmínka o tomto mostě.\n\n"}
{"id": "506995", "url": "https://cs.wikipedia.org/wiki?curid=506995", "title": "Minamoto Jorimasa", "text": "Minamoto Jorimasa\n\nMinamoto Jorimasa (源 頼政) (1106-1180) byl japonský samurajský velitel z rodu Minamoto za válek Gempei. Jorimasa proslul jako samuraj i jako básník a těšil se velké oblibě u císařského dvora, neboť prý šípem zastřelil příšeru, která terorizovala palác.\nPodobně jako Taira Kijomori se i on postavil na odpor mnišským vojskům. Pak si však získal jejich obdiv, když vzdal velkou úctu \"mikoši\", posvátné přenosné svatyni, o níž se věřilo, že v ní dlí božstvo \"kami\": \"Tehdy Jorimasa v mžiku seskočil s koně, sňal přilbu, vypláchl si ústa vodou a obřadnou poklonou projevil pokornou úctu posvátnému symbolu. Všech jeho tři sta vazalů poté následovalo jeho příkladu.\"\n\nKdyž mniši zaznamenali přítomnost váženého (a zdvořilého) Jorimasy 13. století a jeho poměrně malé armády, chvíli váhali s útokem a pak se rozhodli zaútočit na jinou městskou bránu. Tam na ně již nečekal žádný diplomatický generál, ale samurajové na koních, kteří je zasypali krupobitíin šípů.\n\nV roce 1180 se Jorimasa postavil na stranu pretendenta na císařský trůn, prince Močihita, který byl protikandidátem Antokua, vnuka generála Tairy Kijomoriho. Jeho hlavními spojenci přitom byli bojovní mniši z Nary a z chrámu Miidera u Kjóta. Kijomori však Jorimasovo spiknutí odhalil a poslal svého syna, Tairu Tomomoriho, aby ho zatkl. Jorimasa, doprovázený mnichy z Miidery, rychle uprchl z Kjóta, aby se na jihu spojil s mnichy z Nary. Hlavní překážkou na cestě mezi Kjótem a Narou byla řeka Udži a Jorimasa, pronásledovaný příslušníky rodu Taira, se rozhodl přenocovat na jejím jižním břehu. Jeho muži pro jistotu vytrhali prkna z mostu, aby pronásledovatele zastavili, a všichni se chystali za úsvitu pokračovat v pochodu do Nary. Až do této chvíle si Jorimasa vedl jako velitel naprosto skvěle. To, že se rozhodl využít široké řeky Udži jako dělicího pásu mezi sebou a pronásledovateli, bylo rozumným a taktickým krokem. jistě však nepředpokládal, že Taira Tomomori je odhodlán potlačit jeho vzpouru za každou cenu a že za svítání samurajové z rodu Taira vjedou na zbořený most. Netušili sice, že z něj byla odstraněna prkna, a mnozí se proto pádem zabili; další si však začali razit cestu po zbytcích mostní konstrukce. Mezi nimi a ustupujícím zadním vojem mnišských vojsk z Miidery došlo pak k zoufalému boji, během něhož, jak víme ze samurajských legend, bojoval muž proti muži. Zpočátku měli mniši úspěch, ale když Tomomori nařídil svým mužům, aby na koních přeplavali řeku, byli nakonec poraženi.\n\nJorimasa se svými vojáky, pronásledován početným nepřátelským vojskem, vyhledal dočasné útočiště v chrámu Bjódóin. Když se však ukázalo, že je vše ztraceno, šel svým mužům příkladem a spáchal - jak se na samuraje slušelo - klasické harakiri. Nejprve napsal na svůj válečný vějíř báseň a poté si rozpáral břicho. Jeho synové mu odřízli hlavu, aby nepadla do rukou nepřátel. Jako velitel nepatřil Jorimasa mezi naprostou elitu. Skutečnost, že dovolil, aby byla jeho vzpoura potlačena takřka dříve, než vůbec začala, vypovídá o špatně zvolené strategii a rovněž o tom, že se příliš spoléhal na nestálé mnišské spojence. Nejčastěji bývá připomínán jeho statečný ústupový boj a příkladná sebevražda, která mu už sama o sobě zajistila místo v panteonu hrdinů, u nichž čerpaly inspiraci budoucí generace samurajů.\n"}
{"id": "506999", "url": "https://cs.wikipedia.org/wiki?curid=506999", "title": "Minamoto Jošinaka", "text": "Minamoto Jošinaka\n\nMinamoto Jošinaka (1154-1184, japonsky 源義仲) byl japonský samurajský velitel z rodu Minamoto. Protože vyrůstal v horách Kiso ve středním Japonsku, setkáme se s ním často pod jménem Kiso Jošinaka. \n\nStejně jako Jorimasa reagoval na osudnou výzvu prince Močihita z roku 1180 a chopil se zbraně, avšak jakmile se dověděl o smrti Jorimasy, okamžitě se z aktivního boje stáhl. V roce 1183 znovu uplatnil své pravomoci a vstoupil do války s Tairy. \n\nJošinaka přitom nezahájil své tažení v hlavním městě, ale přímo v horách tvořících na severu hranici poloostrova Noto. Tairové okamžitě zareagovali a vydali se na pochod k severu, aby se s Minamotem Jošinakou utkali. Nejprve se střetli s předsunutou minamotskou hlídkou u Hiuči, jednoduché, ale dobře hájené palisádové pevnosti vybudované na skalních útesech. Minamotové zde postavili přehradu, z níž byl napájen obranný příkop, který zadržoval tairský útok až do okamžiku, kdy zrádce z vlastních minamotských řad vystřelil směrem k nepříteli šíp s informací, jak lze přehradu protrhnout a vodní příkop vypustit. Poté Tairové pevnost rychle dobyli. \n\nI přes tento nezdar měl Jošinaka vítězství už na dosah - místem, kde se průběh válek Gempei obrátil ve prospěch Minamotů, se měla stát Kurikara (jinak též známá pod jménem Tonamijama). Tairská armáda pronásledující Jošinaku se rozdělila na dvě skupiny. \n\nVětší část překročila pod vedením Tairy Koremoriho průsmyk Kurikara a svedla zde již zmíněnou bitvu. Menší kontingent překročil o něco severněji hranici mezi provinciemi Noto a Eččú a dosáhl menšího vítězství, které však bylo po porážce u Kurikary rychle zapomenuto. Jošinakova armáda postupovala k průsmyku Kurikara z východu a tehdy zpozorovala, že se Tairové blíží od západu k vrcholku Tonamijamy, který se tyčil nad průsmykem. Jošinaka nechal asi o míli dále na vršku Kurosaka vztyčit 30 bílých korouhví, aby měli Tairové dojem, že na ně při sestupu čeká mnohem větší vojenská síla, než tomu bylo ve skutečnosti. Úskok zapůsobil a Tairové se rozhodli zůstat v bezpečí hory, kde napojili i své koně. \n\nJošinaka svou armádu rovněž rozdělil. Jedna část dostala za úkol širokým obchvatem zaútočit na Tairy zezadu. Tři jednotky se skryly na úpatí kurikarského údolí pod průsmykem a zbytek zůstal u Jošinaky. Se svými vojáky zaměstnal Jošinaka Tairy dlouhým lučištnickým soubojem, jímž kryl postup svých druhů (jedná se o jeden ze vzácných případů, kdy byla svedena skutečná bitva pravých samurajů). Ostatní oddíly minamotské armády tím získaly čas. V době, kdy zapadalo slunce, pronikl Jošinakův oddíl, vybavený podstatně větším množstvím korouhví, než bylo u tak malého jízdního oddílu obvyklé, až do týla nepřítele, kde vzbudil zdání, že je velice početný. Než stačili Tairové na toto překvapení zareagovat, čekal je vpředu další šok. Jošinakovi vojáci sehnali dohromady stádo volů a k jejich rohům přivázali pochodně. Ty zapálili a rozzuřené voly popohnali bičem směrem do průsmyku. Někteří tairští samurajové byli splašeným stádem ušlapáni, další byli zahnáni dolů do údolí a během zmateného ústupu utrpěli drtivou porážku. \n\nO několik dní později porazil Kiso Jošinaka v bitvě u Šinowary Tairu Munemoriho - Koremoriho strýce a jeho spoluvelitele během pochod na sever - ,jenž se dal po porážce u Kurikary na ústup. Na začátku bitvy se nejprve utkalo deset nejlepších lučištníků z obou stran, po tomto střetu se do boje zapojili i ostatní. Došlo k několika soubojům slavných válečníků, v nichž padl mimo jiné i věrný Jošinakův vazal \"Saitó Sanemori\"; ten si mimochodem před bitvou nabarvil vlasy, aby vypadal mladší. Poté, co ve dvou bitvách rozdrtil Tairy, už Jošinakovi nic nebránilo aby vstoupil do Kjóta jako vítěz. Tím však vzbudil žárlivost svého bratrance Joritoma, který vyslal svého bratra Jošicuneho, aby Jošinaku zatkl. Jošinaka uprchl. \n\nPři další bitvě - druhé bitvě u Udži v roce 1184 - Minamoto Jošinaka opět využil řeku jako obranného pásma, i když v opačném směru, než tomu bylo v roce 1180. Jošicuneho armáda přeplavala řeku na koňských hřbetech a napadla ho. Tehdy se proslavili dva Jošicuneho samurajové, \"Kadžiwara Kagesue\" a \"Sasaki Takacuna\", kteří se chtěli do boje pustit jako první a závodili přes řeku, kdo z nich bude na břehu nejdříve. Jošinaka u Udži utrpěl porážku a byl zahnán do sousedního Awazu, kde se spolu se svými nejvěrnějšími druhy naposled postavil na odpor. Kiso Jošinaka byl nakonec zabit šípem, když jeho kůň uvízl v rýžovém poli. Jeho vazal \"Imai Kanehira\" jej posléze následoval čestnou sebevraždou - s mečem v ústech se střemhlav vrhl z koně. \n\nZmínku si zaslouží také nejvěrnější Jošinakův druh, \"Tomoe Gozen\", jenž je v některých zprávách z té doby označována za Jošinakovu manželku nebo milenku, zatímco jiné záznamy ji popisují jako \"krásnou dívku\". Jde o vzácný případ samurajského válečníka - ženy. Bojovala po Jošinakově boku od počátku tažení, včetně bitvy na řece Udži, kde získala hlavu jednoho z nepřátel. Chtěla bojovat i v bitvě poslední, ale Jošinaka trval na tom, aby bojiště opustila. \n\nKariéra Minamota Jošinaky jako samurajského velitele byla krátká, avšak úžasná - jako raketa vystřelená na noční oblohu. Jeho vítězství u Kurikary bylo mistrovským taktickým kouskem. Využil při něm klamu a počáteční výhody, ale i tradičních samurajských dovedností. Je zřejmé, že byl pro své muže příkladem a hrstka oddaných vazalů mu věrně sloužila. Avšak Jošinakovy skvělé schopnosti se omezovaly pouze na bitevní pole. Chování jeho oddílů a vlastní neochota přijmout po vstupu do Kjóta roli dvořana vyvolaly zášť, která nakonec vedla k Jošinakovu pádu. Jošinaka svým chováním přímo nahrál svému proradnému bratranci. Joritomova politická protřelost ostře kontrastovala s Jošinakovou politickou naivitou, jež zabránila Minamoto Kiso Jošinakovi stát se prvním šógunem Japonska.\n"}
{"id": "507008", "url": "https://cs.wikipedia.org/wiki?curid=507008", "title": "Teorie citové vazby", "text": "Teorie citové vazby\n\nTeorie citové vazby Johna Bowlbyho a Mary Ainsworth studuje citové přilnutí malého dítěte k matce a dalším blízkým osobám. Teorie byla formulována v roce 1969 a patří dnes mezi nejvlivnější ve vývojové psychologii. Používané jsou také názvy attachment theory, teorie attachmentu, teorie přilnutí, teorie připoutání, teorie rané citové vazby. Termín attachment (vazba, přilnutí, připoutání) se v češtině často používá v původní anglické verzi a v rozšířeném významu může označovat citové přilnutí obecně.\n\nTeorii attachmentu formuloval anglický vývojový psychoanalytik John Bowlby, který přitom vycházel například z etologie Lorenze a Tinbergena, inspirován byl také experimenty na opicích Harryho Harlowa.\n\nZdokonalila ji psycholožka Mary Ainsworth, která bývá uváděna jako spoluautorka teorie.\n\nPodle této teorie dochází k dětskému attachmentu působením vrozeného systému v mozku, který organizuje motivační, emoční a paměťové procesy ve vztahu k významným pečujícím osobám. Základní vzorec attachmentu spočívá v hledání fyzického a emočního uspokojení a ochrany před ohrožením. Toto přilnutí umožňuje psychické struktuře dítěte využívat kapacitu a funkce vyvinutější psychiky pečující osoby a organizovat a strukturovat vlastní procesy. Zážitky z těchto vztahů celoživotně nastavují způsob navazování a udržování klíčových vztahů a tedy i schopnost k nim.\n\nPrvky vazbového chování (attachment behaviour) ze strany dítěte jsou vyhledávání tělesné blízkosti pečovatele, orientování se v prostoru a věšení se na blízké objekty, emoční projevy jako pláč, křik a úsměv. Tyto projevy vyvolávají na straně pečovatele specifickou odpověď, poskytnutí péče a bezpečí, která u dítěte odstraňuje úzkost z ohrožení a existenční (tzv. anihilační) úzkosti. Mezi takové odpovědi patří hlazení, kolébání, ohřívání, krmení, mluvení, zpívání apod. V takovém případě vzniká tzv. bezpečná vazba (secure attachment).\n\nPokud však chování pečující osoby je vyhýbavé nebo nekonzistentní, vzniká některý z typů tzv. nejisté vazby (insecure attachment), jíž odpovídá vznik jiných strategií chování u dítěte:\n\nK různým pečujícím osobám (například k otci a k matce) může mít dítě různý typ vazby, přičemž pro zdravý vývoj je důležité, aby nejméně jedna z těchto vazeb byla bezpečná.\n\nSchopnost rodiče reagovat na vazbové chování dítěte a typ jeho reakcí jsou odvozovány zejména z vlastní dětské zkušenosti rodiče, takže typ vazby se se zvýšenou pravděpodobností přenáší na další generace.\n\nSrovnávací studie typu Strange Situation Test porovnávají chování dítěte, je-li ponecháno samo v místnosti s neznámou osobou, a chování po opětovném návratu matky (reunion situation).\n\nPsychologické experimenty Harryho Harlowa \"Klec zoufalství\" zaznamenaly průlom v teorii attachmentu. Do té doby považovali vědci i laická veřejnost za dostačující, že matka zaručí dítěti pouhé základní biologické potřeby: nakrmí ho, přebalí, zajistí teplo apod.\n\nZřejmě nejznámější Harlowovy pokusy zahrnovaly studium opic, které byly „vychovávány“ dvěma druhy opičích matek – obě byly atrapy vytvořené z drátů. Jedna z nich byla pokryta příjemnou tkaninou běžně používanou k výrobě ručníků – froté, kdežto druhá atrapa byla vytvořena pouze z drátů. Drátěná matka však v sobě měla zabudovanou láhev mléka čili plnila funkci kojení. Přestože froté matka nekojila, malé opice trávily většinu času u ní.\n\nDalší fáze experimentu spočívala v zastrašování opic v kleci. Kdykoli bylo mládě opice postrašeno, utíkalo k froté matce a objalo ji namísto matky, která mu poskytovala jídlo. Podobně ve chvíli, kdy byl do klece vložen neznámý předmět, mláďata zůstala nejdříve přitisknuta k froté matce a teprve poté se odvážila předmět prozkoumat. Opice, které byly zavřeny do místnosti bez své froté matky, se chovaly jiným způsobem: zkameněly strachem, začaly naříkat, dřeply si nebo si začaly cucat palec. Jiné začaly naříkat a běhat od objektu k objektu, hledajíc svoje froté matky. Přítomnost drátěné matky v neznámé místnosti nepředstavovala žádnou změnu – opice byly stejně nešťastné i tehdy.\n\nKdyž už mladé opice nepotřebovaly mléko a začaly jíst klasickou stravu, byly od froté matky odděleny na dobu tří dnů. Po navrácení ke svým froté matkám se již od nich nechtěly oddělit a jakmile jim byl do klece vložen neznámý objekt, zůstaly přitisknuty k matkám, namísto aby objekt prozkoumaly, jak to činily před třídenním odloučením. Harlow z toho usoudil, že potřeba bezpečí byla důležitější než potřeba seberozvoje.\n\nVýsledky studie ukázaly, že mláďata „vychovaná“ jak pouze drátěnou matkou, tak froté matkou (která v tomto případě dodávala zásobu mléka) přibírala na váze stejnou rychlostí. Nicméně mláďata, které byla vychovávána pouze drátěnými matkami, měla problémy s trávením mléka a častěji trpěla průjmem. Harlow z tohoto vyvodil, že nedostatek útěchy je pro opice psychologicky stresující.\n\nDůležitost této studie však především spočívá ve vyvrácení do té doby běžného pedagogického názoru, že matky by se měly vyhýbat rozmazlování dětí a že emoce jsou ve výchově dětí zanedbatelné. Do tohoto experimentu bylo za nejdůležitější prvek při vytváření pouta mezi matkou a dítětem považováno krmení. Harlow však názorně předvedl, že matčina péče pouto mnohonásobně zesílila. Harlow svou studii popsal jako studii lásky. Byl také přesvědčen, že útěcha a láska může být poskytována jak matkou, tak otcem, což je dnes široce uznávaným faktem.\n\nPochopitelně se našli odpůrci, kteří Harlowovi vytýkali, že experiment dokazuje pouze vztah mezi opicemi a výsledky Harlowových studií by neměly být aplikovány v lidských vztazích. Podle nich Harlow přeceňuje důležitost útěchy a podceňuje důležitost kojení a péče.\n\nNa teorii attachmentu navázali mnozí další teoretici i praktici a někteří ji dále rozvinuli, například Cindy Hazan a Phillip Shaver koncem 80. let ji aplikovali na „romantické vztahy“ mezi dospělými.\n\nPod vlivem teorie potlačeného vzteku se do diagnostického a statistického manuálu DSM-IV dostala v roce 1994 diagnóza Attachment Disorder (AD) a Reactive Attachment Disorder (RAD). RAD se má projevovat extrémní příchylností ke všem dospělým nebo dětem bez rozdílu nebo naopak extrémním odmítáním podpory, péče a lásky od blízkých dospělých. Dostupné diagnostické testy spojují s touto poruchou povrchnost a nestálost vztahů s dospělými i vrstevníky, nedůvěru a neposlušnost vůči autoritám, záchvaty vzteku, negativismus a impulzivitu, nevyvinuté morální svědomí, empatie, neschopnost projevovat a přijímat lásku a sympatie, vyhýbavost vůči navazování citových vztahů, manipulativní chování, případně krutost a hostilita, lhaní a podvádění, grandiozita atd.\n\nAustralský psycholog J. T. A. Condon roku 1993 v rámci své teorie prenatálního attachmentu charakterizoval obecně lásku, a to těmito snahami:\n\nNa teorii attachmentu se občas odvolávají rovněž uživatelé různých terapeutických metod zahrnovaných pod pojem attachment therapy (AT), jejichž ideovým otcem je Robert Zaslow a jeho terapie redukce vzteku (rage-reduction therapy) . Někteří kritici teorie však tvrdí, že attachment therapy je v přímém rozporu s původní teorií attachmentu.\n\nV Česku je pak z těchto metod známá zejména terapie pevným objetím (holding therapy), kterou propaguje psycholožka Jiřina Prekopová. Některé z těchto terapeutických metod jsou však podle části odborných psychologů založeny na záměrném vyvolávání situací bezmoci dítěte s využitím násilných, nátlakových, omezujících a averzivních technik vedoucích až k psychickému zlomení a zhroucení dítěte za účelem ventilace vzteku a bolesti a následné katarze. O účinnost této metody se vedou vášnivé spory, Scott Lilienfeld je v roce 2007 zařadil na seznam potenciálně nebezpečných terapií (PHT), protože je provázena škodlivými psychologickými i fyzickými dopady. Naproti tomu stoupenci AT ji mnohdy označují za jedinou efektivní léčbu poruchy citové vazby. Podobné spory se pak vedou i v České republice a attachment therapy ani její česká verze terapie pevným objetím tak nepatří k všeobecně přijímaným způsobům psychoterapie.\n\nObjevily se významné snahy interpretovat teorií attachmentu autismus jakožto důsledek nesprávných vzorců chování matky a uplatňovat na autistické děti \"attachment therapy\". Z hlediska převládajícího názoru, že autismus je vrozenou poruchou, je tento výklad autismu pokládán za fatálně chybný a způsob terapie za nebezpečný a škodlivý.\n\n\n"}
{"id": "507018", "url": "https://cs.wikipedia.org/wiki?curid=507018", "title": "Městská knihovna Ústí nad Orlicí", "text": "Městská knihovna Ústí nad Orlicí\n\nMěstská knihovna Ústí nad Orlicí je veřejná knihovna, kterou zřizuje město Ústí nad Orlicí. \n\nPrvní zmínky o veřejné knihovně spadají do dvacátých let 19. století, kdy v čele vlasteneckých snah stály v Ústí nad Orlicí tři rodiny – Andresovi, Korábovi a Rettigovi – které během svého sedmiletého působení ve městě vykonaly mnoho záslužné buditelské práce, neboť prosazovaly používání češtiny, šířily literaturu a založily veřejnou českou knihovnu.\nO dalším osudu knihovny po odchodu Rettigových z Ústí nad Orlicí není nic známo.\nSvůj význam ve městě sehrály i knihovny spolků. Knihovna Čtenářské besedy, která byla založena v roce 1868 a po dvouletém působení pro nedostatek finančních prostředků skončila, a knihovna prvního dělnického spolku Lidumil (v roce 1892).\nPrvní městská knihovna byla v Ústí nad Orlicí založena roku 1881. Základ nové knihovny položil tehdejší ředitel občanské školy chlapecké, když začal sbírat knihy \"zábavného\" obsahu.\nFinančně se činnosti knihovny ujala Občanská záložna, která darovala 50 zl. na zařízení městské knihovny a přislíbila i roční subvenci. Zároveň byl jmenován bibliotékář a dva správcové. Během let přibývalo příznivců knihovny i dárců, mezi které patřil především Jan Ludovít Lukes.\n\nKnihovna sídlila v jedné samostatné místnosti u obecního úřadu na náměstí, kde zůstala umístěna i po roce 1918. Město bylo ke knihovně štědré a tak již v roce 1921 byla knihovna rozšířena i o čítárnu se 67 časopisy. Od roku 1932 byla městská knihovna umístěna v domě zvaném \"Klementinum\". Během doby se podařilo zapojit do městské knihovny fondy všech větších spolkových knihoven ve městě.\n\nV roce 1946 měla knihovna 12 934 svazků knih a 27 998 výpůjček. Rozhodnutím rady se městská knihovna stala 17. května 1951 knihovnou okresní a byla přemístěna do samostatné budovy poblíž centra nazývané \"Na Pindulce\".\nOkresní knihovna byla veřejnou univerzální knihovnou a ústřední knihovnou sítě veřejných knihoven v okrese. Metodicky řídila devět městských knihoven okresu Ústí nad Orlicí a 134 místních knihoven s dobrovolnými knihovníky. Kromě funkce okresní plnila rovněž funkci knihovny městské a střediskové pro 22 místních lidových knihoven v obvodu Ústí.\n\nV roce 1985 byla zahájena nová rozsáhlá přístavba knihovny, která byla dokončena na jaře 1988.\n\n1. ledna 1991 byla okresní knihovna v rámci polistopadových změn transformována na knihovnu městskou s regionální funkcí, jejímž zřizovatelem je Město Ústí nad Orlicí. Během několika let byly klasické lístkové katalogy převedeny do elektronické podoby. Od roku 1997 je knihovna připojena k Internetu a umožňuje k němu uživatelům přístup na dvou počítačích v hudebním oddělení. Postupně vznikly www stránky Městské knihovny Ústí nad Orlicí. Od 1. listopadu 2000 probíhá výpůjční proces pomocí automatizovaného knihovnického systému Clavius.\n\n8. října 2002 byla v rámci Týdne knihoven slavnostně na hudebním oddělení Městské knihovny otevřena Zvuková knihovna pro zrakově postižené a nevidomé občany okresu Ústí nad Orlicí. Zvukovou knihovnu tvoří soubor zvukových knih – knižních titulů namluvených předními herci a moderátory na magnetofonových kazetách. Kazety jsou členům Sjednocené organizace nevidomých a slabozrakých a dalším zdravotně postiženým občanům půjčovány nebo zasílány zdarma.\n\nOd září 2003 je na Dětském oddělení k dispozici řada multimediálních CD-ROMů zábavně-vzdělávacího rázu.\n\nKnihovna se skládá ze tří oddělení – Oddělení pro dospělé čtenáře, Dětské a Hudební oddělení, která poskytují čtenářům následující služby:\n\n\n"}
{"id": "507019", "url": "https://cs.wikipedia.org/wiki?curid=507019", "title": "Joseph Serge Miot", "text": "Joseph Serge Miot\n\nJosef Serge Miot (23. listopadu 1946, Jérémie – 12. ledna 2010, Port-au-Prince) byl haitský katolický duchovní, arcibiskup koadjutor arcidiecéze Port-au-Prince (1997–2008) a následně 9. arcibiskup Port-au-Prince (2008–2010).\n\nZahynul v troskách své rezidence jako jedna z obětí katastrofálního zemětřesení, které 12. ledna 2010 zničilo Port-au-Prince.\n"}
{"id": "507036", "url": "https://cs.wikipedia.org/wiki?curid=507036", "title": "CASA C-295", "text": "CASA C-295\n\nCASA C-295 je dvoumotorový vojenský transportní letoun od španělského výrobce EADS-CASA. Stroje CASA C-295 se vyrábějí v několika variantách. Letoun dovede přepravit až 71 vybavených vojáků (či 49 výsadkářů) nebo tři lehká vozidla, například typu Land Rover. Vzdušné síly AČR obdržely 4 kusy typu C-295M, přičemž první letoun přistál v lednu 2010 na letišti Praha-Kbely.\n\n\n\nV dubnu roku 2009 schválila vláda Mirka Topolánka nákup čtyř letounů C-295M Casa, které měly nahradit dosluhující stroje Antonov An-26. Za letouny a logistiku měla ČR zaplatit 3,5 miliardy korun a přidat pět nepotřebných bitevníků L-159. Již od počátku panovaly kolem této transakce pochybnosti. V interní zprávě Armády ČR se např. cituje, že \"„pořízení čtyř letounů C-295M v rámci barterového obchodu, tedy výměnou nadbytečných letounů L-159 Alca (v poměru 1:2–3), není pro transportní letectvo AČR vhodným řešením.“\" Ve zprávě se rovněž hovoří, že letoun nesplňuje požadavky vyspecifikované Armádou České republiky (AČR), a to zejména v požadované přepravní kapacitě a doletu.\n\nV lednu 2010 uvedl časopis Týden, že cena letadel CASA by měla být kvůli dodávkám náhradních dílů a dalšího vybavení vyšší zhruba o jednu miliardu korun.\n\nV květnu roku 2010 zažalovala Evropská komise Českou republiku u soudního dvora Evropské unie z důvodu nedodržení předpisů EU o hospodářské soutěži, protože vláda nevyhlásila na nákup strojů CASA řádné výběrové řízení.\n\n8. února 2011 Armáda ČR informovala, že letadlo CASA se 3. února při cvičném letu propadlo o několik desítek metrů, a proto až do vyšetření události nemohou letadla tohoto typu létat.\n\n14. června přepravil jeden z letounů čtyři koně Převalského do Mongolska.\n\n20. června 2011 uvedl časopis Euro, že ÚOHS dokončil prověrku nákupu strojů, kterou oznámí do 14 dnů.\n\nV červenci 2012 bylo ministerstvem obrany oznámeno, že systém pasivní ochrany proti raketám na letounech CASA C-295M české armády nesplnil vojskové zkoušky. Systém nevyhověl v 7 ze 17 prověřovaných oblastí. Stejný systém už vojskovými zkouškami neprošel rok před tím, a proto nemohou letadla být vyslána do mise v Afghánistánu.\n\nTyto základní požadované parametry letoun stále nesplňoval ani koncem roku 2012. Teprve 15. července 2013 oznámil ministr obrany Vlastimil Picek, že systém ochrany letounů před raketami úspěšně prošel opakovanými zkouškami a že letouny \"mohou být využívány pro naše potřeby v případném nasazení v zahraničních operacích nebo nebezpečných prostorech\".\n\nV červnu 2012 policie dospěla k závěru, že bývalá ministryně Vlasta Parkanová je podezřelá z nezákonného jednání v souvislosti s nákupem letounů. Detektivové protikorupční služby chtějí Parkanovou obvinit ze zneužití pravomoci úřední osoby a porušení povinnosti při správě cizího majetku. 13. června 2012 požádali sněmovnu, aby poslankyně TOP 09 byla vydána k trestnímu stíhání. Policie chce stíhat Parkanovou údajně kvůli tomu, že nenechala udělat znalecký posudek k ověření ceny letounů. Tím měla stát připravit o 658 milionů korun, což je rozdíl mezi kupní cenou a později dopracovaným znaleckým odhadem.\nDruhým obviněným v kauze je bývalý šéf sekce vyzbrojování ministerstva obrany Jiří Staněk.\n\n\n\n"}
{"id": "507037", "url": "https://cs.wikipedia.org/wiki?curid=507037", "title": "Biodynamické zemědělství", "text": "Biodynamické zemědělství\n\nBiodynamické zemědělství je alternativní způsob hospodaření v zemědělství, který popsal rakouský filosof, pedagog a esoterik Rudolf Steiner v sérii přednášek v roce 1924 na zámku Koberwitz v Německu (dnes \"Kobierzyce\" polském Dolním Slezsku). Biodynamické zemědělství se řídí především fenomenologií Rudolfa Steinera a jeho naukou o působení a vlivu údajné vesmírné energie na zemědělskou výrobu. Kritiky je považováno za pseudovědu bez dostatečného ověření fakty.\n\nVe dvacátých letech 20. století soudili mnozí zemědělci, statkáři a výrobci potravin, kteří měli blízko k antroposofii Rudolfa Steinera, že potraviny, s nimiž se denně setkávali, mají mnohem horší chuť než potraviny z jejich dětství. U obilí a jiných kultur se podle nich dal pozorovat úbytek vitality a také kvality. Tento náhled se objevil v době, kdy se ve větší míře začala užívat dusíkatá hnojiva a nastal rozvoj masové produkce potravin.\n\nMezi vědci a výrobci tehdy existovala jen malá snaha zachovat kvalitu produktů a obranyschopnost rostlin před nemocemi a škůdci, proto malý okruh lidí ovlivněných antroposofií hledal cesty, jak dodat zemědělství nové impulzy. Antroposofové chápali svět a lidskou bytost \"vícedimenzionálně\" a usilovali o doplnění moderního materialistického světonázoru o duchovní rozměr. Každý člověk může podle nich meditací a prací docílit vlastní duchovní zkušenosti. Záměrem zakladatele antroposofického hnutí Rudolfa Steinera bylo zprostředkovat modernímu člověku duchovní zásady a postavit je (jak se domníval) na vědeckou základnu.\n\nV roce 1924 se Steiner rozhodl na výzvu hraběcí rodiny Keyserlingků a na popud některých statkářů zorganizovat \"zemědělský kurs\", který měl položit \"ideové základy rozkvětu zemědělství\". Tento kurs se konal o svatodušních svátcích roku 1924 na zámku Koberwitz (dnes Kobierzyce) ve Slezsku, nedaleko Vratislavi. Před zhruba 100 posluchači přednesl Steiner osm přednášek, provázených diskusemi. Týkaly se spolupůsobení země a vesmíru, planetárních vlivů na zemi a její obyvatele atd.\n\nSteinerovou zásluhou se objevila idea \"zemědělského organismu\", dnes uznávaná i mimo biodynamický názorový proud. Zdůrazněn byl význam poznávání podstaty fyzických látek a jejich úloha coby \"nositele duchovních sil\". Probíral se správný vztah mezi polním hospodářstvím, pěstováním ovoce a chovem zvířat, hodnota lesa a tvorba biotopů, zásady krmení zvířat a výživa společnosti. Za obzvlášť důležité Steiner pokládal oživení půdy a udržení trvalé plodnosti – proto vznikla nová koncepce hnojení a kompostování.\n\nUž v témže roce se utvořil pokusný kruh antroposofických zemědělců, kteří se řídili Steinerovými pokyny a hospodařili podle nových kriterií. V roce 1928 byla zavedena značka Demeter pro označení produktů biodynamického zemědělství.\n\n\nBiodynamické zemědělství je podle svých příznivců zároveň ekologické. Rozdíl spočívá v tom, že vedle používání organických hnojiv a zásad etického přístupu vůči chovaným zvířatům, ochraně životního prostředí, a udržení biodiverzity, doporučil Rudolf Steiner speciální biodynamické preparáty, které podle jeho vize zlepší úrodnost půdy a odolnost plodin vůči chorobám a škůdcům. Největší důraz je kladen na použití těchto preparátů při přípravě kompostu a použití měsíčního kalendáře pro výsev a výsadbu biodynamických plodin v optimálním období. Biodynamické zemědělství se dívá na pěstování zemědělských plodin, chov zvířat a zemědělského hospodaření všeobecně jako na součást kosmických procesů a počítá s vlivem planet, hvězd, Měsíce, Slunce, souhvězdí a jejich umístění ve zvěrokruhu.\n\n\n\"Bio\" znamená ve slově \"biodynamické\" jak biotické (živé) – ovlivněné a pozměněné živou složkou přírody – biotou, tak i biologické – hospodaření podle zákonitostí přírody. Biodynamické pak znamená: využití positivních kosmických vlivů k hospodaření v souladu se Steinerem popisovanými zákonitostmi přírody.\n\nSteiner popsal přípravu a použití devíti preparátů (bylinných a minerálních směsí), které podle něj zlepšují úrodnost půdy a odolnost plodin vůči chorobám a škůdcům. Podle Steinera přenášejí tyto preparáty vesmírnou energii do půdy. Preparáty mají čísla 500 až 508, přičemž první dva se používají jako postřiky plodin a půdy a ostatních sedm se přidává do kompostu. Účinnost těchto preparátů je dlouhodobě zkoumána, především ve vztahu k běžnému ekologickému zemědělství.\n\n\nBiodynamický měsíční kalendář vychází z předpokladu Rudolfa Steinera, že pohyb Měsíce po obloze má důležitý vliv na agrotechnické procesy. V tomto kalendáři Steiner předepsal, které fáze Měsíce jsou vhodné pro výsev, výsadbu, sklizeň a další činnosti.\n\nV roce 1963 publikovala Maria Thunová své dlouholeté výzkumy vlivu Měsíce na růst ředkvičky a rozšířila tento kalendář o postavení Měsíce v astrologickém zvěrokruhu. Vytyčila zvířetníková souhvězdí, která podle ní souvisí s různými typy zemědělských plodin, které rozdělila podle použití na: listové, kořenové, plodové a květinové. Toto rozdělení podle ní souvisí zároveň s přírodními živly: voda, země, vzduch a oheň.\n\nThunová seskupila jednotlivá zvířetníková souhvězdí do čtyř skupin po třech znameních vykazujících působení na stejný živel. Chceme-li například pěstovat salát, je třeba jej zasít, přesadit a kultivovat ve dny s působením na list a živlem voda, to znamená v době, kdy Měsíc bude v souhvězdí Raka, Ryby nebo Štíra.\n\nZ poznámek Rudolfa Steinera dále vyplývá, že při dodržování vlivů měsíčních rytmů docílíme pozitivního efektu převážně v závislosti na zdůraznění dané části rostliny a to hlavně ve smyslu barvy, kvality či množství. Nutriční hodnota je podle Steinera dána slunečním rytmem. K posílení planetárního vlivu dochází v okamžiku průchodu souhvězdím zvěrokruhu s vlivem na stejný živel. Například Mars v souhvězdí Raka. Použití tohoto kalendáře není povinné při získávání Demeter certifikátu BD-farma a není tedy integrální součástí původní Steinerovy vize.\n\nKompletní přehled výzkumné činnosti od roku 1921 až do roku 2005 týkající se biodynamického zemědělství je publikován v němčině na internetovém portálu anthromedia. Srovnávací studie dospěly ke zcela odlišným závěrům, od příznivého zhodnocení vlivů biodynamického zemědělství až po odmítání metody jako takové (viz Kritika). Zkoumány jsou většinou věci konkrétní, jako je například množství žížal v půdě, stopové prvky, humus, minerály apod., při různých způsobech zemědělského hospodaření.\n\nVýsledky různých výzkumů prezentoval například Herbert Koepf v knize \"Biodynamic Agriculture\", která vyšla od roku 1976 několikrát a byla přeložena do angličtiny, němčiny a nizozemštiny. Starší srovnávací výzkum z roku 1968 je od Kletta, kde je zmiňován postřik křemenným roztokem a jeho vliv na kvalitu. V jiném výzkumu z roku 1959 popisuje Pfeiffer rozdíly v kvalitě kompostu a Heinze provedl v roce 1967 srovnávací výzkum kvality potravin.\n\nJedním z nejlépe dokumentovaných dlouhodobých výzkumů (1996–2003) je diplomová práce Jennifer Rose Reeve, která zkoumala vliv biodynamických preparátů na kvalitu půdy, kvalitu vinných hroznů a kvalitu kompostu v kalifornské vinici. Závěry této studie ukazují, že vznikají statisticky významné rozdíly (p<0.05) hlavně v půdách s nízkým obsahem živin. Humózní půdy a půdy s vysokým obsahem minerálů a stopových prvků nevykazují prakticky žádné rozdíly. Při užití kompostových preparátů je tomu právě naopak. Biodynamické kompostové preparáty positivně ovlivňují zrání kompostu při ideálních podmínkách, ale nevykazují prakticky žádný efekt v podmínkách nepříznivých. Tento výzkum také prokázal, že biodynamický kompost zlepšuje růst rostlin hormonálními účinky.\n\nV rámci 8. vědecké konference ekologického zemědělství začátkem března 2005 na Univerzitě ekologických zemědělských věd v Kassel-Witzenhausen (BRD) převzal nizozemský výzkumník Dr. Ton Baars vedení katedry biologicko-dynamického zemědělství na příštích 6 let.\n\nV Americe, Anglii, Německu, Nizozemsku i v České republice jsou vzdělávací centra která pořádají semináře o biodynamickém hospodaření.\n\nV roce 1928 bylo v Německu zmítaném Velkou hospodářskou krizí založeno ekologické certifikační sdružení Demeter International, které má v současnosti mezinárodní distribuční síť ve 43 zemích se 4200 certifikovanými biodynamickými podniky v Evropě, Americe, Kanadě, Africe, Austrálii , Indii a na Novém Zélandu.. Oblibě přispívá např. i princ Charles či manželka Karla Schwarzenberga. Okultismus a nevědecké myšlenky jsou však přechodným příznakem hospodářské krize.\n\nZe strany zemědělců, využívajících obvyklé (konvenční) metody hospodaření, a zčásti i zemědělců kladoucích důraz na ekologické principy jsou biodynamické preparáty přijímány se skepsí, neboť jejich účinnost je jen těžko měřitelná. Chemická či běžná biologická hnojiva dodávají rostlinám živiny, jež potřebují k růstu, což zajišťuje vyšší výnosy. Naproti tomu biodynamické zemědělství pracuje s předpokladem, že užitím preparátů získávají rostliny specifické kvality. Ve článku \"Demeterské zemědělství - homeopatie na poli\" publikovaném ve Stuttgarter Zeitung\npoukazuje Frank Buchmeier mimo jiné na to, že užití postřiku křemenným práškem v množství 2 g na 3000 m je srovnatelné s použitím homeopatických přípravků v alternativní medicíně, kde se přípravky ředí v poměru od 1:10 až do poměru 1 : 2 500 000 000.\n\nV článku zveřejněném ve Frankfurter Allgemeine Zeitung poukazuje Peter Treue na to, že \"dle srovnávacích studií neexistují měřitelné kvalitativní rozdíly mezi produkty založenými na konvenčních metodách hospodaření a produkty z biodynamických farem\". Treue charakterizuje \"ekologicko-dynamické\" zemědělství jako součást okultního hnutí a způsob myšlení a praktiky jeho zastánců nepokládá za vědecké, ale řadí je do sféry magie a geomantie.\n\nNa základě výzkumu v roce 1994 došel Holger Kirchmann k závěru, že Steinerovy pokyny jsou okultního a dogmatické rázu a nadto vykazují značnou heterogennost. Mnohé z biodynamických zásad jsou nedokazatelné a nelze na nich postavit vědecky podloženou teorii. Je například stěží doložitelné, že biodynamické preparáty přenášejí vesmírné síly do půdy. Podle Kirchmanna nevedlo vědecké zkoumání metod biodynamického zemědělství k přesvědčivým výsledkům.\n\n\n\n\n\n"}
{"id": "507056", "url": "https://cs.wikipedia.org/wiki?curid=507056", "title": "Alexandr Hesensko-Darmstadtský", "text": "Alexandr Hesensko-Darmstadtský\n\nAlexandr Hesensko-Darmstadtský (plným jménem německy \"Alexander Ludwig Georg Friedrich Emil von Hessen und bei Rhein\") (15. července 1823, Darmstadt - 15. prosince 1888, tamtéž) byl hesenský princ a zakladatel rodu Battenbergů, vedlejší linie hesenského panovnického domu.\n\nAlexandr se narodil jako třetí ze čtyř dětí Ludvíka II. Hesensko-Darmstadtského a jeho ženy Vilemíny Bádenské.\n\nVedle svého skandálního manželství je proslulý především pro pochybnosti o svém původu; podle dobových zpráv jeho biologickým otcem i otcem jeho sestry Marie měl být milenec jeho matky, baron August Ludwig von Senarclens-Grancy (Ludvík však obě děti ve snaze zabránit skandálu uznal za svoje).\n\nJako jiná knížata i Alexandr podle vojenské tradice své rodiny sloužil v ruské armádě, kde měl před sebou skvělou kariéru. Velel pluku hulánů a byl vyznamenán Řádem sv. Jiří. Skutečnost, že jeho sestra Marie byla manželkou následníka ruského trůnu Alexandra, nebyla v neprospěch jeho perspektivy. Car Mikuláš I. dokonce uvažoval o Alexandrovi jako o možném manželovi pro svou neteř.\n\nTato předpokládaná slibná kariéra byla zcela zničena skandálem: Alexandr se zamiloval do hraběnky Julie von Hauke, dvorní dámy své sestry Marie Alexandrovny. Hraběnka byla sirotek německo-polského původu, dcera dřívějšího ministra války, carova chráněnka. Car, dozvěděv se o Alexandrově romanci, zakázal mu oženit se s Julií; bylo nepředstavitelné, že by osoba blízká carské rodině vstoupila v manželství s obyčejnou hraběnkou. Gothajský almanach, soubor genealogických příruček panovnických a šlechtických rodů Evropy, byl v tomto směru (tj. ohledně charakteru manželských svazků) zcela nesmlouvavý. Alexandr odjel do Anglie ujasnit si svou budoucnosti a vrátil se do Ruska rozhodnut: s Julií utekli do Breslau v dolním Slezsku, kde v říjnu roku 1851 uzavřeli manželství.\n\nPoté se vrátili do Hesenska, ovšem starší bratr novomanžela, velkovévoda Ludvík III. Hesensko-Darmstadtský, byl však nízkým původem ženy svého bratra značně znechucen. Přesto však Julii prohlásil hraběnkou z Battenbergu, podle jména malého města na severu Hessenska, kde manželé v první době svého pobytu žili, ale jejich děti byly definitivně vyloučeny z nástupnické linie na hesenský trůn. Později byla hraběnka přece povýšena na princeznu a pár se mohl rovněž vrátit do Darmstadtu.\n\nPozbyv svých dynastických práv, žil Alexandr se svou nerovnorodou manželkou klidným životem, a to především v zámku Heiligenberg blízko Jugenheimu na jihu Hessenska, kde dříve žila Alexandrova matka a kde on sám se narodil a vyrůstal.\n\nZ manželství vzešlo pět dětí, které zdědily titul a jméno po své matce:\n\nPřes všechny výše uvedené skandály byla rodina Battenbergů akceptována evropskou šlechtou a její příslušníci se včlenili do nejvýznamnějších evropských panovnických domů. Mezi potomky rodiny náleželi a náleží např.:\n\n"}
{"id": "507059", "url": "https://cs.wikipedia.org/wiki?curid=507059", "title": "Upa", "text": "Upa\n\nUpa, UPA, uPa či UPa může znamenat:\n\n\n\n"}
{"id": "507063", "url": "https://cs.wikipedia.org/wiki?curid=507063", "title": "Pont Charles-de-Gaulle", "text": "Pont Charles-de-Gaulle\n\nPont Charles-de-Gaulle (česky \"Most Charlese de Gaulla\") je silniční most přes řeku Seinu v Paříži. Spojuje 12. obvod na pravém břehu a 13. obvod na levém.\n\nVznik tohoto mostu je spojen s obnovou a rozvojem jihovýchodní části Paříže. O výstavbě rozhodla městská rada v roce 1986, aby vniklo přímé silniční spojení mezi Lyonským a Slavkovským nádražím a ulevilo se Slavkovskému mostu. Stavba začala v roce 1993 a skončila roku 1996.\n\nMost navrhli architekti Louis Arretche a Roman Karasinki. Je postaven z předpjatého betonu a konstrukce spočívá na dvou sloupech. Most je 207,75 metrů dlouhý a široký 31,6 metrů. Šířka nosníku činí 34,90 m.\n\n"}
{"id": "507065", "url": "https://cs.wikipedia.org/wiki?curid=507065", "title": "Philippe Starck", "text": "Philippe Starck\n\nPhilippe Starck (* 18. ledna 1949, Paříž) je francouzský designér a novátor, který se věnuje od produktového designu, modního návrhářství, přes interiéry až po architekturu. Mnoha kritiky je pokládán za světoobčana, který sdílí s celým světem svou designérskou vizi a který pozměňuje realitu každodenního života. Jeho design je revoluční, jak svými návrhy, tak například snahu o ekologické myšlení.\n\nNarodil se v rodině leteckého konstruktéra Andrého a ženy Jacquelin v Paříži. Doba jeho mládí ho v mnohém ovlivnila, protože už jako malý se díval na to, jak jeho otec skládá a rozebírá modely, a téměř jakmile držel tužku, začal kreslit. A později sám vymýšlet různé návrhy. Rodina, resp. Otec ho tedy hodně ovlivnil v rané tvorbě.\n\nV Paříži na École Nissim de Camodo vystudoval umělecký design a brzy poté si založil vlastní firmu Starck Products.\n\nJe profesorem v Miláně na Domus Academy a na École des Arts Décoratifs v Paříži. Žije a tvoří v Paříži, New Yorku, Londýně a italském Buranu.\n\nProslavil se hlavně neobvyklým řešením, používáním nových materiálů umožňující vytvářen nové tvary i vytvářením několika revolučních konceptů, které zatím nebyly prosazeny. Krása v jeho práci je většinou jednoduchost. Jeho návrhy jsou promyšlené, ale v reálu vznikají jen pár minut. V dnešním moderním světě se stávají nejchtěnějšími.\n\nJedná se o designéra a architekta, který má na svém kontě snad nejvíce realizací. Ať jde o spolupráci s velkými značkami nebo vlastní, které vznikají pod jeho značkou XO. Jeho výtvory jsou typické moderními tvary a kosmickými barvami, často používá stříbrnou. Jeho jednoduchost spočívá v jednoduchosti tvarů, které jsou ale velice moderní.\n\nJeho práce zasahuje do různých, odlišných oborů. Není zaměřen na jednu sféru práce. A na neštěstí jeho kolegů, ve všech vyniká. \n\nProslul především nábytkovým designem. Například s italskou firmou Kartell nedávno oslavil dvacet let spolupráce. Zde známe jeho typické, průhledné, plastové židle Eros. Mimo Kartell spolupracuje i s firmami jako Flos, Vitra, Driade atd.\n\nDalším oborem je produktový design. Typické jsou například: kolekce baterií (Axis), Juice (Alesso), lampičky (Fosil), plyšový medvěd se zvířátky na nohou (Moulin Roty).\n\nV technické sféře je nejznámější myš S+ARCK, kterou jako externista navrhl pro Microsoft. Dále jsou známé jeho hodinky či elektrické kartáčky na zuby. Vrcholem je koncept motocyklu Voxan Super Naked XV.\n\nS jeho architekturou se můžeme setkat všude po světě a v různých podobách. Jeho domy, navržené hotely a restaurace jsou velice oblíbené. Například s Coop Himmelblau navrhl v Holandsku kulatý dům připomínající kosmickou stanici. Dále spolupracuje s hotely Yoo, kterým nejen v Německu a v Kanadě navrhuje luxusní interiéry.\n\nS firmou Pramac energy group navrhl design pro větrné mlýny, které fungují zároveň jako větrné nástroje. Vzhledem k tomu, že říká: „Ekologie není důležitá jen kvůli ekonomii a ochraně světa, ale i kvůli kreativitě a eleganci.“\n\nNavrhl si vlastní větrnou elektrárnu v polykarbonátu, která stojí na dřevěné platformě. Elektrárna je jak designová, tak funkční, která vytváří 20 až 60% domácí energie.\n\nDnes je, mimo jiné, i designérem a kreativním ředitelem Virgin Galactic, která plánuje lety na oběžnou dráhu a do vesmíru. \nV osobním životě má Starck 4 děti a je potřetí ženat.\n\n\n\n\n\n"}
{"id": "507078", "url": "https://cs.wikipedia.org/wiki?curid=507078", "title": "Skandinávský death metal", "text": "Skandinávský death metal\n\nSkandinávský death metal je odnož death metalu, která vznikla ve Švédsku. V devadesátých letech dvacátého století se na švédské metalové scéně objevila řada kapel hrajících tzv. melodický death metal. Nástup tohoto žánru je spojován především se švédskými městy Göteborg a Stockholm, proto se někdy hovoří také o göteborském death metalu.\n\nSkandinávský death metal se vyčlenil především specifickým zvukem kytar způsobeným použitým kytarovým efektem. \n\n"}
{"id": "507084", "url": "https://cs.wikipedia.org/wiki?curid=507084", "title": "Regent (pivo)", "text": "Regent (pivo)\n\nRegent je značka piva, které vyrábí společnost Bohemia Regent, akciová společnost, která je od 7. 8. 2000 vlastníkem pivovaru Regent v Třeboni.\n\n"}
{"id": "507099", "url": "https://cs.wikipedia.org/wiki?curid=507099", "title": "Jung-le", "text": "Jung-le\n\nCísař Jung-le (; 2. května 1360 Jing-tchien (dnes Nanking) – 12. srpna 1424 Jü-mu-čchuan (severně od Dolonu)) vlastním jménem Ču Ti () vládl v letech 1402–1424 Číně jako třetí císař říše Ming. Byl čtvrtý syn Chung-wua, zakladatele a prvního císaře dynastie Ming.\n\nOd roku 1370 nosil titul kníže z Jen, od roku 1380 sídlil v Pekingu a strážil severovýchodní pohraničí. V 80. a 90. letech 14. století vynikl v bojích s Mongoly a projevil se jako talentovaný vojevůdce, populární mezi vojáky, a úspěšný státník.\n\nRoku 1399 se vzbouřil proti svému synovci, novému císaři Ťien-wenovi. V občanské válce, kterou nazval kampaň ťing-nan, kampaň za uklidnění nepořádků, po třech letech urputných bojů zvítězil a roku 1402 se prohlásil za císaře. Po převzetí vlády s novým rokem vyhlásil éru „Věčného štěstí“, \"Jung-le\". Název éry je používán i jako jméno císaře.\n\nJeho vláda je občas vnímána jako „druhé založení“ mingské dynastie, jelikož ostře změnil politický kurs svého otce. Po nástupu na trůn se musel vypořádat s následky občanské války. Severočínský venkov byl boji poničen, hospodářství zde trpělo nedostatkem pracovních sil. Císař se rozhodl posílit a stabilizovat ekonomiku, ale nejdříve umlčet jakýkoli odpor. Očistil státní správu jak od stoupenců Ťien-wena, tak od zkorumpovaných a neloajálních úředníků. Vláda ostře zasáhla i proti tajným společnostem a banditům. Snažil se pozvednout hospodářství podporou produkce potravin i tkanin. Využívala se neobdělávaná půda, kultivovaly nové pozemky v bohatých oblastech delty Jang-c'-ťiang.\n\nJung-le snížil význam Nankingu, když roku 1403 vyhlásil rozhodnutí o povýšení Pekingu na hlavní město. Výstavba nové metropole v letech 1407–1420 každodenně zaměstnala stovky tisíc pracovníků. V centru Pekingu se nacházelo vlastní středisko moci – úřednické Císařské město a uprostřed něj Zakázané město – palácové sídlo samotného císaře a jeho rodiny. Nechal zrekonstruovat Velký kanál, potřebný k zásobování metropole i armád na severu.\n\nCísař podporoval konfuciánství i buddhismus. Dva tisíce učenců zaměstnal sestavením obrovité Encyklopedie Jung-le, která výrazně překonala všechny dosavadní encyklopedie, včetně \"Čtyř velkých knih Sungů\" z 11. století. Přikázal setřídit texty neokonfuciánců a využít je jako učební příručky pro výuku budoucích úředníků. Úřednické zkoušky v tříletém cyklu přinášely kvalifikované absolventy, kteří zaplnili státní aparát. Byl známý tvrdým trestáním selhání a rychlým povýšením úspěšných služebníků. Přestože se, stejně jako jeho otec, neváhal v případě potřeby násilně vypořádat s odpůrci, opustil jeho politiku častých čistek. Ministři zastávali svá místa dlouhá léta, státní správa získala na profesionalitě a stabilnosti.\n\nNicméně nejenom úředníci se těšili přízni a podpoře císaře. Říši vládl do značné míry „z koňského sedla“, cestoval mezi oběma hlavními městy, stejně jako císaři říše Jüan, a opakovaně vedl vojenská tažení do Mongolska. Úředníci se stavěli proti takovému chování, cítíce ohrožení z toho plynoucím vlivem eunuchů a vojenských špiček, skupin, jejichž moc závisela na císařské přízni.\n\nVýrazně aktivizoval zahraniční politiku ve snaze o posílení a konsolidaci hegemonního postavení ve východní Asii. Diplomatická poselstva a vojenské expedice mířily do „všech čtyř stran světa“. Početné mise navštívily řadu blízkých i vzdálených zemí včetně Mandžuska, Koreje, Japonska, Filipín, i timúrovskou říši ve střední Asii. Proslulé námořní plavby Čeng Chea dosáhly břehů jihovýchodní Asie, Indie, Persie a východní Afriky.\n\nVážnou hrozbu bezpečnosti říše představovali Mongolové, rozdělení na tři skupiny – Urianchajci na jihovýchodě byli většinou loajální, východní Mongolové a západní Ojrati problematičtí. Mingská Čína je střídavě podporovala a stavěla proti sobě. Jung-le osobně vedl pět tažení do Mongolska. Samotný přesun metropole z Nankingu do Pekingu byl diktován nutností stále držet pod dohledem neklidné severní sousedy.\n\nJung-le byl zkušený vojevůdce a armádě věnoval velkou pozornost. Přesto jeho války neskončily dobře. Válka ve Vietnamu se táhla od počátečního vpádu roku 1407 do konce jeho vlády. Čtyři roky po císařově smrti nezbylo mingské armádě než odtáhnout zpět do Číny. Jeho mongolská tažení nezměnila poměr sil a nezajistila bezpečnost severní hranice.\n\nZemřel roku 1424, je pohřben v Čchang-ling, největší z hrobek mingských císařů ležících nedaleko Pekingu.\n\nČu Ti se narodil 2. května 1360, byl čtvrtým synem Ču Jüan-čanga. Ču Jüan-čang tehdy sídlil v Nankingu a byl fakticky samostatným generálem říše Sung, jednoho ze států vzniklých v povstání rudých turbanů namířeného proti mongolské říši Jüan ovládající Čínu. Během 60. let 14. století dobyl Čínu, založil říši Ming a prohlásil se jejím císařem. Známý je pod jménem své éry – Chung-wu.\n\nČu Ti se po vznesení nároku na trůn prohlašoval za syna Ču Jüan-čangovy hlavní manželky paní Ma, od roku 1368 císařovny. Pravděpodobněji byla jeho skutečnou matkou Chung-wuova konkubína s titulem Kung-fej, mongolského (z kmene Chongiratů) nebo snad korejského původu. Po svém nástupu na trůn, ve snaze představit se jako legitimní nástupce Chung-wua, ve vydání oficiálních \"Pravdivých záznamů císaře Tchaj-cu\" z roku 1403 dokonce prohlásil za syny císařovny Ma pouze sebe a Ču Sua, pátého syna Chung-wua. Bylo jasně absurdní, aby za života Chung-wua nebyl následníkem jmenován syn císařovny, proto v pozdější verzi z roku 1418 bylo za její potomky uznáno prvních pět synů Chung-wua.\n\nDětství Ču Ti strávil v Nankingu. Zde byl s ostatními dětmi Ču Jüan-čanga vychováván k disciplíně a skromnosti. Mezi sourozenci si oblíbil zejména princeznu Ning-kuo, Ču Fua a nejvíce o 15 měsíců mladšího Ču Sua. S Ču Suem se stali nejlepšími přáteli i když byli povahově odlišní – Ču Ti si oblíbil lukostřelbu, jízdu na koni a jiné fyzicky náročné sporty, zatímco Ču Su se těšil studiem literatury a pěstováním rostlin.\n\nCísař věnoval velkou péči vzdělání synů, k jejich vzdělávání určil přední učence říše. Zprvu učitelem následníka trůnu jmenoval Sung Liena, který přednášel i ostatním princům. Ču Tiho významně ovlivnil i Sung Lienův nástupce Kchung Kche-žen, který císařovy syny učil filozofii a etiku, jeho oblíbeným tématem však byla historie dynastie Chan, především císařů Kao-cua a Wu-tiho. Ču Ti později ve svých výnosech argumentoval i příklady ze života Čchin Š'-chuang-tiho.\n\nDne 22. dubna 1370 obdrželi císařovi synové, kromě následníka trůnu, knížecí tituly. Ču Ti se stal knížetem z Jen. Jen byla oblast na severovýchodě Číny, jejímž nejvýznamnějším městem byl Pej-pching (dnešní Peking), za vlády mongolské dynastie Jüan hlavní město Číny, po dobytí říší Ming roku 1368 významná základna vojsk střežících severní hranici Číny a hlavní město stejnojmenné provincie.\n\nČu Ti tehdy dostal vlastní domácnost, v jejímž čele stáli rádce Chua Jün-lung a vychovatel Kao Sien. Kao Sien mu následujících čtyři až pět let přednášel o konfuciánských klasicích a historii, ale i o zemědělství a zavlažování. Cvičil prince v básnictví a psaní prózy, vysvětloval pravidla vládnutí a výběru podřízených. Po smrti Chua a odvolání Kaoa se Ču Tiho vzdělání věnovali Fej Jü, Čchiou Kuang, Wang Wu-pan a Ču Fu. Přestože Ču Ti dostal výborné všeobecné vzdělání od nejlepších učitelů, vždy se více zajímal o vojenský život než o knihy a diskuze v paláci.\nZačátkem roku 1376 byl oženěn se Sü I-chua, o dva roky mladší dcerou Sü Taa, prvního mezi mingskými generály. Paní Sü byla inteligentní, rozhodná a energická. První syn, Ču Kao-čch’, se mladým manželům narodil 16. srpna 1378, druhý, Ču Kao-sü, roku 1380. O tři roky mladší byl třetí syn, Ču Kao-suej.\n\nNěkolik týdnů po svatbě odjel do Feng-jangu (tehdy Čung-tu – Střední hlavní město). Strávil zde se staršími bratry Ču Šuangem a Ču Kangem sedm měsíců vojenským výcvikem. O dva roky později se sem vrátil s mladšími bratry Ču Suem, Ču Čenem a Ču Fuem. Zůstal zde dva roky a kromě výcviku ve velení a boji se poučil i o logistice válečnictví – získávání materiálu a zásob a jejich dopravě. Už tehdy začal projevovat organizační schopnosti; později ve svých válkách dovedně využíval dostupné zdroje. Někdy se přestrojil za obyčejného vojáka a seznamoval se s životem prostých lidí. Později pobyt ve Feng-jangu zhodnotil jako nejšťastnější dny svého života.\n\nZatím roku 1376 Li Wen-čung, synovec a adoptovaný syn Chung-wua zodpovědný za obranu severu, dostal za úkol připravit princův palác v Pekingu. Využil bývalé paláce jüanských císařů, čímž Ču Ti získal větší a lépe opevněné sídlo než jeho bratři, z nichž někteří sídlili dokonce v adaptovaných chrámech nebo okresních úřadech. Generál Li věnoval pozornost i opevnění města, na což později v občanské válce doplatil jeho syn Li Ťing-lung, když Peking roku 1399 neúspěšně obléhal.\n\nV dubnu 1380, po dosažení dvaceti let věku přesídlil do Pekingu. Setkal se zde se silným mongolským vlivem, který se vláda pokoušela potlačit zákazy mongolských zvyků, oděvů i jmen. Zlé roky hladomoru a válek devastujících metropoli v 50. a 60. letech 14. století byly už pryč a město se rozvíjelo. Kromě stovek tisíců vojáků rozmístěných v regionu ve městě žili úředníci spravující provincii i řemeslníci a dělníci vyslaní sem z celé země. Nejzávažnější problém místních úřadů bylo zajištění výživy obyvatelstva. Na sever byli přesídlováni rolníci, k obdělávání půdy převáděni vojáci a trestanci, obchodníci za dodávky zrna dostávali licence na obchod se solí. Do města putovaly vládní transporty potravin.\n\nČu Tiho zájem o vojenství našel uplatnění, když osobně cvičil svou gardu. Se svými oddíly fungoval jako protiváha provinčního velitele, který nemohl přemístit jednotky bez rozkazu císaře a potvrzení knížete, zatímco kníže cvičil a přemisťoval svou gardu samostatně. Roku 1381 poprvé vyjel do pole. Účastnil se tažení Sü Taa proti Mongolům, vedeným Najur Buqou.\n\nV 80. letech Ču Ti podílel na obraně hranic pod vedením svého tchána Sü Taa a po jeho úmrtí roku 1385 dosavadního Süova zástupce Fu Jou-tea. Roku 1387 se účastnil úspěšného útoku mingské armády vedené Feng Šengem na Mongoly v Liao-tungu, tažení bylo úspěšné. Následující rok mingská armáda v čele s Lan Jüem při výpadu do východního Mongolska porazila mongolského chána Togus Temüra a získala množství zajatců a koní. Nicméně oba generálové se provinili proti zákonům špatným zacházením se zajatci a přisvojováním si kořisti, o čemž kníže neopomněl informovat císaře.\n\nV lednu 1390 císař poprvé svěřil synům samostatné velení – knížata z Ťin (Ču Kang), z Jen (Ču Ti) a z Čchi (Ču Fu) dostali za úkol vést trestnou expedici proti mongolským náčelníkům Najur Buqovi a Alu Temürovi ohrožujícím Šen-si a Kan-su. Ču Ti vynikl obratným velením, když v bitvě porazil a zajal oba mongolské vojevůdce. Ti mu poté se svými oddíly sloužili. I císař ocenil jeho úspěch kontrastující s váhavostí knížete z Ťin. Ču Ti poté vedl armády do boje proti Mongolům opakovaně a úspěšně.\nRoku 1392 zemřel nejstarší císařův syn a korunní princ Ču Piao. V diskuzi dvora o novém následníku zvítězilo hledisko primogenitury prosazované učenci z akademie Chan-lin a vysokými úředníky. Novým následníkem byl jmenován Ču Piaův syn Ču Jün-wen. Jeho vychovateli a učiteli byli jmenováni generálové Šeng Jang, Fu Jou-te a Lan Jü (spjatý s následníkem příbuzensky). Patrně na doporučení Ču Tiho začal Chung-wu trojici generálů podezřívat ze zrady. S Lan Jüem neměl Ču Ti dobré vztahy a podle historika Wang Č’-čena (1526–1590) byl zodpovědný za jeho popravu v březnu 1393. Druzí dva generálové zemřeli za nejasných okolností na přelomu let 1394 a 1395. Jejich místo zaujala knížata. Kníže z Ťin dostal roku 1393 velení nade všemi vojsky v provincii Šan-si a kníže z Jen v provincii Pej-pching. Ču Šuang, kníže z Čchin, velel v Šen-si, ale roku 1395 zemřel.\n\nChung-wu se pod dojmem smrti dvou nejstarších synů a obtížných vztahů svých synů s následníkem rozhodl zrevidovat (počtvrté) pravidla kterými se řídily vztahy v císařské rodině. V nové redakci omezil práva knížat. Změny měly jen malý vliv na status Ču Tiho, jelikož jeho hlavního pole působnosti – vojenství, se nedotkly. Princ se navíc střežil zavdání důvodu ke kritice. Například bez námitek vydal k popravě své generály Najur Buqu a Alu Temüra obviněné ze zrady. Opatrný byl i v diplomatických vztazích (přes Peking procházela korejská poselstva), kde se vyhýbal jakémukoliv náznaku nerespektování císařovy autority.\n\nZe šesti knížat střežících severní hranici byl druhý nejstarší, ale nejschopnější. Působil na rozsáhlém území, od Liao-tungu po ohbí Žluté řeky. Nevyhýbal se riskantním akcím, v létě 1396 porazil Mongoly vedené Bolin Temürem u Ta-ningu a poté s knížetem Ťin vyrazil na výpad několik set kilometrů severně od Velké čínské zdi, což jim císař ostře vytkl. V dubnu 1398 jeho starší bratr kníže z Ťin zemřel a zanechal Ču Tiho v roli nesporného vůdce obrany severní hranice. V červnu 1398 zemřel Ču Tiho otec, císař Chung-wu.\n\nPo smrti císaře Chung-wua nastoupil na trůn Ču Jün-wen jako císař éry Ťien-wen. Nejbližší poradci nového císaře zahájili revizi Chung-wuových reforem. Nejpodstatnější změnou byl pokus o omezení a postupné odstranění knížat, synů Chung-wua, sloužících za jeho vlády jako císařova opora a kontrolujících značnou část vojenské moci říše. Různými způsoby (odeslání do vyhnanství, domácí vězení, dohnání k sebevraždě) se vláda zbavila pěti knížat.\n\nČu Ti byl ze všech knížat nejnebezpečnější – byl zkušeným vojevůdcem a nejstarším žijícím potomkem Chung-wua. Vláda se k němu chovala opatrně a zatím omezovala jeho moc výměnou vojenských velitelů na severovýchodě za generály oddané Ťien-wenovi a přeložením Ču Tiho osobní gardy mimo Peking. Ču Ti přesvědčoval císaře o své loajalitě, žádal o milost pro svého přítele Ču Sua a prosil o svolení k návratu svých synů, kteří se od pohřbu Chung-wua z rozhodnutí vlády zdržovali v Nankingu, fakticky v postavení rukojmích. Císařův rádce Chuang C’-čcheng v červnu 1399 přesvědčil panovníka, že propuštění Ču Tiho synů uklidní situaci. Výsledkem byl pravý opak.\n\nZatčení dvou svých úředníků počátkem srpna 1399 využil Ču Ti jako záminku pro vzpouru. Povstal pod záminkou ochrany císaře od nebezpečí hrozícího mu od zkorumpovaných dvorských úředníků. S podporou pekingských hodnostářů na svou stranu získal posádku města a obsadil prefektury a okresy v okolí města. Své akce ospravedlňoval v dopisech zaslaných dvoru (v srpnu a prosinci 1399) a veřejném prohlášení.\n\nV dopisech a prohlášení tvrdil, že nemá zájem o trůn, ale jako nejstarší žijící syn zemřelého císaře je povinen obnovit právo a zákonnost rozvrácené novou vládou, k čemuž ho nutí úcta k zemřelému otci. Obvinil císaře a jeho ministry, že mu tajili informace o otcově nemoci a nepovolili mu zúčastnit se pohřbu. Též je obvinil z neodůvodněné perzekuce císařových strýců, mladších bratrů Ču Tiho. Své akce prohlásil za přiměřenou sebeobranou, zaměřenou ne proti císaři, ale proti jeho špatným ministrům. Nazval je kampaň ťing-nan, kampaň za odstranění nepořádků.\n\nPočátkem války měl Ču Ti k dispozici 100 tisíc mužů a ovládal pouze bezprostřední okolí Pekingu. Mnohem větší početnost armád a velikost materiálních zdrojů nankingské vlády vyvažovala kvalita Ču Tiho vojáků, síla jeho mongolského jezdectva a především jeho vojevůdcovské schopnosti, kontrastující s nerozhodností a špatnou koordinací generálů vládních vojsk.\n\nV září 1399 stotřicetitisícová vládní armáda v čele se zkušeným veteránem generálem Keng Ping-wenem přitáhla do Čen-tingu, města jihozápadně od Pekingu, ale koncem měsíce byla rozdrcena. Dvůr reagoval jmenováním nového velitele, Li Ťing-lunga. Li s novou armádou vyrazil proti Pekingu a 12. listopadu ho oblehl. Ču Ti, který na severovýchodě shromažďoval vojska, se rychle vrátil, porazil zaskočenou Liho armádu, jejíž vojáci přišlí z jihu trpěli zimou, a donutil ji ustoupit k Te-čou v Šan-tungu.\n\nRoku 1400 boje probíhaly se střídavými úspěchy v jižní části provincie Pej-pching a severozápadním Šan-tungu. Na jaře Ču Ti provedl úspěšný výpad do Ta-tchungu, v květnu porazil Li Ťing-lunga u Pao-tingu a v červnu před Te-čou. Obléhání Ťi-nanu však z obavy před posilami nepřítele v září přerušil a stáhl se do Pekingu. Chabé výsledky Li Ťing-lunga přiměly vládu k jmenování Šeng Junga novým velitelem protipovstalecké armády.\n\nRoku 1401 se Ču Ti snažil oslabit nepřítele útoky menších jednotek, které mařily zásobování vládních vojsk. S hlavními silami se obě strany snažily prorazit podél Velkého kanálu, v lednu utrpěl Ču Ti porážku u Tung-čchang, v dubnu zvítězil u Ťia-chuo, fronta se posunovala střídavě na sever a na jih i po zbytek roku.\nRoku 1402 namísto dalšího útoku podél Velkého kanálu Ču Ti postupoval západněji, obešel Te-čou a začátkem března dobyl Sü-čou. Vládní vojska se stáhla na jih do Č’-li a byla opakovaně poražena. V červenci povstalci stáli na severním břehu Jang-c’-ťiang. Velitel vládního loďstva přešel na stranu Ču Tiho, povstalecká armáda se proto mohla bez překážek přeplavit přes řeku a postupovat na Nanking. V důsledku zrady Li Ťing-lunga a Ču Chueje, mladšího bratra Ču Tiho, byla metropole 13. července 1402 obsazena takřka bez boje. Ve srážkách se stoupenci císaře jeho palác shořel do základů a v něm i císař s manželkou, matkou a synem.\n\nDne 17. července 1402 Ču-ti vstoupil na trůn, oficiálně jako nástupce svého otce, císaře Chung-wu. Od nového roku 1403 vyhlásil éru vlády Jung-le, „Věčného štěstí“. Ještě v létě 1402 se nový císař vypořádal se stoupenci Ťien-wena. Popřel právoplatnost jeho vlády a jeho panování vymazal z historie, když zrušil éru Ťien-wen a prodloužil do konce roku 1402 éru Chung-wu. Reformy a zákony Ťien-wenovy vlády byly zrušeny, tituly a privilegia knížat obnoveny, vládní archívy, s výjimkou finančních a vojenských spisů zničeny. Nejrespektovanější Ťien-wenovy stoupence (Fang Siao-žua, Liou Ťinga) se pokoušel zapojit do své administrativy. Odmítli, což je stálo život. Také Chuang C’-čcheng a Čchi Tchaj byli popraveni s širokým okruhem rodinných příslušníků, učitelů, žáků a stoupenců, řada lidí byla uvězněna či vypovězena na hranice. Čistka postihla desetitisíce osob.\n\nPo nástupu Ču Tiho na císařský trůn byly přepsány i Pravdivé záznamy vlády císaře Tchaj-cu (Tchaj-cu je chrámové jméno Chung-wua). Původní verze vznikla roku 1402 na dvoře Ťien-wena a byla pro nový režim nepřijatelná. Ještě koncem roku 1402 autoři původní verze začali svou práci přepisovat, revizi dokončili v červenci 1403. Císaře neuspokojila a roku 1411 nařídil zpracovat novou verzi, ta byla dokončena v červnu 1418. Změny se týkaly především Ču Tiho nároku na trůn. Včleněna byla tvrzení, že byl syn císařovny Ma, že Chung-wu zvažoval jeho jmenování následníkem, že měl být regentem Ťien-wena, že byl výjimečně nadaný vojevůdce, zvláště oblíbený u otce.\n\nV kontrastu s mnoha změnami ve funkcích za Chung-wua, byly vysoké úrovně Jung-leho administrativy stabilní. Přestože císař občas některého svého ministra uvěznil, masové čistky Chung-wuovy éry se neopakovaly. Politicky nejdůležitější problémy kontrolovali eunuchové a generálové, na úředníky zbyla správa financí, soudnictví a rutinní záležitosti. Celkově ustoupila atomizace správy typická pro Chung-wuův správní systém, císař byl méně zatěžován rutinními detaily.\n\nPolitická váha úřednického aparátu postupně stoupala, za Jung-leho vlády byli ministři schopni císaři oponovat, byť leckdy zaplatili svobodou nebo životem. Nejvýraznější změnou byl vzestup velkého sekretariátu. Za Jung-leho nástupců úředníci, v čele s velkými sekretáři, získali kontrolu nad politikou.\n\nCísař obnovil tituly zrušené Ťien-wenem (knížata z Čou, Čchi a Min), ale bez bývalé moci. Ve druhé polovině své vlády císař řadu z nich obvinil z různých kriminálních činů a potrestal, téměř všem odebral osobní gardy. Stejný postup přitom u Ťien-wena odsoudil. Politicky nebezpečná pohraniční knížata přemístil ze severu do střední a jižní Číny Do konce Jung-leho vlády knížata ztratila politický význam.\n\nReorganizace vojenského velení patřila k prvním krokům Jung-leho po převzetí trůnu. Věrné generály povýšil a obdařil tituly a hodnostmi. V říjnu 1402 jmenoval dva vévody (\"kung\", ,Čchiou Fua a Ču Nenga), 13 markýzů (\"chou\", ) a 9 hrabat (\"po\", ). K nim byli jmenováni 1 vévoda a tři markýzové z hodnostářů, kteří přešli na jeho stranu před pádem Nankingu – a sice Li Ťing-lung, Žu Čchang, Wang Cuo a Čchen Süan. V červnu 1403 bylo jmenováno markýzy nebo hrabaty dalších 9 generálů z občanské války. I v následujících letech byli zasloužilí vojevůdci z tažení proti Mongolům obdařováni tituly vévodů markýzů a hrabat, nevyjímaje generály mongolského původu.\n\nTakto císař vytvořil novou vrstvu dědičné vojenské nobility. Jejich příjmy se státní pokladny (2200–2500 \"tanů\" zrna pro vévody, 1500–800 pro markýze a 1000 pro hrabata; \"tan\" odpovídal 107 litrům.) nebyly zvlášť vysoké, významnější byla prestiž spojená s titulem. Veleli armádám v císařově jménu, bez konkurence ze strany princů, císařem zbaveným vlivu. Nebyli postižitelní místními úřady. Nicméně oproti éře Chung-wu existovaly významné rozdíly. Tehdy generálové, jeho bývalí druzi ve zbrani, měli vyšší status, vlastní následovníky a značnou moc ve svěřených oblastech. Nakonec byli Chung-wuem považováni za hrozbu a vesměs zlikvidováni. Za Jung-leho členové nobility neměli podíl na regionální ani civilní správě, ani neměli trvale přidělené vojenské jednotky, ale dostávali \"ad hoc\" sestavené armády. Navíc, císař často vedl tažení osobně v jejich doprovodu, což posilovalo vzájemné osobní vztahy. Proto byla vojenská nobilita těsně spojena s císařem a spolehlivě loajální. Čistky nebyly potřeba a ojedinělé případy potrestání zapříčinila selhání a neúspěchy dotčených. V celku nobilita posilovala prestiž císaře a přispěla k vojenským úspěchům jeho vlády.\n\nCísař reorganizoval civilní správu, přičemž získal podporu úředníků, kteří zhusta sloužili pod předešlou vládou. Obnovil strukturu správy éry Chung-wu, přičemž se nezříkal změn. Především už roku 1402 vznikl velký sekretariát fungující jako prostředník mezi císařem a vládou, čímž částečně nahrazoval ústřední sekretariát zrušený roku 1380. Velcí sekretáři navzdory své neformální pozici záhy začali dominovat civilní správě.\n\nVelký sekretariát vznikl v srpnu 1402, když si císař zvykl po večerní audienci řešit aktuální administrativní otázky při pracovní večeři s Chuang Chuajem a Sie Ťinem. V září 1402 jmenoval dalších pět sekretářů. Všichni pocházeli z jihu či jihovýchodu, byli nadanými literáty a administrátory, sloužili v nižších funkcích v Ťien-wenově administrativě. Měli poměrně nízký status (maximálně pátou hlavní hodnost), obdrželi však vysoké tituly v domácnosti následníka trůnu. Postupně se proměnili z podřízených pomocníků pořádajících korespondenci a formulující odpovědi na politiky navrhující řešení problémů. Jejich výhodou byl každodenní kontakt s císařem, díky němuž získali převahu nad ministry. Císař držel své sekretáře u sebe, někteří se účastnili i jeho mongolských tažení. Tehdy říši spravoval následník s dalšími sekretáři a vybranými ministry. Následník se sekretáři navázal těsné vztahy a stal se fakticky reprezentantem úředníků uvnitř císařské rodiny.\n\nVelkou péči věnoval Jung-le výběru špiček státního aparátu, kromě členů velkého sekretariátu především ministrů. Císař důvěřoval především těm ministrům, kteří mu sloužili už během občanské války, Ťin Čungovi, Kuo C’ovi, Lü Čenovi a Wu Čungovi. Jeho ministři pocházeli z celé Číny, všichni však byli kultivovaní a schopní administrátoři. Nejvíce z nich císař věřil ministru daní Sia Jüan-ťimu, který podporoval střídmost ve výdajích a jejich užití ve prospěch obyvatel. Jung-le si ho vážil za přímost a otevřenost. Ministrem daní byl devatenáct let do roku 1421, kdy společně s ministrem trestů Wu Čungem a ministrem vojenství Fang Piem protestovali proti tažení do Mongolska kvůli jeho nákladnosti. Ve sporu císař prosadil svou, Fang spáchal sebevraždu, druzí dva skončili ve vězení, po císařově smrti byli rehabilitováni a vrátili se do úřadů. Mnoho let řídili různá ministerstva i Ťien I, Sung Li, Liou Kuan a Čao Kung.\n\nV čele čtyř ze šesti ministerstev (státní správy, daní, obřadů a prací) stál během většiny Jung-leho vlády stejný ministr. Kontinuita nejvyšších úřadů trvala i po císařově smrti, když v mnozí ministři pokračovali ve výkonu funkce.\n\nZkvalitnění a stabilizaci správy na nižších úrovních přinesl pravidelný koloběh úřednických zkoušek. Od druhého desetiletí Jungleho vlády probíhaly ve tříletých intervalech. Zkoušky v metropoli absolvovalo celkem 1833 osob, do úřadů byli jmenováni především jejich absolventi. Státní univerzita, z jejíž studentů byli dosud vybíráni úředníci, ztratila význam a změnila se na místo studia kandidátů palácových zkoušek. Koncem vlády Jung-leho už ministerstvo státní správy mělo dostatek absolventů zkoušek k obsazení odpovědných úředních míst od okresní úrovně výše. Celkově se správa se stala kvalifikovanější a stabilnější.\n\nJung-le se více než jeho otec spoléhal na eunuchy, převzal do svých služeb i eunuchy Ťien-wena, se kterými byl ve spojení během občanské války. Eunuchové byli i mongolského, středoasijského, džurčenského a korejského původu. Vedle povinností uvnitř zakázaného města spoléhal na jejich neochvějnou loajalitu a svěřoval jim i úkoly mimo císařský palác, zejména kontrolní a zpravodajské.\n\nEunuchové přebírali vojenská velení, vedli diplomatické mise. Známá, leč nepopulární a obávaná byla jejich role císařových tajných agentů, dozírajících nad civilními i vojenskými hodnostáři. Odhalovali zkorumpované úředníky, ale někdy sami zneužívali svěřenou moc a podléhali korupci. Roku 1420 vznikl zvláštní vyšetřovací úřad, podle svého umístění v paláci neformálně zvaný „Východní křídlo“, který měl za úkol dozírat nad soudnictvím. Stal se nechvalně známý jako místo, kde mizejí lidé, a historky o nevinných uvězněných, mučení a neobjasněných úmrtích týkající se úřadu kolovaly do konce dynastie.\n\nJung-le měl čtyři syny, první tři od císařovny Sü, čtvrtý Ču Kao-si zemřel v kojeneckém věku. Nejstarší syn Ču Kao-čch’ nebyl fyzicky zdatný, místo válečnictví si hleděl literatury a poezie. Druhý syn, Ču Kao-sü, byl vysoký, silný atlet, úspěšný ve válkách. Třetí, Ču Kao-suej, byl průměrný charakterem i schopnostmi.\n\nMnoho vlivných činitelů, mezi jinými generál Čchiou Fu, vévoda z Čchi, přesvědčovalo císaře, že následníkem trůnu má být druhý syn. Argumentovali jeho zdatností a vojenskými schopnostmi, tím, že v občanské válce několikrát zachránil otce z nebezpečí a odvrátil hrozící porážku. Ale názor císaře zvrátil velký sekretář Sie Ťin argumentem, že nejstarší syn získá srdce celého světa svou lidskostí. Navíc připomněl budoucí nástup císařova oblíbence Ču Čan-ťiho, Ču Kao-čch’nejstaršího syna. Ču Kao-čch’byl jmenován následníkem 9. května 1404. Příští den Jung-le jmenoval Čchiou Fua jeho vychovatelem.\n\nSoučasně jmenoval Ču Kao-süa knížetem z Chan a svěřil mu kontrolu Jün-nanu, Ču Kao-suej se stal knížetem z Čao se sídlem v Pekingu. Ale Ču Kao-sü do Jün-nanu odmítl odjet. Otec mu ustoupil, což synovi umožnilo vyvolávat konflikty se starším sourozencem. Na jaře 1407 se mu podařilo očernit Sie Ťina (obviněného, že protežoval u zkoušek rodáky z Ťiang-si) a dosáhl jeho odvolání do provincie a později i uvěznění. Na podporu korunního prince a z toho plynoucí nepřátelství Ču Kao-süa doplatili uvězněním také Chuang Chuaj (od roku 1414 do konce Jung-leho vlády) a Jang Š’-čchi(krátce roku 1414), oba obvinění z nedodržení ceremoniálu. Roku 1416 Ču Kao-sü dostal nový úděl v prefektuře Čching-čou v Šan-tungu. Opět odmítl odjet, za což byl pokárán. Nato začal sbírat vlastní armádu, nechal zabít překážejícího důstojníka – až ho otec zbavil titulů a degradoval na obyčejného poddaného a později uvěznil. Příští rok ho vypověděl do Šan-tungu.\n\nArmáda se během Jung-leho vlády podstatně změnila. Provedl čtyři zásadní reformy: zrušil většinu knížecích gard (\"chu-wej\"), přesunul většinu pluků posádky hlavního města (\"ťing-wej\") z Nankingu do Pekingu, založil metropolitní výcvikové tábory (\"jing\") a konečně reorganizoval obranu severní hranice.\n\nCísař reorganizoval gardu ve vyšívaných uniformách (\"ťin-i-wej\") která plnila úkoly tajné policie. Řešila zejména politicky citlivé případy, včetně vyšetřování členů císařského rodu. Nicméně i v ní se objevily případy korupce a zneužití moci; nejznámější byl případ Ťi Kanga, císařova oblíbence z dob občanské války, který byl nakonec obviněn ze spiknutí proti trůnu a roku 1416 popraven. Po roce 1420 gardu ve vyšívaných uniformách zastínilo Východní křídlo, které šetřilo i její důstojníky.\n\nZrušení vojsk knížat bylo logické. Vojenská moc Ču Tiho jako knížete z Jen byla podstatným faktorem na jeho cestě k trůnu a nechtěl připustit opakování historie. Stávající knížecí gardy byly vesměs začleněny do řádné armády a třebaže se Jung-leho synové aktivně a úspěšně účastnili občanské války, po jejím skončení byli od velení armád drženi dále. Tažení vedli spolehliví generálové nebo císař osobně.\n\nVýznamným a trvalým krokem byl přesun značné části armády do pekingské oblasti. S přesunem metropole do Pekingu se přesunula i většina ze 41 pluků nankingské posádky. Elitní částí pekingských vojsk bylo 22 pluků císařské gardy (\"čchin-ťün\"), nominálně 190 800 mužů. Mezi ně byly včleněny i původní tři pluky Ču Tiho knížecí gardy. Celkem bylo v Pekingu a okolí soustředěno kolem 25–30 % mingské armády (v polovině 30. let 15. století 74 pluků), jejíž síla dosahovala za Jung-leho více než dvou miliónů mužů. Vojáci a jejich rodiny tak tvořili značnou část obyvatel pekingské oblasti. Pro velení plukům ponechaným v Nankingu a okolí byla zřízena funkce vojenského velitele Nankingu, zpočátku často obsazovaná eunuchy.\n\nPo druhém tažení do Mongolska se císař rozhodl zlepšit kvalitu výcviku vojáků. V okolí Pekingu zřídil metropolitní výcvikové tábory (\"ťing-jing\"), známé jako tři velké tábory (\"san ta-jing\"). Roku 1415 rozkázal všem plukům v severních provinciích a jižní metropolitní oblasti poslat část mužstva do táborů k výcviku. Tábory byly určeny pro výcvik pěchoty, jezdectva a jednotek vyzbrojených střelnými zbraněmi. Každý byl veden eunuchem a dvěma generály. Velkou pozornost věnoval císař jezdectvu, nezbytnému pro úspěšných boj ve stepi. Počet koní v armádě vzrostl z 37 993 roku 1403 na 1 585 322 roku 1423.\n\nZačátkem Jung-leho vlády proběhla reorganizace obranného systému na severní hranici. Za Chung-wua byla obrana severu organizována ve dvou liniích. První – vnější – linii tvořilo „osm vnějších posádek“, základen pro výpady na mongolské území, ležících ve stepi severně od pozdější Velké zdi, tehdy ještě nestojící. Druhá obranná linie byla na úrovni zdi. Mongolské nájezdy tak mohly být zastavovány ještě ve stepi. Za Jung-leho byla vnější linie opuštěna až na posádku v Kchaj-pchingu. Na uvolněné území císař přesídlil spřátelené mongolské Urianchajce.\n\nPohraniční vojska podél severních hranic byla podřízena devítce nově vzniklých pohraničních regionálních velitelství. Podléhaly provinčním vojenským velitelům. Ustaveny byly v Liao-tungu, Ťi-čou, Süan-fu, Ta-tchungu, Šan-si, Jen-sueji, Ku-jüanu (v Šen-si), Ning-sia a Kan-su. Vojáci sloužící na hranicích nepřicházeli z blízkých pluků jako v éře Chung-wu, ale ze tří metropolitních výcvikových táborů. Velení oblastí bylo vybíráno z důstojníků vnitrozemských posádek, případně vyšších velitelství. Koncem éry Jung-le bylo v posádkách podél severní hranice 863 tisíc vojáků.\n\nStažení se na úroveň zdi bylo vážným zhoršením bezpečnosti, což viděli už pozdější mingští úředníci debatující o obsazení Ordosu. Hlavní pevnost vnitřní linie, Süan-fu, byla po stažení vystavena mongolským útokům . Za Jung-leho byly negativa stažení překryta mingskou mocí a silou. Po jeho smrti se Číňané po zbytek vlády dynastie Ming step nepokusili znovu obsadit.\n\nVojenské námořnictvo netvořilo samostatnou složku armády, pouze pobřežní pluky byly vybaveny loděmi. Od roku 1420 bylo mezi pobřežní posádky rozptýleno kolem 1350 strážních lodí a stejné množství velkých válečných lodí. Zálohu tvořila flotila v Nankingu sestávající ze 400 válečných lodí, 400 nákladních lodí obsazovaných vojáky pluků nankingské posádky, cvičených k námořnímu boji (z deseti nankingských pluků měly čtyři „námořní“ názvy), a 250 lodí pokladů a dalších lodí používaných k dálkovým plavbám.\n\nKolem roku 1400 měla říše Ming na 90 miliónů obyvatel. V první třetině 15. století bylo počasí stabilnější a teplejší než předtím a potom. V příznivých podmínkách se zemědělci dočkali bohatých úrod a úspěšnost zemědělství byla základem prosperity země. Občasné lokální katastrofy – epidemie nebo záplavy – nezměnily celkový obraz. Vláda postiženým regionům poskytovala pomoc ze státních zásob.\n\nJung-le si uvědomoval, že nejlépe zabezpečí svou vládu a vládu svých potomků podporou rolníků. Například při zničení úrody v Che-nanu náletem sarančat roku 1403 nelitoval námahy a času na zorganizování pomoci obyvatelstvu, postihoval nedbalé úředníky a odmítl návrh ministra daní Jü Sina na potrestání úředníků neschopných vybrat daně v plné výši s výtkou, že problém není v úřednících, ale v živelní pohromě. Na hlášení o růstu produkce hedvábí v Šan-tungu roku 1404 odpověděl, že nebude spokojen, dokud v celé říši nebude dostatek potravin a oděvů tak, aby nikdo nestrádal hladem a chladem.\n\nSeverní provincie byly chudé a neproduktivní, zdejší vojsko a administrativa byla už v éře Chung-wu závislé na dovozu rýže z jihu. Růst počtu vojáků, úředníků, řemeslníků a dělníků v souvislosti s přemístěním metropole do Pekingu problém ještě zhoršilo. Vláda organizovala přesidlování z zalidněného jihu. Jižané se ovšem těžce adaptovali na severní chladné podnebí a utíkali zpět. Po roce 1416 vláda upustila od nuceného přesidlování, které nahradila politikou podpory místního rozvoje. Vláda ve zvýšené míře za dodávky rýže na sever prodávala obchodníkům licence na obchodování se solí. Osidlování severu vedlo k růstu rozlohy obdělávané půdy a zemědělské i textilní produkce, byly založeny slévárny v Cun-chua v Che-peji.\n\nJung-lemu byla šetrnost Chung-wua cizí, zahraniční expanze (války ve Vietnamu a Mongolsku, námořní plavby) i vnitřní politika (nové hlavní město, obnova Velkého kanálu) byla značně nákladná. Státní výdaje se proti éře Chung-wu zdvoj až ztrojnásobily. Jejich velikost může být jen odhadována, protože státní rozpočet neexistoval a každý konkrétní příjem byl určen na hrazení nějakého výdaje. Vláda hledala příjmy v emisi papírových peněz a požadováním více zrna od vojenských rolníků, ale toto neřešilo fiskální problémy. Daně byly dokonce místy sníženy, ale stát si přišel na své pomocí rekvizic a růstem pracovní povinnosti. Finanční rezervy státu, které v mingské době obvykle dosahovaly výše jednoletého příjmu, za Jung-leho klesly na minimum.\n\nRůst ekonomiky podpořila monetární expanze, vláda rozšiřovala těžbu drahých kovů – mědi a stříbra – v jižní Číně a Vietnamu, rostla emise papírových peněz (státovek, \"pao-čchao\"). Vládní příjmy z těžby stříbra, které tvořily maximálně 30 % produkce, vzrostly z 1,1 tuny roku 1390 na 3 tuny roku 1403 a více než 10 tun roku 1409 a na této úrovni se držely po zbytek Jung-leho vlády. Z vytěžené mědi vláda odlévala mince, které ve značném množství ukládala ve státních pokladnách a darovala zahraničním poselstvům. Stále však obíhaly na vnitřním trhu společně s \"pao-čchao\", v kontrastu s érami Süan-te a Čen-tung (období 1425–1447) kdy z oběhu pod tlakem vlády vymizely.\n\nStejně jako jeho otec považoval Jung-le státovky za základ měny. Tiskl je ve velkých objemech k uhrazení deficitu způsobeném drahou zahraniční politikou a přesunem metropole. Neúměrný tisk státovek vyvolal inflaci, největší v mingské době vůbec. Roku 1425 už papírové peníze měly jen 2 % nominální hodnoty. Obyvatelstvo reagovalo jejich odmítáním. Vláda se pokoušela podpořit jejich oběh požadováním povinnosti platit jimi některé poplatky. Nemělo to významnější efekt. Úspěch neměly ani opakované (1403, 1404, 1419, 1425) zákazy užití stříbra v obchodních transakcích.\n\nÚředníci a držitelé titulů už nebyli vypláceni pouze v zrnu, jak předpokládala pravidla Chung-wua. Vyšší úředníci dostávali v zrnu jen 60 %, resp. nižší úředníci 20 % platu, ostatek byl vyplácen v státovkách a mincích. Vyplácení ve znehodnocených státovkách vedlo k reálnému poklesu již předtím nízkých platů. Úředníci a důstojníci si pak hledali nelegální zdroje příjmů.\n\nJung-le se snažil zvýšit výnosy z hospodaření vojenských rolníků. Severní pohraničí, kde byla soustředěna většina vojenských jednotek, bylo obecně neúrodné. Důstojníci se proměnili v pozemkové pány využívající práci vojáků, vojáci dezertovali. Přes všechny kontroly a snahy vlády o zvýšení produkce dodávali vojenští rolníci rok za rokem méně. Jejich produkce klesla z 23 miliónů \"tanů\" zrna roku 1403 na 14 miliónů roku 1407 a 5 miliónů roku 1423.\n\nZa Jung-leho byl výnos pozemkové daně vyšší než v předcházejících desetiletích, vybíralo se 31-34 miliónů \"tanů\" zrna, zatímco roku 1393 byla daň z pozemků 29,4 miliónů \"tanů\". Reálné daňové zatížení ovšem záviselo i na nákladech na dopravu, případně různých přirážkách vybíraných na jejich uhrazení, daň byla leckdy vybírána ne v zrnu, ale hedvábí a jiných komoditách podle přepočtů stanovených státem, které nedržely krok s tržními cenami. Daň se tak fakticky mohla několikrát zvýšit.\n\nMimořádně vysoké zůstalo zdanění Ťiang-nanu, prefektury Su-čou a Sung-ťiang dodávaly 14 % pozemkových daní říše. Vysoké daně nebyli obyvatelé Ťiang-nanu schopni platit, začátkem 30. let 15. století dosáhly nedoplatky výše mnoha miliónů \"tanů\" zrna (v prefektuře Su-čou 8 miliónů). Císař Süan-te jim nakonec daně snížil.\n\nČást materiálu a prací potřebného k vládním stavebním projektům byla nakoupena za přebytky shromážděné ve státních sýpkách (ovšem za ceny stanovené státem, nižší než tržní). Nicméně zvýšené požadavky státu dopadly na obyvatelstvo především prostřednictvím dalších a dalších mimořádných odvodů a růstem povinné práce pro stát. Pracovní povinnost řemeslníků, normálně 30 dní v roce, byla prodlužována, někdy i na více než rok. Na rolníky delty Jang-c’-ťiang spadly náklady na dovoz rýže do Pekingu. Poplatníci dodávali rýži do jižních přístavních měst, odkud byla armádou dopravována na sever. Náklady byly hrazeny přirážkou k dani hrazenou v penězích. Mořská cesta na sever však byla riziková a vnitrozemská drahá a pomalá. Stav dopravy se zlepšil po otevření Velkého kanálu roku 1415. Od roku 1418 poplatníci sami dopravovali rýži až do Pekingu, až roku 1431 jim vláda ulevila a po kanálu opět začali zrno vozit vojáci.\n\nJung-leho nástupci snížili požadavky vlády na poddané a omezili vládní výdaje. Udržování velké armády a zásobování Pekingu bylo poté stále obtížnější.\n\nNejvětším Jung-leho podnikem byl přesun hlavního města do Pekingu. Přemístění metropole z Nankingu (tehdejším jménem Jing-tchien) na sever zvažoval už začátkem 90. let 14. století císař Chung-wu. Jakkoliv byl Nanking blízko hospodářskému centru říše v deltě Jang-c’-ťiang, jak Chung-wu, tak Jung-le považovali za problém velkou vzdálenost od severních a západních hranic říše, které vyžadovaly velký díl pozornosti vlády. Navíc v Nankingu byl Jung-le cizinec, zatímco Peking byl jeho domovská politická základna. Na severní hranici byl Peking významným centrem. Byl přístupný po velkém kanálu a relativně blízko moře, tedy dostupný pro zásobování. Význam měla i minulost Pekingu jako hlavního města říší Liao, Ťin a Jüan.\n\nPřemístění hlavního města byl mimořádně náročný úkol, který vyžadoval masivní mobilizaci lidí i materiálu z celé země a jejich přemístění na okraj říše. Přesun metropole zahájil císař v únoru 1403 povýšením Pekingu na vedlejší hlavní město, současně bylo přejmenováno, z Pej-pching (Severní mír) na Šun-tchien (Poslušnost Nebesům), obvykle však bylo nazýváno Pej-ťing (Severní hlavní město, Peking). Spravováním města a provincie pověřil nejstaršího syna Ču Kao-čch’a, současně byly v Pekingu zřízeny pobočky ministerstev a hlavních vojenských komisí. Roku 1404 do města přesídlil 10 000 rodin ze Šan-si, roku 1405 na dva roky osvobodil město a široké okolí od daní. Příští rok bylo přes 120 tisíc domácností bezzemků z delty Jang-c’ přesídleno na sever a začala výstavba úředních budov. Současně se rozběhlo kácení v lesích Ťiang-si, Chu-kuangu, Če-ťiangu, Šan-si a S’-čchuanu, aby byl dostatek dřeva pro pekingské paláce. Z celé země vláda posílala řemeslníky a dělníky do města. Nicméně problematické zásobování zpomalovalo práce.\n\nCísař přijel na sever v březnu 1409, poprvé po sedmi letech, po skončení první mongolské kampaně se koncem následujícího roku vrátil do Nankingu. Tamější úředníci protestovali proti vysokým výdajům na pekingské stavby. Poté se výdaje snížily a tempo výstavby na několik let pokleslo.\nOd tažení do Mongolska roku 1414 do konce roku 1416 císař zůstával v Pekingu. Současně byla roku 1415 dokončena rekonstrukce Velkého kanálu, což usnadnilo zásobování severu. Práce se pak rychle rozběhly. Kolik dělníků budovalo město není známo, ale muselo jich být několik set tisíc. Hlavním architektem se stal vietnamský eunuch Žuan An. Do konce roku 1417 byla hotova většina paláců, pokračovala stavba hradeb. Roku 1420 už bylo město připraveno k přesídlení vlády. 28. října 1420 byl Peking formálně prohlášen za první ze dvou hlavních měst, od začátku roku 1421 (tj. od února) v Pekingu úřadovaly přesunutá ministerstva a ostatní vládní agentury.\n\nRoku 1421 vypukl v severních provinciích hladomor. Současně vyhořely tři velké audienční haly v novém Zakázaném městě. Císař, otřesený projevem nepřízně Nebes, vyzval úředníky ke kritice chyb vlády. Někteří se negativně vyjádřili k umístění metropole na severu, nejostřeji mladý tajemník Siao I. Byl popraven. Tím diskuze skončila.\n\nPekingské úřady od roku 1421 spravovaly říši, v Nankingu sice zůstala ministerstva, ale s pravomocemi omezenými na jižní metropolitní oblast a mizivým politickým významem. Náklady na zásobování Pekingu daleko od ekonomicky rozvinutých regionů země byly velmi vysoké a trvale zatěžovaly státní pokladnu. Nicméně Peking zůstal hlavním městem říše Ming už natrvalo.\n\nBěhem několika století před vládou Jung-lea byl Velký kanál zanedbán a částečně zanikl. V prvních letech Jung-leho vlády byla rýže potřebná k výživě obyvatel města i severních vojsk dopravována do Pekingu dvěma cestami. První trasa vycházela z Liou-ťia-kangu v deltě Jang-c’-ťiang a vedla Východočínským mořem k Tchien-ťinu. Námořní plavba však byla poměrně riziková kvůli počasí i pirátům. Druhá trasa – po řekách a kanálech An-chueje, Šan-tungu a Chu-peje – byla problematická kvůli nutnosti několikerého překládání nákladu. Po moři šlo ročně 480 až 800 tisíc \"tanů\" rýže. Vnitrozemskými vodními cestami bylo převáženo ještě více zrna, celkové dodávky na sever dosáhly v letech 1410–1414 2 až 2,5 miliónu \"tanů\" za rok. Pomalá a obtížná přeprava rýže na sever značně zatěžovala obyvatelstvo. Místní úředníci v Šan-tungu proto žádali císaře o zefektivnění dopravy obnovením souvislé vodní cesty z jihu na sever, na což císař reagoval souhlasně. Vláda na rekonstrukci vodní cesty vyslala 165 tisíc dělníků, kteří v západním Šan-tungu vystavěli systém patnácti zdymadel. Po dokončení rekonstrukce roku 1415 se doprava zrychlila a zlevnila. V letech 1417 a 1418 vzrostlo množství dopravené rýže na 5 a 4,7 miliónů \"tanů\", v souvislosti s Jung-leho projekty, poté zase kleslo na 2–3 milióny ročně. Přepravu zajišťovalo 160 tisíc vojáků s 15 tisíci lodí, údržbu 47 tisíc pracovníků. Otevření Velkého kanálu umožnilo hospodářský vzestup regionů, kterými procházel. Také vedlo k zastavení námořní dopravy rýže na sever, což vyvolalo úpadek stavitelství námořních lodí.\n\nOpětovné zprovoznění Velkého kanálu bylo výhodné i pro Su-čou. Výhodná poloha uprostřed sítě kanálů na jih od Jang-c’-ťiang (rekonstruovaných po roce 1403) mu umožnila návrat k pozici obchodního střediska celé země a prosperitě, o kterou město připravila nepřízeň Chung-wua. Nanking v politické a hospodářské oblasti poklesl na regionální centrum, zůstal však předním kulturním střediskem říše.\n\nJung-le nechal dokončit mauzoleum Ming-siao-ling, ve kterém byl pohřben jeho otec a zakladatel dynastie, císař Chung-wu. Postaven byl monumentální pavilón S’-fang-čcheng s osmimetrovou stélou na hřbetě želvy pi-si s nápisem oslavujícím ctnosti a úspěchy zemřelého. Plánována byla stéla mnohem vyšší, 73 metrů. Její transport a vztyčení se však ukázaly být příliš náročné a zůstala nedokončená v kamenolomu Jang-šan.\n\nPřestože si Chung-wu přál umístění hrobů mingských císařů v okolí své vlastní hrobky, je zde pohřben pouze jeho nejstarší syn Ču Piao. S přemístěním hlavního města do Pekingu se Jung-le rozhodl přemístit i dynastické pohřebiště. Odborníci na feng-šuej vybrali pro císařské hrobky dynastie Ming místo na jižních svazích hor Tchien-šou, 50 km severně od centra Pekingu. Je zde pohřben Jung-le a dvanáct jeho nástupců.\n\nDalší rozsáhlý stavební projekt uskutečnil v provincii Chu-kuang, kde dvacet tisíc dělníků dvanáct let budovalo komplex taoistických chrámů a klášterů na hoře Wu-tang-šan. Vystavěli 9 paláců, 81 chrámů, 36 klášterů spojených více než 100 mosty. Cílem projektu bylo získání popularity u lidu a zahlazení nepříznivých dojmů ze svržení jeho předchůdce a tvrdých opatření proti tajným společnostem.\n\nV Nankingu byla v letech 1412–1422 silami více než sta tisíc vojáků a dělníků postavena Porcelánová pagoda. Sestávala z bílých „porcelánových“ cihel. Osmihranný, přes 70 metrů vysoký buddhistický chrám se stal dominantou Nankingu, dokud nebyl zbořen během povstání tchaj-pchingů.\n\nCísař se prezentoval jako podporovatel vzdělanosti a vzorný konfuciánský vládce, aby posílil svou legitimitu. Podporoval klasické vzdělávání, přikázal sestavení kompilací konfuciánských klasiků a prohlásil konfuciánství za oficiální státní ideologii. Roku 1414 pověřil kolegium učenců z akademie Chan-lin sestavením sbírky všech komentářů Ču Siho a myslitelů jeho školy k Pěti klasikům a Čtyřem knihám, což provedli do října 1415. Sbírka se stala oficiálním shrnutím znalostí požadovaných při výuce a zkouškách.\nNejvýznamnější a největší z encyklopedických sbírek éry Jung-le byla Encyklopedie Jung-le. Císař pověřil velkého sekretáře Sie Ťina sestavením kompilace zahrnující částečně nebo úplně všechny známé knihy. Do projektu zapojil 2 169 učenců z akademie Chan-lin a Státní univerzity. Práce zabrala čtyři roky a byla dokončena v prosinci 1407. Její rozsah byl obrovský, sestávala z 22 277 \"tüanů\", jenom obsah měl 60 \"tüanů\". Nebyla zveřejněna, existovalo pouze několik rukopisů v císařských knihovnách, ze kterých do současnosti přežilo jen 700 \"tüanů\". Encyklopedie zahrnovala materiály ze všech oborů a celého spektra čínské literatury. Encyklopedická díla éry Jung-le měla značný význam pro zachování čínské literatury, když byla využita kompilátory 17. století.\n\nCísař toleroval čínské filozofické a náboženské školy, i ty, se kterými nesouhlasil. Podporoval konfucianismus, taoismus i buddhismus, přičemž favorizoval konfucianismus. Přísné konfuciány však považoval za pokrytecké. Respekt k čínské kultuře doplňoval odmítáním mongolských zvyků, jazyka, oděvů a jmen. K muslimům se choval blahovolně, financoval opravy mešit; v Nankingu a Si-anu se zachovaly mešity postavené v éře Jung-le.\n\nObdivoval lámy pozvané z Tibetu. V Pekingu fungovalo několik klášterů osazených Tibeťany, kterých žilo ve městě ne méně než dva tisíce. Jeho úcta k buddhismu však nebyla bez hranic. Poddaným dovoloval stát se mnichy pouze v omezené míře, v souladu s nařízením Chung-wua, podle něhož se jím mohl stát pouze jeden muž ze čtyřiceti. Naproti tomu podporoval šíření buddhismu u nečínských národů říše, ovšem s ryze politickými cíli – uklidnění rozbrojů a klidnou vládu nad nimi.\n\nMingská Čína éry Jung-le byla nejsilnější, nejbohatší a nejlidnatější zemí světa. Jung-le, a do značné míry i Süan-te se od svých předchůdců i následníků odlišovali energickou a nákladnou vojenskou a diplomatickou aktivitou. Zaměřili se na posílení vlivu říše Ming za hranicemi vlastní Číny. Za o něco více než dvacet let vlády Jung-leho jeho vyslanci navštívili prakticky všechny blízké i vzdálené země, snažíce se zajistit, byť i jen formální, uznání nadřazenosti mingského císaře a mingské svrchovanosti. Stejně jako jeho otec, i Jung-le choval naději na podrobení Mongolska, což by řešilo bezpečností problémy na severu. Na východě a jihu říše Ming dominovala mořím od Japonska po Malacký průliv. Čínské ozbrojené eskadry udržovaly mír na obchodních trasách jihovýchodní Asie a pravidelně navštěvovaly Indický oceán, kam předtím zajížděli Číňané jen zřídka. Na severu mingské mise kromě Mongolska navštěvovaly i Mandžusko, na západě dorazily až do říše Timúrovců.\n\nCísař ve snaze o začlenění zemí světa do tributárního systému podřízenosti říši Ming kombinoval užití vojenské síly s diplomatickými kontakty, obchodní výměnou a šířením čínské kultury. Na Čínu měly, podle konfuciánského politického myšlení, ostatní národy a státy měly pohlížet jako na středisko civilizace. Mise demonstrovaly mingskou moc, vynucovaly si uznání nadřazenosti Jung-leho, a přivážely cenné místní produkty. Sílu mingské říše ukazuje množství vládců asijských států, kteří odcestovali do Číny. Panovníci jen málokdy opouštěli svou zemi, proto jejich cesty ukazují na mimořádný tlak, kterému byli vystaveni.\n\nDůležitým motivem zahraničních aktivit bylo přání oživit zahraniční obchod Číny, upadnuvší během izolacionistického režimu Chung-wua. Obchod se zahraničím byl zdroj dodatečného příjmu pro císařskou pokladnu, potřebný a užitečný vzhledem k tehdejším značným vládním výdajům. Mingský císař si obchod s cizinou monopolizoval pro sebe, proto jím pověřoval své osobní služebníky – eunuchy, zatímco poddaným vyplouvání na moře zakazoval a cizinci nesměli přicházet do Číny, kromě tributárních misí. Narušování státního monopolu zahraničního obchodu, takzvané politiky zakázaného moře, vláda stíhala jako pirátství a pašeráctví.\n\nV éře Jung-le zahraniční obchod výrazně vzrostl. Porcelán byl ve velkém množství vyvážen na tradiční trhy východní a jihovýchodní Asie, střední Asie i Osmanské říše. Ještě významnější byl export hedvábí a hedvábných oděvů, ovlivňující ekonomiky v celé Asii. Bengálské textilky čínské hedvábí dovážely ke zpracování a reexportu, naproti tomu egyptské výrobce textilu východní konkurence poškodila.\n\nOživení obchodu ve východní Asii doprovázel odliv měděných peněz z Číny do Koreje, Japonska, jihovýchodní Asie i Indie. V jihovýchodní Asii na úkor starších obchodních center vzrostl význam Malakky a přístavů severní Jávy. Dovoz čínských mincí podpořil místní obchod. Čínské měďáky zůstaly základní měnou na Bruneji, Sumbawě a Molukách do začátku 16. století.\n\nProsperita Číny stimulovala růst v širokém okolí – částech střední a západní Asie, Koreji, Japonsku, jihovýchodní Asii, Indii, středním Východu a východní Africe Ve vzdálenějších zemích, neschopných nabídnout jinou protihodnotu za dovážené zboží než stříbro, jeho odtok do Číny hospodářství podvazoval. V prvních desetiletích 15. století si proto vlády od Londýna po Káhiru stěžovaly na odliv stříbra na východ.\n\nV Tibetu Chung-wu nenavázal kontakty s králi dynastie Phagmodu, ale s Karmapou, který ovládal jihovýchodní Tibet (Kham), sousedící s Čínou. První karmapovo poselství přibylo do Nankingu koncem roku 1372. Následující karmapa Dešin Šegpa měl reputaci tvůrce zázraků a vzbudil zájem Jung-leho ještě jako knížete z Jen. Po nástupu na trůn za ním Jung-le vyslal misi v čele s eunuchem Chou Siena a mnichem Č’-kuangem s žádostí o návštěvu. Dešin Šegpa přišel do Nankingu roku 1407, byl obdarován a obdivován, navštívil i horu Wu-tchaj. Podle tibetských záznamů mu Jung-le nabídl armádu, která by zabezpečila jeho nadvládu nad Tibetem, nicméně karmapa s díky odmítl. Mise od karmapů přicházely do Číny do konce 40. let 15. století.\n\nPo návštěvě karmapy Jung-le vyslal řadu delegací i k dalším náboženským vůdcům Tibetu. V čele některých stál Jang San-pao, který navštívil několik klášterů a přiměl řadu knížat k prohlášení věrnosti Mingům. Jang došel až do Nepálu, který navštívily i poselství Chou Siena a Teng Čchenga. Na výzvu mingské vlády zástupci tibetských buddhistických škol sakjapa a gelugpa oplátkou přicestovali do Nankingu. Udržováním styků s různými náboženskými školami při pomíjení tibetských králů mingská vláda přispívala k rozdrobenosti Tibetu, což byla zřejmě uvážená politika.\n\nNa západě Jung-le vysílal poselstva do středoasijských měst a států od čínských hranic po tímúrovskou říši. Nabízel čínské tituly a zboží výměnou za uznání jeho nadřazenosti a zasílání tributu. Místní panovníci reagovali příznivě, Engke Temür vládnoucí v Chami přijal roku 1404 hodnost krále (\"wang\"), roku 1409 i tři vůdcové Ojratů, západních Mongolů dominujících v Džungarsku, akceptovali mingské požadavky. Naproti tomu v Samarkandu císařovi poslové neuspěli. Emír Tímur Lenk, kontrolující střední Asii, je nechal popravit (stejně jako předtím posly Chung-wua). Shromáždil v Otraru dvěstětisícovou armádu, rozhodnutý dobýt Čínu. V únoru 1405 však zemřel. Jeho potomci se svářili mezi sebou a o válku s Čínou neměli zájem.\n\nNejdůležitějším prvkem vztahů se středoasijskými státy byl výnosný obchod, kvůli kterému byly místní státy ochotny uznat formální podřízenost mingskému císaři. Celkem v letech 1402–1424 přišlo z timúrovských metropolí Samarkandu a Herátu 20 misí, 44 z Chami, 13 z Turfanu a 32 z ostatních států střední Asie. Mise přivážely do Číny tribut skládající se z drahých kovů, nefritu, koní, velbloudů, ovcí, lvů. Oplátkou obdržely hedvábí a jiné luxusní zboží a papírové peníze (za které nakupovaly na čínských trzích).\n\nVe střední Asii udržovalo s Jung-leho vládou nejtěsnější styky Hami. Jeho poselstva přicházela i několikrát ročně. Nicméně mingská vláda se snažila obchod udržet pod svou kontrolou a bránila nezávislým soukromým aktivitám. S nižší intenzitou probíhala obchodní výměna s Turfanem a Ojraty. Mingská vláda se stavěla proti vzájemným válkám středoasijských států, někdy úspěšně, nebyla však schopna ovlivnit jejich vnitřní poměry.\n\nTímúrovi nástupci, Chalíl Sultán a od roku 1407 Šáhruch udržovali s mingským dvorem korektní vztahy. Jung-le vysílal do Samarkandu a Herátu své hlavní zahraničněpolitické experty, Čchen Čchenga, Li Siena a eunucha Li Ta. a v korespondenci s Šáhruchem postupně přestal vyžadovat jeho podřízenost. Oboustranný zájem o obchod stál výše než lpění na prestiži.\n\nMingská vláda se snažila i Mongoly začlenit do systému tributární obchodní výměny. Mongolové nabízeli koně a jiná domácí zvířata, dostávali papírové peníze, stříbro, hedvábí, látky a jejich vůdci tituly a hodnosti. Nicméně mingská vláda velikost obchodu omezovala. Pokud kočovníci získávali pokojnou cestou méně zboží než potřebovali, pomáhali si nájezdy. Mnozí Mongolové odcházeli do Číny, kde obvykle sloužili v armádě namísto odvedenců rozkládajícího se systému wej-suo.\n\nMongolové byli rozděleni na západní (Ojraty) a východní, samostatnou skupinu tvořili Urianchajci. Nejlepší vztahy měla říše Ming s posledními, kteří pomáhali Jung-lemu v občanské válce a těšili se jeho důvěře. Jung-le je přesídlil na území, ze kterého se mingská vojska stáhla roku 1403.\nMongolové východního Mongolska zůstávali počátkem Jung-leho vlády vytrvale nepřátelští. Mingská vláda navázala styky se slabšími Ojraty, od roku 1408 jejich poselstva přicházela do Číny téměř každý rok. Roku 1409 Ojrati, podněcovaní Mingy, zaútočili na východní Mongoly. Vzápětí východní Mongoly napadla i mingská armáda. V září 1409 byla poražena a její velitel Čchiou Fu zabit. Císař se rozhodl potrestat Mongoly osobně. V březnu 1410 vyrazil z Pekingu se statisícovou armádou. Po tříměsíčním tažení porazil chána Bunjaširiho a v další bitvě mongolského kancléře Arughtaje. Poté se vrátil do Číny. Následujících deset let měla říše Ming s východními Mongoly, které vedl Arughtaj, klidné vztahy.\n\nMír na severu trval jen krátce. V dubnu 1414 vytáhl Jung-le do Mongolska podruhé, proti zesílivším Ojratům. V bitvě na horním toku řeky Túl ojratské jezdce zdecimovala mingská dělostřelba. V srpnu se spokojený Jung-le vrátil do Pekingu.\n\nKlid na severu trval do roku 1421, kdy východní Mongolové začali podnikat nájezdy přes hranici. Přes odpor svých ministrů v letech 1422, 1423 a 1424 Jung-le vytáhl proti nim, ale nedosáhl úspěchu. Obrovské náklady na vybavení armád přišly vniveč, když nedokázal Mongoly přinutit k boji. Při návratu z pátého tažení do Mongolska císař zemřel.\n\nPřes veškerou snahu nebyl Jung-le schopen Mongoly si podrobit. Tažení do Mongolska nevedla k trvalé změně situace a byla velmi nákladná. Přestože Číňané mívali početnější vojska, více zdrojů a kvalitní výzbroj, mobilita kočovníků a rozlehlost válčiště více než vyvážily čínské výhody. Štvaní mongolských vůdců proti sobě je nakonec Číně znepřátelilo všechny. Dlouhodobě Jung-leho politika, zejména stažení na linii zdi, oslabila pozice mingské říše ve stepi.\n\nU Džürčenů žijících v Mandžusku se mingská vláda snažila zajistit si klid na hranicích, vytlačit korejský vliv, získat koně a další místní produkty (kožešiny) a rozšířit mezi ně čínskou kulturu a hodnoty. První poselstvo do Mandžuska Jung-le vyslal roku 1403. Za čínské zboží a tituly Džürčeni uznali svou podřízenost. Počínaje rokem 1411 vysílal Jung-le expedice v čele s eunuchem Išichou i ke vzdáleným loveckým kmenům severního Mandžuska. Išichova eskadra doplula po proudu Amuru až téměř k jeho ústí (do Tyru), přičemž zdejší Džürčeny prohlásila za poddané mingské říši.\n\nKorejci uznáním podřízenosti vůči mingským císařům zabezpečili svou severní hranici. Kromě stability na hranici korejská vláda oficiálním uznáním z čínské strany posilovala svou legitimitu. Tamní vládnoucí dynastie Čoson totiž nastoupila teprve roku 1392. Výměna poselstev, častá za předešlých císařů, trvala i za Jung-leho vlády. První Jung-leho vyslanci přibyli do Koreje roku 1402 a oznámili nástup nového císaře. V dalších letech styky pokračovaly, někdy Korejci poslali i dvě–tři delegace za rok. Některé mingské požadavky považovali Korejci za nepřiměřené a tíživé, leč plnili je. Patřily mezi ně dodávky koní a volů pro vojenské účely , opakovaně byly požadovány bronzové obrazy Buddhy, relikvie, papír pro tisk buddhistické literatury a vždy též dívky do císařského harému. Samostatné rozhodování ve vnitřních záležitostech si však Korejci střežili.\n\nVztahy s ašikagskou vládou Japonska byly v éře Chung-wu na bodu mrazu, protože Chu Wej-jung popravený roku 1380 byl obviněn ze spiknutí s japonskou pomocí. Z iniciativy šóguna Jošimicua, chtějícího vydělávat na obchodu s Čínou, byly roku 1399 kontakty obnoveny. Další misi šógun vyslal roku 1403, uznal v ní Jung-leho svrchovanost. Mingská vláda ještě téhož roku otevřela námořní obchodní úřady v Ning-po, Čchüan-čou a Kantonu, které přijímaly japonské obchodníky s vládní licencí. Oficiální styky přerušil roku 1411 nový šógun Jošimoči, prosazující izolacionistickou politiku. Odmítl i mingský pokus o opětné navázání styků roku 1417. Nicméně čínské mince i zboží byly pro Japonce příliš lákavé než aby se nechali odradit nepřízní vlády. Ilegální soukromý obchod proto pokračoval z přístavů jižního Japonska.\n\nKonec 14. století byl ve Vietnamu obdobím vnitřní slabosti, roku 1400 Lê Quý Ly svrhl dynastii Trần. Přestože uprchlíci z Vietnamu žádali mingskou vládu o obnovení padlé dynastie, Jung-le uznal novou vietnamskou vládu a v zimě 1403 potvrdil Lê Quý Lyova syna jako panovníka Vietnamu. Ale pak vzájemné vztahy poškodila eskalace pohraničních sporů. Lê se nazrávající konflikt všestranně připravil. Sebevědomě pokračoval v pohraničních srážkách a na jaře 1406 jeho vojáci dokonce zavraždili mingské diplomatické poselstvo doprovázející trầnského kandidáta na trůn. Jung-le reagoval rozkazem k invazi. Koncem roku 1406 mingská armáda zaútočila ze dvou směrů na Vietnam, do poloviny roku 1407 zlikvidovala odpor a v červenci zemi oficiálně připojila k říši Ming jako provincii Ťiao-č’.\n\nRoku 1408 vypuklo povstání stoupenců dynastie Trần, koncem roku 1409 ho mingská armáda potlačila. Vzápětí vypukla další rebelie. Zlomena byla roku 1414, kdy Číňané zajali vůdce povstalců Trần Quý Khoánga. Většina armády však mohla být stažena až roku 1416. Koncem roku 1417 se Vietnamci začali bouřit znova. Do čela rebelů se prosadil Lê Lợi, schopný vojevůdce, kterému se podařilo získat podporu obyvatelstva. Do konce vlády Jung-leho se mingským generálům nepodařilo rebelii potlačit.\n\nV jihovýchodní Asii byla v éře Jung-le mingská přítomnost nejsilnější za tři století trvání říše Ming. V letech 1402–1424 bylo do zemí a států jihovýchodní Asie kromě Vietnamu vypraveno 62 poselstev a 95 jich přijala mingská vláda. Tribut císaři Jung-lemu odevzdaly všechny významnější země regionu, Čampa, Malakka, Ajutthaja (v dnešním Thajsku), Madžapahit (s centrem na Jávě), Samudra na Sumatře, Khmer, Brunej. Místní vládci posílali do Číny drahé kovy, koření, vzácná zvířata; obratem dostávali čínské zboží a mince. Zájem o obchodní výměnu i dojem z mingské námořní síly byl v jihovýchodní Asii silný, byť po roce 1413 se mingská vláda zaobírala více záležitostmi severu.\n\nBrunejský panovník byl první ze zahraničních vladařů, který připlul do Nankingu k Jung-leho dvoru, získal tím výhodnější podmínky obchodních vztahů než jiné země. S Filipínami byla tributární výměna relativně omezená. Čampa byla významná jako tradiční nepřítel Vietnamu a spojenec proti tamním povstalcům. Nicméně když jí roku 1414 Jung-le odmítl vrátit její stará území v minulosti dobytá Vietnamci, vztahy ochladly, byť výměna oficiálních misí pokračovala. Ajutthaja byl z mingského pohledu bezproblémový stát, který za zisky z tributní výměny strpěl mingskou ochranu Malakky.\n\nS mingskou podporou je těsně spojen vzestup Malakky v důležité obchodní centrum. Pro Číňany představovala opěrný bod v Malackém průlivu a spolehlivého vazala. Tři její vládcové postupně přijeli k císařskému dvoru ujistit Jung-leho o své věrnosti. Vznikla zde mingská opevněná obchodní stanice, která fungovala jako zásobovací základna misí do Indického oceánu. Také Samudra byla (přinejmenším) v první třetině 15. století těsně spojena s říší Ming, na blízkém ostrově mělo mingské loďstvo základnu a podpořilo jejího sultána ve válce.\n\nJávská říše Madžapahit počátkem 15. století zeslábla v důsledku rozdělení Jávy a občanské války. Mingská přítomnost potlačila její vliv na Sumatře, Malajském poloostrově, Borneu a jižních Filipínách. Na samotné Jávě donutilo mingské loďstvo silou tamní vladaře k podřízenosti. Roku 1407 se mingská expedice zamíchala do tamních bojů, v nichž ztratila 170 Číňanů. Poté mingští vyslanci donutili javánského krále k vyplacení odškodnění ve výši 60 tisíc \"liangů\" (2238 kg) zlata pod hrozbou, že jinak Jáva „dopadne jako Vietnam“.\n\nRoku 1405 jmenoval císař Jung-le svého oblíbeného velitele, eunucha Čeng Che admirálem loďstva, určeného pro šíření slávy Číny a vymáhání tributu od širokého okruhu národů. K zajištění sedmi výprav Čeng Chea bylo postaveno dva tisíce lodí, včetně mnoha velikých „lodí pokladů“.\n\nV prvních letech vlády Jung-leho vedla tažení Tímura Lenka k přerušení tradičních obchodních spojení se střední Asií. Proto jedním z prvotních cílů vypravení vyslanců po moři do Indického oceánu mohlo být hledání potenciálních spojenců proti říši Tímura Lenka. Tento cíl ale záhy ztratil význam, protože Tímur Lenk roku 1405, v začátku tažení do Číny, zemřel. S jeho nástupci navázala mingská říše korektní vztahy.\n\nV letech 1405–1421 se Čeng Che šestkrát vydal do Indického oceánu, první výprava proběhla v letech 1405–1407, na 317 lodích se plavilo 26 800 lidí. Poslední, sedmou plavbu uskutečnil za vlády Süan-teho v letech 1431–1433. Čínští námořníci při plavbách do Indického oceánu sledovali hlavní obchodní trasy jihovýchodní a jižní Asie. V prvních třech výpravách dopluli do jižní Indie, hlavním cílem byl Kalikat, obchodní centrum oblasti. V dalších čtyřech se dostali do perského Hormuzu, přičemž samostatné eskadry navštívily mnohé přístavy Arabského poloostrova a východní Afriky.\nKromě zahraničněpolitických a obchodních cílů bylo úkolem Čeng Cheových expedic také zmapování navštívených zemí a měly do určité míry i naučný charakter. Číňané vyhledávali a přiváželi do vlasti exotické živočichy a rostliny, o které se zajímali kvůli použití v medicíně.\n\nVypravování ohromných expedic bylo po úmrtích Süan-teho a Čeng Chea zastaveno. Smrt zastánců dálkových plaveb byla jen jednou z příčin opuštění aktivní námořní politiky. V očích úřednictva vysoké výdaje na vybavení loďstva znamenaly především nepřiměřené zvýšení moci eunuchů disponujících těmito sumami. V této logice omezení výdajů na námořnictvo přinášelo pokles vlivu eunuchů u dvora.\n\nDne 1. dubna 1424 zahájil své poslední tažení do Mongolska. Kampaň nedosáhla úspěchu, císař upadl do hluboké deprese a 12. srpna 1424 zemřel v Jü-mu čchuanu, severně od Dolonu. Oficiální letopisy příčinu úmrtí nekonkretizují, soukromé záznamy uvádějí, že v posledních letech života utrpěl několik mozkových mrtvic, poslední se mu stala osudnou. Pohřben je v Čchang-ling (), první z císařských hrobek dynastie Ming severně od Pekingu.\n\nDostal posmrtné jméno Wen-ti (Kultivovaný císař) a chrámové jméno Tchaj-cung (Velký předek), obvyklé pro druhé císaře dynastie. Roku 1538 císař Ťia-ťing jeho chrámové jméno změnil na Čcheng-cu (Vynikající zakladatel). Ťia-ťing tak chtěl posílit legitimitu svého rozhodnutí povýšit posmrtně do císařského stavu svého otce. Nicméně přídomek \"čcheng\", vynikající či dokonalý, ukazuje vysokou míru úcty k Jung-lemu a jeho činům.\n\nV následujících staletích pro čínské historiky ztělesňoval ideál vládce – energický, schopný voják za jehož vlády byla Čína mocná; současně konfucián a obnovitel tradičních institucí; sjednotitel severní a jižní Číny. Kritizovali násilné svržení předchůdce a následné čistky. Vysoké výdaje na zahraniční expanzi a domácí projekty, zejména přesun metropole, vyvolávaly ostrý nesouhlas už za jeho života. Pozdně mingští historikové nicméně negativní jevy jeho vlády ospravedlňovali jako za cenu za vybudování mocné říše. Ostře negativně ovšem hodnotili Jung-leho zásahy do vzdělávaní, kdy prosazovaní neokonfuciánské ortodoxie vedlo k poklesu učenosti a intelektuálního rozvoje.\n\nModerní historici (Hok-lam Chan, Yuan-Kang Wang) dodávají, že vize Jung-leho – jednota Číny a podřízení světa jeho přirozenému vládci (jemu) – vedla k rozhodnutím, která se dlouhodobě ukázala být problematická. Za klíčovou strategickou chybu považují opuštění vnější obranné linie severně od linie Velké zdi, což ztížilo obranu země. Přičemž horší hospodářská situace neumožnila podporu velkých vojenských operací, ale současně zpřísnění kontroly nad obchodem s Mongoly vyostřilo vzájemné vztahy. Chybou byla i invaze do Vietnamu, mingská porážka oslabila prestiž říše v jihovýchodní Asii.\n\n\n"}
{"id": "507101", "url": "https://cs.wikipedia.org/wiki?curid=507101", "title": "Liška horská", "text": "Liška horská\n\nLiška horská čili liška tibetská (\"Vulpes ferrilata\") je menší druh lišky žijící na Tibetské náhorní plošině. Je přizpůsobena vysokohorskému způsobu života, živí se především pišťuchami.\n\nTělo lišky horské dosahuje délky 49 až 70 cm, ocas měří 22 až 29 cm. Samice je menší a váží od 3 do 4,1 kg, samci mohou vážit až 5,7 kg. Jde o podsaditou šelmu s dlouhým čumákem, malýma ušima a malýma očima posazenýma daleko od sebe. Zbarvení je světle rezavé na hřbetě, hlavě a dolních částech nohou, spodní část těla a ocas má barvu šedou až téměř bílou.\n\nLiška horská se vyskytuje na Tibetské náhorní plošině, což zahrnuje jižní část Číny, sever Nepálu a Ladak v Indii. Obývá především stepi, horské louky a svahy ve výškách 2500 až 5200 m n. m. Toleruje teplotu od -40 °C do + 30 °C.\n\nLiška horská je masožravec a predátor, ačkoliv masitou stravu doplňuje i ovocem. Živí se především pišťuchami, s nimiž je úzce svázán její život. Další důležitou kořistí jsou myši a cokorové. Požírá i zajíce, sviště, ptáky, ještěrky, hmyz a různé bobule. Přiživuje se na mršinách ulovených většími predátory, například vlky a medvědy. Lišky horské někdy doprovází medvědy a snaží se profitovat z jejich rozhrabávání pišťuších nor.\n\nLišky horské žijí v párech nebo malých skupinách, ale loví obvykle osamoceně. K páření dochází mezi prosincem a březnem. Březost trvá 50–55 dnů. Počet mláďat ve vrhu je 2 až 5.\n\nLiška horská je početná a široce rozšířená, tudíž jí nehrozí zásadní nebezpečí. Jediným potenciálním problémem je státem řízené hubení hlodavců, jenž může negativně ovlivnit kolonie pišťuch a tím i lišek. V některých oblastech mohou pro šelmu představovat hrozbu domácí psi. Lidé lišku horskou někdy loví, neboť její kožešina se používá ke zhotovování tradičních tibetských čepic.\n\n"}
{"id": "507105", "url": "https://cs.wikipedia.org/wiki?curid=507105", "title": "Groß Friedrichsburg", "text": "Groß Friedrichsburg\n\nGroß Friedrichsburg byla braniborská pevnost v oblasti dnešní Ghany, která sloužila jako záchytný bod braniborské koloniální sítě. Základní kámen pevnosti byl položen 1. ledna 1683. Byla postavena z cihel a měla 44 kanónů. V roce 1716 poslední braniborský zástupce předal pevnost domorodému náčelníkovi Jeanovi Cunnymu. Ten udržoval pruskou vládu nad pevností, dokud nebyl v roce 1725 poražen Nizozemci. Po dobytí Groß Friedrichsburku Nizozemci obsazenou pevnost opustili a zanechali ji svému osudu.\n"}
{"id": "507108", "url": "https://cs.wikipedia.org/wiki?curid=507108", "title": "Miloš Lačný", "text": "Miloš Lačný\n\nMiloš Lačný (* 8. března 1988 Levoča, Československo) je slovenský fotbalový útočník, od září 2017 hráč klubu MŠK Žilina.\nMimo Slovensko působil na klubové úrovni v České republice, Skotsku, Bělorusku, Kazachstánu a Polsku. Jeho fotbalovým vzorem je bývalý italský reprezentant Alessandro Del Piero, oblíbenými ligami anglická Premier League a španělská Primera División.\n\nV říjnu 2013 přišla na svět jeho dcera, dostala jméno Šarlota.\n\nFotbal začal hrát v týmu TJ Spišský Štvrtok, od roku 1998 nastupoval za Spišskou Novou Ves. Klub se tehdy pohyboval převážně ve třetí nejvyšší slovenské soutěži, tu si ale nestihl vyzkoušet, protože už v patnácti jej na přestup získal prvoligový MFK Ružomberok. V Ružomberoku dokázal pod vedením trenéra Viliama Hýravého vybojovat dva dorostenecké tituly. To už pravidelně nastupoval v záloze, přestože ve Spišské Nové Vsi obvykle hrával stopera. Postupně se probojoval do slovenských národních výběrů do 19 a 21 let. Na jaře roku 2009 se Ružomberoku zranil kapitán a nejlepší útočník Marek Bakoš a trenéři museli řešit, který mladík dostane šanci. Do slovenské ligy doslova vletěl, za jaro dokázal nastřílet celkem jedenáct gólů, z toho tři v posledním kole do sítě mistrovského Slovanu Bratislava.\n\nJedenadvacetiletý hráč byl v prosinci 2009 na testech ve skotském celku Celtic Glasgow, místo do Skotska ale nakonec za dalším angažmá zamířil do Sparty Praha, kde v roce 2010 podepsal tříletý kontrakt. V týmu neodehrál mnoho zápasů a nastupoval spíše za rezervu či hostoval v jiných klubech. V roce 2011 šel hostovat do Slovanu Bratislava, kde si musel udobřit fanoušky pochodem Bratislavou s vlajkou Slovanu v ruce (v minulosti se totiž vyjádřil, že Slovan nemá v lásce a hrát za něj nikdy nebude). O rok později hostoval ve skotském Dundee United FC, kde se potýkal se zraněním kolene. V Dundee United byl jeho spoluhráčem krajan Filip Mentel, který měl také vážné problémy s kolenem. Začátkem roku 2013 Lačný přestoupil ze Sparty do běloruského klubu FK Neman Hrodna. Po půl roce v mužstvu skončil.\n\nV červenci 2013 podepsal půlroční smlouvu v klubu MFK Ružomberok, kde již dříve působil. 26. října 2013 vstřelil ligový hattrick proti FC Nitra, Ružomberok zvítězil 4:0. Po tomto zápase dostal přezdívku „liptovský Messi“. Produktivitu si udržoval dál, 2. listopadu 2013 dvakrát skóroval proti domácímu Spartaku Trnava, čímž přispěl k vítězství Ružomberoku 4:1.\n\nV zimní ligové přestávce sezony 2013/14 odešel z Ružomberoku do kazašského týmu FK Kajrat Almaty, který trénoval krajan Vladimír Weiss. Ještě v průběhu podzimu v klubu skončil.\nV lednu 2015 byl na testech v polském klubu Śląsk Wrocław, kde nakonec podepsal půlroční smlouvu s dvouletou opcí. Ovšem opce nebyla uplatněna a Lačný se v září 2015 vrátil na Slovensko do MFK Ružomberok. V srpnu 2017 se s klubem dohodl na předčasném ukončení smlouvy, která měla platnost ještě rok (resp. sezónu). V září téhož roku se dohodl na smlouvě do konce sezóny 2017/18 s mistrem Fortuna ligy 2016/17, týmem MŠK Žilina.\n\nLačný nastupoval za slovenské reprezentace U19 a U21.\n\nAC Sparta Praha\n\n"}
{"id": "507109", "url": "https://cs.wikipedia.org/wiki?curid=507109", "title": "Rudolf Hübner", "text": "Rudolf Hübner\n\nRudolf Hübner (* 20. května 1944, Praha) je bývalý československý atlet, který se věnoval skoku do výšky.\n\nS atletikou začínal ve Spartaku Sokolovo (1958 – 1963), poté RH Praha (1964 – 65, 1969 – 1974) a Sparta Praha (1966 – 1968). Od roku 1968 Hübnera trénoval bronzový medailista z evropského šampionátu v Bernu Jaroslav Kovář. Třikrát posunul hodnotu českého rekordu 211 cm (1965) – 214 cm (1967).\n\nNa Mistrovství Evropy v atletice 1966 v Budapešti neprošel kvalifikací. Jeho osobní rekord v hale má hodnotu 218 cm (1968), pod širým nebem 214 cm (1967).\n\nZúčastnil se prvních tří ročníků evropských halových her (předchůdce halového ME v atletice). V roce 1966, kdy se premiérový ročník EHH uskutečnil v tehdy západoněmeckém Dortmundu, obsadil Hübner ve finále 13. místo (195 cm). O rok později se konaly evropské halové hry v Praze na Výstavišti, ve sportovní hale (dnes Tesla Arena). Hübner zde skončil těsně pod stupni vítězů, na 4. místě, když překonal napodruhé 211 cm. Stejnou výšku, avšak napoprvé překonal Rudolf Baudis a získal bronz. Jen díky horšímu technickému zápisu skončil bez medaile také na EHH v roce 1968 v Madridu, kde vybojoval výkonem 214 cm znovu 4. místo.\n\nV roce 1968 reprezentoval na letních olympijských hrách v Ciudad de México, kde v kvalifikaci skočil 206 cm a do finále nepostoupil, stejně jako další československý výškař Jaroslav Alexa (209 cm). K postupu do finále bylo potřeba překonat 212 cm.\n\nPo ukončení závodní činnosti působil jako trenér. Jeho ženou byla Miloslava Rezková, bývalá atletka, která se rovněž specializovala na skok do výšky. V roce 1968 se stala olympijskou vítězkou a o rok později mistryní Evropy.\n\n\n"}
{"id": "507110", "url": "https://cs.wikipedia.org/wiki?curid=507110", "title": "Kontaktní rodičovství", "text": "Kontaktní rodičovství\n\nKontaktní rodičovství je český překlad anglického výrazu \"Attachment parenting\", který vytvořil americký pediatr William Sears v osmdesátých letech, kdy spolu se svou manželkou propojil způsob výchovy dětí spolu s teorií citové vazby.\n\nKontaktní rodičovství je podle Searsových rodičovství, jehož cílem je upevnění vztahu matky a dítěte, a to jak prostřednictvím maximální mateřské empatie a schopností rodiče reagovat na potřeby dítěte, tak prostřednictvím tělesné blízkosti a doteku. Kontaktní rodičovství je známo už velmi dlouho. Je to výchovná metoda, která není založena na odbornosti, ale na přirozenosti, tedy na tradicích umožňujících vznik vztahu mezi matkou a dítětem.\n\nSears pevně věří v existenci výchovných praktik, které podporují mateřskou citlivost a schopnost matky reagovat na potřeby dítěte. I přesto, že v kontaktním rodičovství nejsou nejdůležitější žádné speciální způsoby chování, ale citlivost vzhledem k dítěti a citlivost na podněty přicházející od dítěte, existuje sedm principů, které jsou podle Searse efektivním komplexem založeným na biologických potřebách dítěte.\n\nNa sedm principů kontaktního rodičovství přišli William a Martha Searsovi převážně na základě svých dojmů z vlastního rodičovství. Tvrdí, že k tomuto stylu rodičovství je dovedl především zdravý rozum, pozorování jejich osmi dětí a třicet let vlastního rodičovství. Kontaktní rodičovství přesto není pevně daný soubor pravidel, jde spíše o přístup k výchově dětí, jehož cílem je podle Searse především štěstí rodičů a dítěte.\n\nPředpokládá se, že u lidí, stejně jako u zvířat, existuje ihned po porodu senzitivní období, ve kterém jsou jak matky, tak novorozenci v jedinečném rozpoložení, kdy jsou předurčeni k tomu, aby maximálně těžili ze vzájemného kontaktu. Ženy, kterým je umožněno mít děti u sebe v bezprostředním kontaktu ihned po porodu, jsou v péči o své děti daleko zručnější, mají vytvořený intimnější vztah k dítěti a menší problémy s kojením než matky po porodu odloučené od dětí.\n\nPři kojení je důležité, aby matka reagovala na signály dítěte, což je první krok k tomu, aby své dítě poznala a vytvořila si s ním důvěrný vztah, dochází tedy k utvoření citové vazby. Podle Searse kojící matky lépe soucítí se svými dětmi. Mateřské hormony spojené s kojením (prolaktin, oxytocin) podporují intuici matky při péči o dítě a pomáhají k uvolnění a zklidnění matky. Jelikož „životnost“ těchto hormonů je velmi krátká, Sears doporučuje kojit velmi často, a to 8krát až 12krát denně. Je možné i krmení z lahve, ovšem je při něm důležité zajistit blízkost matky a kontakt s ní, aby bylo možné dítěti navodit příjemnou a uvolněnou atmosféru. Sears zároveň také obhajuje prodloužení kojení a to klidně až do čtyř let věku dítěte, neboť je přesvědčen, že kojení podporuje vztah mezi matkou a dítětem i u starších dětí a zároveň je dobrým nástrojem na uklidnění dítěte. Někteří s tímto názorem ovšem nesouhlasí. Například podle Solterové může mít kojení – za účelem potlačení pláče – některé negativní důsledky, a to především naučenou tendencí dítěte utěšovat se v pozdním věku vložením něčeho do úst, tedy například přejídáním. Světová zdravotnická organizace doporučuje výlučné kojení v prvních šesti měsících a doplňkové kojení v prvních dvou letech života dítěte.\n\nSearsovy předpoklady o prospěchu kojení na vztah mezi matkou a dítětem byly studovány v roce 2006. Bylo zjištěno, že ačkoliv vysoce citlivé matky kojily svoje děti delší dobu než matky méně citlivé, nebyl prokázán žádný účinek způsobu či délky krmení na kvalitu vztahu.\n\nPodle Searse nošené děti méně pláčou, tráví více času ve stavu bdělé pozornosti, kdy se nejvíce učí o svém prostředí a učí se důvěřovat tomu, kdo je opatruje. Matkám pak nošení umožňuje dítě lépe poznat, zapojit dítě do všech jejích činností a nikdy z něj neztratit dohled. Sears tedy zastává názor, aby ženy nosily svoje dítě tak často, jak je to jen možné. Pracující matky by pak měly svoje děti nosit několik hodin v průběhu noci, aby jim vynahradily svou nepřítomnost během dne.\n\nVýzkum provedený v devadesátých letech potvrdil, že děti, které byly do věku 13 měsíců často nošené, vykazovaly bezpečnou citovou vazbu častěji než děti, které byly nošeny minimálně.\n\nNošení dětí by mělo pomoci i v procvičení rovnováhy dítěte a k lepšímu osvojení jazyka. Další výhodou nošení je uklidnění dítěte. Studie provedená v osmdesátých letech ukázala, že šestiměsíčním často brečícím dětem nošení v průběhu dne pomohlo jejich pláč redukovat. Sears schvaluje nošení děti až do věku tří let, nicméně někteří považují nošení dětí starších devíti měsíců za sporné, a to především z důvodu omezení přirozené touhy dítěte po samostatnosti.\n\nDalší výhodou je fyzická blízkost matky a dítěte, kdy dítě poslouchá matčino srdce, které mu jakožto známý zvuk pomáhá zažívat pocit bezpečí. Nošení také pomáhá dítěti filtrovat nedůležité informace z okolí.\n\nVětšina dětí spí nejlépe, když jsou blízko rodičů. Spánek blízko dítěte může pomoci zůstat (i pracovně vytíženým) rodičům v blízkém kontaktu s dítětem a ulehčit jim péči o něj během noci. Spaní s rodiči také pomůže dítěti vnímat spánek jako bezpečný a příjemný a dá mu živou představu o celkovém konceptu spánku. Pracující matky takto také podle Searse mohou vynahradit dítěti svou denní nepřítomnost.\n\nMyšlenka společného spaní ovšem není novou metodou v moderních západních společnostech. Již v pravěku děti spávaly v blízkosti své matky. Sears nevidí problém ve sdílení jedné postele s rodiči například ani ve třech letech dítěte. Spousta rodičů se ovšem obává, že dítě spící s rodiči, nebude schopno dosáhnout samostatnosti. Podle Searse dá ale dítě rodičům jasně najevo, až bude toužit po samostatnosti a tedy i po své vlastní posteli.\n\nSears radí, aby matka spala co nejblíže svému dítěti, ovšem za přijatelné považuje i oddělené spaní. Sdílení postele je podle něj ideální především kvůli potřebám dítěte: společný spánek by měl podporovat citovou vazbu mezi matkou a dítětem, usnadňovat noční kojení a zároveň zabraňovat nočním strachům a úzkostem dítěte. Společné spaní by mělo zabraňovat dokonce syndromu náhlého úmrtí dítěte (SNÚ), což je situace, kdy kojenec starší jednoho měsíce zemře bez jakékoliv adekvátní příčiny právě během spánku. K tomuto závěru vedla Searse domněnka, že při společném spaní matky a dítěte dochází k synchronizaci jak spánkového rytmu tak i dýchání. Nicméně existují studie, které tvrdí opak, tedy že trvalé sdílení postele SNÚ spíše zvyšuje. I přesto, že asociace zastávající kontaktní rodičovství tyto výsledky nazvala zkreslenými a nespolehlivými, Americká asociace pediatrů se vyjádřila k prevenci SNÚ tak, že zatímco sdílení jedné místnosti matky s dítětem je podporováno, společné spaní v jedné posteli je nežádoucí.\n\nObecně lze říci, že výzkumy Searsem popisované výhody společného spaní nepotvrzují. Nejdůležitějším faktorem pro dobrý spánek dítěte se ukázala být citová dostupnost matky, nikoliv její permanentní fyzická přítomnost.\n\nPláč dítěte kontaktní rodičovství chápe jako prostředek komunikace, nikoliv jako manipulaci s dospělými ze strany dítěte. Mezi příčiny pláče podle Matějíčka patří hlad, žízeň, strach, osamocení, vyčerpání z nadměrné stimulace, bolest, horko, zima či starosti. Tím, že je matka schopna na pláč dítěte jakožto na reakci na jeden z výše uvedených problémů reagovat, dítě získává pocit, že matce může důvěřovat. Sears zastává názor, že by se děti neměly nechávat tzv. vyplakat, neboť ponechání dítěte v pláči ho může emocionálně zranit a oslabit důvěru k matce. Reagování na jakýkoliv pláč dítěte také umožní matce lépe rozpoznávat, o jaký problém se jedná a dítě bude následně lépe komunikovat a plakat méně. Chybou je ovšem i naučený způsob utěšování dětí, tedy vždy při pláči dítěte například poskytovat lahev, neboť dítě se může naučit svůj pláč potlačovat. Matka by tedy měla na pláč dítěte citlivě reagovat a naučit se rozpoznávat důvod pláče. Pokud je důvodem například nahromaděný stres, dítě by se mělo nechat vyplakat, ovšem s vědomím, že má pozornost a podporu rodičů a pocit bezpečí.\n\nNěkteré dřívější výzkumy ovšem naznačují, že určité množství pláče u kojenců neznamená emocionální ani fyzické problémy dítěte, nýbrž je naprosto normální, neškodné a bez jakékoliv příčiny.\n\nPro rodiče a zvláště pro matky, je tento styl výchovy velmi náročný a vyčerpávající. I sám Sears si je vědom náročnosti těchto metod. Navrhuje tedy celý soubor opatření, která mají za cíl zabránit emocionálnímu vyhoření matky, pomoci stanovit priority, naučit se delegovat úkoly a zodpovědnost a zefektivnit každodenní spolupráci mezi oběma rodiči.\n\nKontaktní rodičovství je sice metoda zaměřená na dítě, což ovšem neznamená dítěti poskytnout naprosto vše, co si žádá, ale naplňovat jeho potřeby. Potřeby rodičů ovšem nesmějí stát v pozadí. Pokud je matka vyčerpaná, nebude schopna se na dítě napojit a tím jeho potřeby naplňovat. Sears dává kontaktním matkám několik rad, jak být spokojenou matkou, která bude schopna naplno vykonávat kontaktní rodičovství: ženy by o sebe měly pečovat, obklopit se dobrými přáteli, najít si pomoc do domácnosti nebo se rozmazlovat.\n\nPři kontaktním rodičovství je důležité stanovit si určité hranice. Zatímco nekontaktní rodičovství často užívá k vymezení hranic různé tresty a ultimáta, v kontaktním rodičovství jsou hranice vymezeny potřebami dítěte a vzájemným respektem. Tělesné tresty dětí mohou v dětství způsobovat poruchy v citové vazbě, později mohou vést k úzkosti. Sears uvádí, že v rodinách praktikujících kontaktní rodičovství, je vysoce vyvinutý způsob komunikace, díky kterému je zbytečné, aby rodiče používali praktiky, jako je například nadávání, či jiné tresty. Je přesvědčen, že děti, které svým rodičům důvěřují, jsou kooperativní a nebrání se rodičovskému dohledu. Na rozdíl od mnoha kontaktních rodičů, není nijak zásadně proti konfrontujícím metodám (jako je například neústupnost rodičů) a velkou významnost přisuzuje také dětské poslušnosti.\n\nZa cvičitele dětí Sears považuje lidi, kteří dávají svému okolí rady, jak by se děti měly vychovávat správně. Jsou to lidi, kteří radí svému okolí například, že výchova dětí by měla být odtažitější, aby nebylo dítě na rodiči závislé, či další rady typu: „Nech ho vybrečet.“, „Nenos ji, rozmazlíš ji.“. Tento styl výchovy je založen na přesvědčení, že děti pláčou, aby s rodiči manipulovaly. Dítě nereagováním na jeho pláč může ztratit důvěru v rodiče a víru v hodnotu schopnosti své komunikace. Mezi rodičem a dítětem tím vzniká odtažitý vztah. Toto trénování děti šťastné neučiní.\n\nZa hlavní negativum kontaktního rodičovství, které kritici tohoto způsoby výchovy zmiňují, je považován nedostatek přesných definic základních pojmů. \n\nPodle Williama Searse je kontaktní rodičovství druh rodičovství, který se vyznačuje především mateřskou schopností reagovat na podněty vysílané dítětem. Proto přebral od Mary Ainsworthové termín „mateřská citlivost“: žena směřuje svou pozornost výhradně k dítěti a průběžně reaguje na každý signál, který dítě vysílá. Výsledkem by pak měl být stav harmonie mezi matkou a dítětem, což vede k vytvoření citové vazby.\n\nSears používá termín „citová vazba“ (\"attachment\") spíše hovorově. Citová vazba je pro něj synonymem pro slova, jako jsou důvěra, harmonie, blízkost nebo spojení matky s dítětem. Čtenář tedy musí předpokládat, že citová vazba je podle Searse něco, co musí být neustále upevňováno, a to prostřednictvím nepřetržité citlivosti matky.\n\nTeoretickým východiskem kontaktního rodičovství je Searsovo chápání dítěte jakožto tvora, který je definován svými emocemi, komunikací a hlavně potřebami. Jelikož kontaktní rodičovství je založeno na stoprocentním zaměření se na potřeby dítěte, je „potřeba“ dalším základním termínem.\n\nJiž Abraham Maslow jasně rozlišil termíny potřeba a touha. Ovšem Sears tuto hranici smazává. I přesto, že zdůraznil nutnost rozlišovat mezi potřebami a přáními dětí (přání není nutné vždy naplnit, zatímco potřeby ano), nepodal čtenáři vysvětlení, jak přání od potřeb rozeznat. Například u batolat Sears často používá frázi, že dítě ještě není připraveno (například spát ve vlastní posteli), čímž se vyhýbá nutnosti specifikovat, zda jde opravdu o potřebu dítěte, či pouze o jeho přání.\n\nI přesto, že stres je dalším ze základních termínů kontaktního rodičovství, Sears jej nikde přesně nevymezuje, pouze jej – stejně jako úzkost – spojuje s jakýmkoliv nepříjemným stavem, které nutí dítě plakat. Sears doporučuje tento stres vždy odstranit, neboť by dítěti mohl způsobit emocionální újmu. Jiní autoři ovšem upozorňují, že s některými problémy je nutné nechat dítě vypořádat se samo.\n\nKontaktní rodičovství kritizovala i Suzanne Coxová, která upozornila na to, že kontaktní rodičovství nenabízí žádný obecný přehled optimálního vývoje dětí, který by mohl být využit k empirickému ověření jeho účinnosti. Sears slibuje, že výsledky kontaktního rodičovství jsou například: zvýšená nezávislost a sebevědomí, zdraví, lepší fyzický růst a vývoj motorických a jazykových schopností, svědomitost, citlivost, empatie, lepší soustředění se a sebeovládání se. Nicméně přesvědčivý důkaz, který tyto tvrzení potvrzuje, podle Coxové zatím neexistuje.\n"}
{"id": "507111", "url": "https://cs.wikipedia.org/wiki?curid=507111", "title": "Lokysta", "text": "Lokysta\n\nLokysta je řeka v Litvě, v Žemaitsku. Pramení necelý 1 km na sever od města Laukuva. Zpočátku teče směrem severozápadním, po 2,5 km se stáčí na jihozápad a po dalším 1 km na jihovýchod, kříží silnici č. 197 Kryžkalnis - Kaunas (\"Stará žemaitská magistrála\"), potom se pozvolna stáčí na jihozápad, kříží dálnici A1 Klaipėda - Vilnius, začíná poněkud více mírně meandrovat a stáčí se na jih. U vsi Nevočiai protéká Nevočiajským rybníkem, dále protéká západní částí okresního města Šilalė, kde se kříží se silnicí č. 164 Šilalė - Kvėdarna, stáčí směrem západním, teče podél silnice č. 165 Šilalė - Pajūris - Vainutas, po několika km se od ní ponenáhlu odklání směrem západoseverozápadním, začíná postupně více meandrovat a vlévá se do řeky Jūra u vsi Kirnės jako její levý přítok. Název řeky Lokysta je zmiňován od roku 1394.\n\n"}
{"id": "507125", "url": "https://cs.wikipedia.org/wiki?curid=507125", "title": "Fojtík", "text": "Fojtík\n\nPříjmení Fojtík znamená malý fojt, nosí jej více osobností:\n\n"}
{"id": "507127", "url": "https://cs.wikipedia.org/wiki?curid=507127", "title": "Duna (knižní série)", "text": "Duna (knižní série)\n\nDuna je série sci-fi románů, které vytvořil americký spisovatel Frank Herbert. Po velmi úspěšném románu \"Duna\" (\"Dune\", 1965) vytvořil Herbert dalších pět pokračování. Protože posledním dílem \"\" (\"Chapterhouse: Dune\", 1985) zůstala série nedokončená, navázal na Herbertovu práci jeho syn Brian a ve spolupráci s Kevinem J. Andersonem vytvořili dvě další pokračování série a rovněž dvě trilogie, které se odehrávají před událostmi prvního románu.\n\nVětšina pokračování románu se alespoň z části odehrává na pouštní planetě Arrakis, nazývané Duna, na níž se jako na jediném místě ve známém vesmíru nachází melanž, zvláštní koření, které prodlužuje lidský život a poskytuje jeho uživateli speciální psychické schopnosti.\n\nRománová série inspirovala i další oblasti umění. V r. 1984 natočil David Lynch film \"Duna\" (\"Dune\"). v r. 2000 vznikl třídílný seriál \"Duna\" (\"Frank Herbert's Dune\"), na nějž v r. 2003 navázal rovněž třídílný seriál \"Děti Duny\" (\"Frank Herbert's Children of Dune\"). Kromě toho bylo na motivy \"Duny\" vytvořeno několik počítačových her, z nichž asi nejznámější je \"Duna 2\", která je považována za první realtimeovou strategii.\n\nRomán \"Duna\" Franka Herberta se odehrává ve vesmírném impériu ve vzdálené budoucnosti (přibližně 21.000 let od naší současnosti).\n\nImpérium zahrnuje desítky tisíc obyvatelných planet. Vládne mu padišáh imperátor z rodu Corrinů, kteří nastoupili na trůn přibližně před 10.000 lety. S imperátorem spolupracuje rada významných šlechtických rodů, zvaná landsraad. Dalšími významnými silami jsou CHOAM, obchodní korporace, v níž mají své zástupce nejvýznamnější šlechtické rody, Kosmická gilda, která zajišťuje meziplanetární přepravu a Sesterstvo Bene Gesserit, jehož členky jsou ženy vycvičené k naprosto mimořádným fyzickým a psychickým schopnostem, pročež si je šlechtici často vybírají za manželky, konkubíny nebo rádkyně svých rodin, a Bene Gesserit tak může ovlivňovat politiku podle svých vlastních vnitřních zájmů.\n\nAž na lokální války se v celém Impériu daří už po mnoho staletí udržovat mír díky několika principům:\n\nRomány z vesmíru \"Duny\" jsou dosti rozsáhlé (kolem 600 stran, nejkratší \"Spasitel Duny\" má přes 250 stran) a jsou pro ně charakteristické některé prvky:\n\n\n\nRománová série začala v češtině vycházet v r. 1988 v nakladatelství Svoboda, přičemž byla ukončena pátým dílem \"Kacíři Duny\" (česky 1997), šestý díl už nevyšel. Od r. 1999 začalo Dunu vydávat nakladatelství Baronet, které publikovalo kompletní sérii včetně dalších pokračování od Briana Herberta a Kevina J. Andersona, v jejichž vydávání pokračuje dodnes.\n\nRomán \"Spasitel Duny\" tak vyšel ve dvou různých překladech, jinak se nad sérií už vystřídalo několik překladatelů, což způsobuje drobné odchylky v některých speciálních výrazech a terminologii.\n\nV roce 2016 udělalo nakladatelství Baronet v dotisku knihy \"Píseční červi Duny\" chybu a hřbet obálky vyšel v modré barvě místo žluté, která provází celou serii.\n\n\n\nNa motivy \"Duny\" vytvořeno několik počítačových her:\n\n\n"}
{"id": "507143", "url": "https://cs.wikipedia.org/wiki?curid=507143", "title": "Jan Ignác Dlouhoveský z Dlouhé Vsi", "text": "Jan Ignác Dlouhoveský z Dlouhé Vsi\n\nJan Ignác Dlouhoveský z Dlouhé Vsi (6. února 1638 – 10. ledna 1701) byl český barokní spisovatel, vlastenec, kanovník metropolitní kapituly a pražský světící biskup a generální vikář.\n\nNarodil se roku 1638 v Dlouhé Vsi u Vodňan v rodině rytíře Jindřicha Jana Dlouhoveského z Dlouhé Vsi a jeho manželky Juliany Fremuntové ze Stropčic. Vzdělání získal u jezuitů na Starém Městě pražském. Po studiu teologie, kde dosáhl titulu bakaláře, byl vysvěcen na kněze a stal se děkanem v Německém Brodě. Díky svým schopnostem a osobním vlastnostem zažil rychlý kariérní postup. Roku 1664 byl zvolen kanovníkem staroboleslavským. Roku 1667 se stal farářem v Týnském chrámu na Starém Městě a o rok později se stal kanovníkem vyšehradským a u sv. Víta, kde se stal také dómským kazatelem. Roku 1674 byl zvolen proboštem a roku 1679 pomocným biskupem pražským a generálním vikářem pražského arcibiskupa Jana Bedřicha z Valdštejna. Zemřel 10. ledna 1701 a je podle svého přání pochován v pražské katedrále nedaleko hrobu sv. Jana Nepomuckého, jehož vroucně ctil již v době před jeho svatořečením.\nVe své duchovní službě se věnoval péči o katedrálu, pro kterou nechal ze svého jmění zhotovit liturgické vybavení a bohoslužebná roucha. Stejně tak činil i jiným kostelům. V roce 1679 založil na místě dnešního kostela Panny Marie Bolestné Na Slupi ústav pro staré kněze. Pro baziliku sv. Václava ve Staré Boleslavi nechal zhotovit kopii oltářního obrazu sv.Václava ze svatopetrské baziliky v Římě. K Boleslavi vůbec choval zvláštní úctu. Putoval sem se svými farníky již během svého působení v Brodě, později nechal vybudovat jednu z kaplí tzv. svaté poutní cesty z Prahy do Boleslavi. Staroboleslavské Panně Marii – Palladiu země české věnoval několik svých literárních děl. Vztah k staroboleslavské Madoně vlastně provází celé jeho dílo.\n\nZa svůj život napsal nebo do češtiny přeložil celkem na čtyřicet knih, z nichž ne všechny se dochovaly dodnes. Jde především o náboženskou poezii a písně, modlitební knihy, exempla (kázání), ale také spisy věnované popisu svatovítských památek a životopisy světců. Vyznívá z nich jeho vlastenectví, láska k české zemi i jazyku a upřímná katolická víra.\n\n\n\n\n\n\n"}
{"id": "507154", "url": "https://cs.wikipedia.org/wiki?curid=507154", "title": "Rush", "text": "Rush\n\nSlovo rush může znamenat:\n\nVe hře Counter strike:global offensive, Jít a nestarat se o shift atd. prostě RUSH\n\n\n\n\n\n\n\n\n"}
{"id": "507165", "url": "https://cs.wikipedia.org/wiki?curid=507165", "title": "Horní Lužnice", "text": "Horní Lužnice\n\nHorní Lužnice je přírodní rezervace v CHKO Třeboňsko, táhnoucí se mezi Novou Vsí nad Lužnicí a Suchdolem nad Lužnicí podél řeky Lužnice v délce přibližně šestnáct kilometrů. Jedná se o jednu z mála zachovaných oblastí přirozené říční nivy v Česku. Osu tvoří meandrující tok Lužnice, který se často větví a vytváří slepá říční ramena. V nivě, která je každoročně zaplavována, se nachází mnoho tůní a žije zde celá řada vzácných a ohrožených organizmů.\n"}
{"id": "507171", "url": "https://cs.wikipedia.org/wiki?curid=507171", "title": "Druhá křížová výprava proti husitům", "text": "Druhá křížová výprava proti husitům\n\nDruhá křížová výprava proti husitům bylo vojenské tažení proti husitským Čechám, které se uskutečnilo od léta roku 1421 do počátku roku 1422. Výprava byla vyhlášena koncem května 1421 z iniciativy porýnských kurfiřtů, kteří byli rozhořčeni z nezdaru první výpravy, z jejíhož neúspěchu obviňovali římského a uherského krále Zikmunda Lucemburského. Této v pořadí již druhé výpravě proti českým kacířům, jejíž počátek byl ohlášen na 23. srpna do Chebu, požehnal římský kardinál Branda Castiglione. Výpravu posléze vojensky podpořil také král Zikmund Lucemburský. Křižácké sbory, které do Českého království směřovaly z několika směrů, měly v plánu postupovat na hlavní město Prahu a jejím obsazením tak udeřit v centru husitského hnutí.\n\nKvůli špatné koordinaci křižáckých vojsk však došlo ještě na počátku října 1421 k odražení jejich pokusu o dobytí Žatce a v lednu následujícího roku k několika tvrdým porážkám Zikmunda Lucemburského hejtmanem Janem Žižkou z Trocnova v bitvách u Kutné Hory. Porážka druhé křížové výpravy umožnila stabilizaci a upevnění husitského hnutí v českých zemích. Až do vpádu saských, míšeňských a durynských vojsk v roce 1427 si Čechy netroufla napadnout žádná početnější zahraniční armáda.\n\nRozpad první křížové výpravy a následná tvrdá porážka Zikmundova vojska pod Vyšehradem umožnily kališníkům upevnit své pozice v českých zemích. Do rukou husitů padly Zikmundovy pevnosti Vyšehrad a Pražský hrad. Došlo k vytvoření táborského, východočeského, pražského a žatecko-lounského svazu, jež postupně stabilizovaly své pozice a dokonce zatlačily české katolíky do defenzivy. 3.–7. června 1421 se v Čáslavi konal sněm, na němž došlo ke zvolení prozatímní dvacetičlenné zemské vlády. V reakci na to se v Praze dík převratu dostal k moci radikální kněz Jan Želivský.\n\nOstudná porážka první kruciáty vedla v říši k ostré kritice krále Zikmunda Lucemburského. Nejhlasitěji projevovali nespokojenost především porýnští kurfiřti, kteří tvořili královu říšskou „opozici“. Právě z iniciativy mohučského arcibiskupa Konráda, rýnského falckraběte Ludvíka, kolínského arcibiskupa Dětřicha z Mörsu a trevírského arcibiskupa Oty ze Ziegenhainu byla koncem května 1421 ve Weselu svolána na 23. srpna druhá křížová výprava do Čech. Nový papežský nuncius, římský kardinál Branda Castiglione akci kurfiřtů podpořil a sám dal vyhlásit tažení do kacířských Čech 5. června téhož roku. Na nunciovy opakované výzvy zareagovali kromě říšských kurfiřtů také zástupci vedlejších zemí Koruny české, kteří o připojení se k výpravě jednali 24. června ve Zhořelci. Zástupci zemí Koruny české si zde pro zahájení výpravy vyžádali souhlas krále Zikmunda, který měl tažení rovněž vojensky podpořit.\n\nKatolická vojska měla do Čech vpadnout z několika směrů a společně oblehnout a dobýt Prahu. Hlavní síly z Říše, vedené falckrabětem Ludvíkem a arcibiskupy z Trevíru a Kolína nad Rýnem, měly do Čech postupovat ze západu od Chebu. Zikmund Lucemburský měl mezitím se svou uherskou armádou zaútočit z východu přes Moravu spolu s oddíly svého zetě rakouského vévody Albrechta Habsburského. Tažení měly podpořit také oddíly míšeňských markrabat, slezských knížat a lužických měst, které dostaly za úkol souběžně s hlavními sbory postoupit do Čech ze severu a ze severovýchodu přes Kladsko.\n\nZápadní část křižáckých vojsk shromážděných u Chebu vtrhla v čele s kurfiřty Ludvíkem, Dětřichem a Otou do Čech 28. srpna. První proud, vedený falckrabětem Ludvíkem, poté postupoval přes Kynžvart a Žlutice k Mašťovu, kterého se říšské vojsko zmocnilo po dvoudenním obléhání. Druhá část křižáků vedená arcibiskupy z Kolína a Trevíru táhla do vnitrozemí podél Ohře. Obě vojska se spojila před Kadaní, bráněnou pražským hejtmanem Ojířem z Očedělic. Po obsazení města křižáci, jejichž řady posílily také oddíly míšeňských markrabat, saského vévody Albrechta III. a braniborského markraběte Fridricha, postupovali k Chomutovu, odkud před útočníky většina obránců bez boje prchla.\n\nKvůli bezohlednému drancování se mnoho husitských obyvatel z oblasti uchýlilo za hradby města Žatec. Ten byl katolíky obležen někdy kolem 10. září. Obléhatelé byli udatnými žateckými obránci šestkrát odraženi při pokusu o překonání městských hradeb. Dobře předzásobené město navíc během obléhání netrpělo většími problémy kvůli nedostatku potravin. Těžkosti se zásobováním však brzy zavládly v křižáckém táboře a mnozí velitelé doporučovali upustit od neúčinného obléhání a raději pokračovat v drancování vnitrozemí. Ludvík III. však přesto nadále trval na obsazení Žatce. Pražané zaměstnaní obranou svých opěrných bodů hned na několika místech nevyrazili obleženému Žatci na pomoc a část jejich vojska pouze vyčkávala u Slaného na příchod panských spojenců a táborů vedených Janem Žižkou. Přesto se v ležení obléhatelů před Žatcem rozšířily zprávy o blížícím se husitském vojsku. Křižácký tábor zachvátila panika znásobená požárem, který vzplál v části ležení. Dílo zkázy a velké křižácké ztráty pak způsobil výpad žateckých obránců. 2. října začali křižáci s velkou hanbou ustupovat zpět za hranice.\n\nKrále Zikmunda Lucemburského v létě zdržely přípravy sňatku jeho dcery Alžběty s vévodou Albrechtem a obnovený nápor ze strany Turků. Král, který jen pomalu sbíral své uherské síly, proto nestihl vtrhnout do českých zemí zároveň s říšským vojskem. Vyrazil teprve počátkem října, kdy v čele své uherské armády a rakouských oddílů zetě Albrechta Habsburského postoupil na Moravu. 18. října se pak v dobytém Brumově dozvěděl o neslavném konci tažení říšských velmožů a o jejich útěku od Žatce.\n\nVětšina moravské šlechty se 17. listopadu na Zikmundem svolaném sněmu v Brně zřekla Čtyř pražských artikulů a byl zde založen protihusitský landfrýd Morava. Proti blížícímu se králi vytáhla do pole spojená vojska pražanů, táborů a orebitů, mezi nimiž nechyběly ani vojenské oddíly husitských pánů. Vrchním husitským velitelem byl pravděpodobně Jan Žižka. Zikmundovo vojsko postupovalo z Brna na Jihlavu a poté zamířilo na sever ke Kutné Hoře, která byla sice v rukou kališníků, ale velkou část jejího obyvatelstva tvořili převážně německy mluvící katolíci, nadále loajální králi. Husité si uvědomovali, že obrana města s obyvatelstvem nakloněným králi by byla příliš riskantní, a proto rozložili vozovou hradbu necelých 500 metrů na západ za městskými hradbami. Křižáci byli několikrát odraženi při pokusu o prolomení husitských vozů, avšak jednání mezi kutnohorskými měšťany a Zikmundem vedla ke zradě města a kališníci se ocitli v obklíčení. Janu Žižkovi se podařilo nepřátele překvapit a 22. prosince se husitskému vojsku povedlo prolomit obklíčení a ustoupit do Kolína. Křižáci si tento ústup vysvětlili jako své vítězství a bezstarostně se utábořili v okolí Kutné Hory.\n\nHusité však poté, co doplnili síly, vyrazili počátkem roku 1422 zpátky ke Kutné Hoře, kde nic netušící nepřátele 6. ledna zcela zaskočili a tvrdým úderem je obrátili na útěk. V noci ze 6. na 7. ledna zapálili ustupující křižáci Kutnou Horu, která opět padla do rukou kališníků. Prchající Zikmundovo vojsko husité pronásledovali a 9. ledna je tvrdě porazili u Haber. Naposledy se ustupující křižáci pokusili zformovat k boji u Německého Brodu, aby tak před pronásledovateli kryli králův ústup na Moravu. Husité však i tentokrát velice brzy obrátili křižáky na útěk. Velké ztráty v řadách Zikmundových vojáků zde způsobil jejich zmatený přechod zamrzlé řeky Sázavy. Někteří z katolických velitelů se dobrovolně přihlásili k obraně města, čímž se hrdinsky snažili krýt Zikmundův ústup. Kališníci se však po tvrdém boji zmocnili Německého Brodu hned 10. ledna. Odpor proti králi si husitští vojáci, patrně proti vůli slepého hejtmana Žižky, vybili na místním obyvatelstvu. Z Německého Brodu po vyplenění kališníky zbylo pouze opuštěné spáleniště. Nicméně díky boji o Brod se zbytku křižáků v čele se Zikmundem Lucemburským podařilo uprchnout.\n\nDruhá křížová výprava do Čech tak stejně jako ta první skončila ostudnou porážkou. Svoji přesilu nedokázali křižáci využít a pro špatné velení a nefungující koordinaci mezi jednotlivými křižáckými vojsky dokázali husité přesouvat své síly podle potřeby a zasadili intervenčním silám rozhodující údery. Úspěchem křižáků bylo obsazení Moravy a vytvoření protihusitského landfrýdu pod Zikmundovým dohledem. Vojenské neúspěchy této kruciáty v kombinaci s příliš vysokými výdaji odradily Zikmunda Lucemburského od osobní účasti na dalších vojenských taženích proti husitům. Král, jehož prestiž v Říši byla tímto neúspěchem znovu velmi poškozena, se v budoucnu koncentroval na diplomatické řešení situace v Čechách.\n\nPorážka druhé křížové výpravy znamenala pro české husity na čas relativní klid od nebezpečí hrozícího ze zahraničí. Avšak absence silného nepřítele, rostoucí neshody v náboženských i politických otázkách a mocenské ambice jednotlivých husitských frakcí vedly mezi kališníky k soupeření a časem dokonce k otevřeným bojům.\n\n\n"}
{"id": "507177", "url": "https://cs.wikipedia.org/wiki?curid=507177", "title": "Roger Black", "text": "Roger Black\n\nRoger Black, MBE (* 31. března 1966, Portsmouth, Hampshire) je bývalý britský atlet, který se věnoval hladké čtvrtce a štafetovým běhům, mistr Evropy v běhu na 400 metrů z let 1986 a 1990.\n\n"}
{"id": "507179", "url": "https://cs.wikipedia.org/wiki?curid=507179", "title": "Polyomaviróza ptáků", "text": "Polyomaviróza ptáků\n\nPolyomaviróza je akutní vysoce fatální virové onemocnění pěvců (\"Passeriformes\") a papoušků (\"Psittaciformes\"), zejména andulek, způsobované virem z čeledi \"Papovaviridae\". Ptačí polyomavirus byl prokázán jako příčina systémového onemocnění u mladých andulek, které bylo nazváno „nemoc výletků andulek“ (angl. budgerigar fledgling disease, BFD). Obdobný virus byl také prokázán u malých pěvců (\"Estrildidae\") vykazujících vysokou morbiditu i mortalitu a také u členů některých rodů papoušků. Vzhledem k širšímu okruhu hostitelů se proto dnes doporučuje používat termín „polyomaviróza ptáků“.\n\nPůvodcem onemocnění je termorezistentní, neobalený ptačí polyomavirus (rod \"Polyomavirus\"). Průměrná velikost virionu je 42 nm, gradient hustoty v CsCl je 1,34 g/ml. Genom obsahuje dvouvláknovou DNA (4981 bp). Virus je značně rezistentní v prostředí i na dezinfekční prostředky (je ale citlivý na chlor). Mražení a tání viru nemá vliv na jeho infekčnost ani po 5 cyklech. Inkubace viru při 56 °C po 30 min. redukuje titr o 0,6 log 10, po 90 min. o 1 log 10. Replikace v tkáňových kulturách je inhibována 5-ioddeoxyuridinem. \n\nPtačí polyomaviry jsou celosvětově rozšířené a mají schopnost infikovat široký okruh hostitelů z řad papoušků a pěvců; liší se tropismem i patogenitou podle druhu vnímavého ptáka. Např. v Evropě jsou u andulek pozorovány častěji chronické formy nemoci, kdežto v USA a Kanadě převažují akutní formy s vysokou mortalitou.\nPolyomaviry od různých ptačích a savčích hostitelů jsou morfologicky i antigenně podobné, ale jejich genomy nejsou identické. Zatímco složení genomu polyomavirů izolovaných u papoušků je podobné, existují určité rozdíly mezi genomy virů od papoušků a pěvců. Proto sondy DNA specifické pro detekci papouščích polyomavirů nelze používat i k detekci virů od pěvců. Protilátky proti polyomaviru byly také prokázány ve střední Evropě u klinicky zdravých výkrmových kuřat, která byla současně infikována virem infekční burzitidy (IBDV). Význam imunosupresivního vlivu IBDV v patogenezi polyomavirózy nebyl zatím zjištěn.\n\nEpizootologie polyomavirových infekcí není zcela jasná. Nevyřešeny zůstávají zejména faktory ovlivňující indukci i dobu vylučování viru z organismu. Dospělí, asymptomní a perzistentně infikovaní ptáci mohou vylučovat virus trvale i přerušovaně, někdy i za přítomnosti vysokých titrů protilátek. Představují tak trvalý rezervoár infekce v ptačích populacích a někdy i příčinu časných embryonálních úhynů.\n\nPolyomavirus je infikovanými ptáky vylučován trávicím, vylučovacím i reprodukčním traktem. K přenosu dochází horizontálně i vertikálně. Rodiče mohou přenášet virus na potomky při regurgitaci odloupaných epiteliálních buněk z volete rodiče. Virus se také replikuje v epidermálních buňkách péřových folikulů, což vede k přítomnosti viru v „péřovém prachu“. Ten pak může sloužit jako vektor při infekci hostitele přes respirační i gastrointestinální trakt. Přenos infekce vzduchem podporuje izolace viru z plic postižených ptáků. Polyomavirus byl také prokázán v epiteliálních buňkách ledvinových kanálků a ve výtěrech z kloaky ptáků klinicky postižených. \n\nK přenosu infekce dochází přímo kontaktem s infikovanými jedinci nebo nepřímo přes kontaminované krmivo, vodu, prostředí, osoby, pracovní pomůcky apod.\n\nPolyomavirusy obecně způsobují latentní infekci, k jejímuž „probuzení“ dochází působením stresu. Za hlavní faktor v patogenezi polyomavirózy je považován věk ptáků v době infekce. Čím dříve po vylíhnutí dojde k infekci, tím je průběh onemocnění těžší. K perzistujícím, subklinickým infekcím dochází pravděpodobně ještě před vznikem imunokompetence (možná imunologická tolerance).\n\nVirus ptačí polyomavirózy se replikuje in vitro v různých cílových buňkách mnoha ptačích druhů včetně buněk kuřecího embrya. Po infekci dochází k prvotní přítomnosti virů v krvi a infekci mnoha vnitřních orgánů, včetně kůže a vyvíjejícího se peří. Nejvyšší koncentrace viru se nacházejí v mozku. Změny tkání mohou být těžké a jsou přímo úměrné morbiditě a mortalitě. Virus je spojován s imunosupresí, vzhledem k jeho schopnosti ničit nebo inhibovat normální vývoj lymfoidní tkáně. Imunosupresi způsobuje polyomavirus zejména u dospělých ptáků z čeledí Estrildidae nebo Ploceidae. Polyomavirus u savců je přirozeným induktorem nádorů (způsobuje rakovinné bujení), ale u ptáků to zatím nebylo prokázáno.\n\nInkubační doba není známa. Postižení výletci andulek vykazují vrchol mortality mezi 15.-20. dnem života. U větších papoušků dochází k úhynům v rozmezí mezi 20.-140. dnem, nejčastěji mezi 20.-56. dnem věku. Průběh onemocnění může být perakutní, akutní nebo chronický. Závisí na druhu, věku a tělesné kondici ptáků při infekci.\n\nInfikované andulky mohou náhle uhynout bez předchozích příznaků (neonáti) nebo hynou krátce po vzniku klinických příznaků. Pozoruje se zvětšení břicha, podkožní krváceniny, tremor hlavy a krku, ataxie a redukovaná tvorba prachového a konturového peří. Infekce také může snižovat líhnivost a způsobovat embryonální úhyn. Mortalita se může pohybovat mezi 30-100 %, přičemž nejvyšší je u mláďat do 15. dne věku. Uhynulí ptáci mívají vole i trávicí trakt naplněný potravou. Při pitvě se mohou nacházet hemoragie (krvácení) v kůži, myokardu a střevu, dále ascites, hydroperikard a hepatomegalie.\n\nPřežívající andulky mohou mít symetrické abnormality peří charakterizované dystrofií primárních letek a ocasních per (tzv. francouzské pelichání), ztrátou prachového peří na zádech a břichu a ztrátou vlasových per na hlavě a krku. Vyvíjející se primární a sekundární peří letek se může lámat nebo vypadávat, což může vést k následným ztrátám krve. Ptáci nejsou schopni letu, pohybují se nebo poskakují po podlaze klece (odtud název „běžci“ nebo „skokani“).\n\nU větších papoušků může polyomavirová infekce způsobovat perakutní úhyn bez předchozích příznaků nebo akutní úhyn s klinickými příznaky jako jsou deprese, anorexie, ztráta hmotnosti, opožděné vyprazdňování volete, regurgitace, průjem, dehydratace, podkožní krváceniny, dyspnoe a polyurie. Někdy se pozorují abnormality v opeření, poškozená pera mohou silně krvácet. U některých papoušků také byly pozorovány nervové příznaky charakterizované ataxií, tremorem a paralýzou.\nKlinické příznaky jsou časté u výletků, kteří typicky uhynou za 12-48 hod po vzniku příznaků. Infekce se vyskytují jak mláďat krmených rodiči, tak i krmených z ruky. Mortalita se může pohybovat mezi 30-40 %. Rekonvalescenti se stávají asymptomními nosiči viru. Infekce dospělých ptáků probíhá většinou subklinicky (nosiči), jen ojediněle s klinickými příznaky. Např. u dospělého kakadua moluckého s nervovými příznaky byla diagnostikována polyomaviróza na základě ultrastrukturální morfologie inkluzí v mozku nebo u 2-2,5 roku starých eklektů, pyrury modročelé a amazónků bělobřichých byly pozorovány podobné příznaky a úhyn jako u výletků papoušků s polyomavirózou. \n\nMožná je také chronická forma polyomavirózy, která je charakterizována ztrátou hmotnosti, intermitentní anorexií, polyurií, rekurentními bakteriálními nebo plísňovými infekcemi a horší tvorbou peří. Abnormality peří, které jsou relativně časté andulek, jsou u jiných papoušků popisovány méně často. Postižení ptáci mohou mít zvýšenou aktivitu LDH, AST a alkalické fosfatázy; u eklektů byla pozorována hematurie. U rekonvalescentů byly popsány ojedinělé úhyny v důsledku selhání ledvin.\n\nZměny připomínající polyomavirózu a doprovázené akutním úhynem byly popsány u 2-3denních výletků, mladých i dospělých pěvců. Postižení ptáci hynuli za 1-2 dny po výskytu nespecifických klinických příznaků. U přežívajících výletků byl pozorován špatný vývoj peří, dlouhá, protáhlá a deformovaná mandibula. Vylétali o několik dní později než normální mláďata. Polyomavirus byl prokázán imunofluorescencí.\n\nPředběžnou diagnózu lze stanovit na základě anamnestických údajů, klinického, patologického a patohistologického vyšetření. Změny peří při polyomaviróze a cirkoviróze papoušků jsou podobné. Zatímco postižené peří u andulek se po několika měsících upraví, při cirkoviróze dystrofické peří přetrvává a progreduje po každém pelichání. Mikroskopický průkaz velkých jasných vnitrojaderných inkluzí v hepatocytech se také využívá pro předběžnou diagnostiku. Inkluze vznikající při obou infekcích se liší – u polyomavirózy jsou velké, jasné intranukleární, kdežto u cirkovirózy jsou bazofilnější a vyskytují se v jádře i cytoplazmě infikovaných buněk. Pro odlišení intranukleárních inkluzí se používá imunohistochemie, hybridizace in situ nebo PCR. Konečná diagnóza je možná pouze na základě průkazu přítomnosti polyomaviru ve tkáních nebo výtěrech.\n\nPrimární izolace polyomaviru se provádí v buněčných kulturách připravených z embryonálních fibroblastů andulek, po atenuaci je možná i kultivace v kuřecích embryonálních fibroblastech. Pro izolaci viru se odebírají směsné vzorky jater, ledvin, sleziny a srdce od hynoucích nebo čerstvě uhynulých ptáků. Pro detekci virové DNA pomocí PCR se odebírá krev, provádějí se výtěry kloaky nebo stěry z orgánů při pitvě, případně se odebírají vzorky z prostředí (stěry, prach apod.). Pro identifikace polyomaviru jsou nejvhodnější neutralizační test, PCR, hybridizace in situ a imunohistochemické techniky.\n\nK průkazu protilátek, případně identifikaci viru, se používá neutralizační test (titry protilátek ≥ 1:20 a vyšší jsou považovány za pozitivní), imunofluorescence a imunodifuze. Zatím neexistují důkazy o existenci různých sérotypů ptačího polyomaviru.\n\nAbnormality peří při chronické polyomaviróze mohou být zaměněny zejména za cirkovirózu papoušků. Při infekci polyomavirem se ale nepozorují změny na zobáku, navíc ztráta peří u polyomavirózy není tak intenzivní jako u cirkovirózy. Mohou ale existovat i duální infekce oběma viry současně. K diferenciaci původců se používá hybridizace in situ nebo PCR. Malformace peří může být také způsobena špatnou výživou a jinými infekcemi (virové, bakteriální i plísňové). \n\nÚčinná léčba není známa. U mláďat s krvácením se může aplikovat im. vitamín K (0,2-2,5 mg/kg), což částečně snižuje úmrtnost, ale obecně je prognóza u takto silně postižených ptáků nepříznivá.\n\nPtačí polyomaviry jsou poměrně odolné na podmínky vnějšího prostředí, na mnoho dezinfekčních prostředků i teplotu 56 °C po 2 hodiny. Stabilita viru je značným problémem zejména ve voliérách, protože perzistentně infikovaní dospělí ptáci mohou vylučovat virus péřovým prachem nebo exkrementy. Kontaminaci prostředí lze zjistit pomocí stěrů a vyšetřením PCR. Preventivně se doporučuje mechanická očista chovných prostorů, stěn, klecí a všech používaných pomůcek a nářadí, a dezinfekce 5% chlornanem sodným.\n\nVzhledem k vysoké infekčnosti polyomaviru je doporučován oddělený chov zdravých a nemocných, mláďat od dospělých, karanténa a testování nově nakoupených ptáků pomocí PCR, včetně pravidelné kontroly kloakálních výtěrů pomocí PCR u chovaných ptáků. Návštěvy chovů je vhodnější omezit. Vysokou mortalitu výletků andulek postižených polyomavirózou a chovaných ve voliérách je někdy možné omezit přerušením chovného cyklu a ponecháním několik měsíců v klidu, odstraněním všech starších chovných ptáků a dezinfekcí voliér. U větších papoušků není tento postup doporučován.\n\nV USA je přibližně od roku 1995 k dispozici komerčně produkovaná inaktivovaná vakcína aplikovaná před chovnou sezónou. U vakcinovaných ptáků dochází až k 4–násobnému zvýšení protilátek za 2 týdny po druhé vakcinaci. Ve stadiu výzkumu je rekombinantní vakcína.\n"}
{"id": "507181", "url": "https://cs.wikipedia.org/wiki?curid=507181", "title": "Melitin", "text": "Melitin\n\nMelitin je toxin, který je obsažen ve včelím jedu. Jedná se o peptid složený z 26 aminokyselin, který porušuje biologické membrány, způsobuje uvolnění histaminu a serotoninu, rozklad krve a obecně vyvolává zánět. Některým lidem způsobuje těžké alergické reakce, např. otoky, svědění, zarudnutí, ale i nevolnosti, ba i smrt.\n\nJe schopen ničit bakterie a HIV.\n\n"}
{"id": "507182", "url": "https://cs.wikipedia.org/wiki?curid=507182", "title": "Boris Kidrič", "text": "Boris Kidrič\n\nBoris Kidrič (10. duben 1912 – 11. duben 1953) byl slovinský a jugoslávský komunistický politik a jeden z představitelů slovinského odbojového hnutí z období druhé světové války.\n\nKidrič se narodil ve Vídni v rodině prominentního slovinského literárního kritika France Kidriće. Gymnázium absolvoval v Lublani, poté studoval chemii na Univerzitě v Lublani a v Praze.\n\nV roce 1928 vstoupil do \"Svazu komunistické mládeže Jugoslávie\" a téhož roku i do Komunistické strany Jugoslávie. Po zavedení královské diktatury 6. ledna 1929 byl Kidrič – v té době student gymnázia – zatčen a odsouzen k jednoletému trestu, který vykonal v Mariboru. Po propuštění z vězení začal studovat chemii a spolu s Edvardem Kardeljem a dalšími slovinskými komunisty obnovil činnost slovinského oblastního výboru Komunistické strany. V dalším roce již komunisté měli své organizace ve většině měst a průmyslových areálů Slovinska.\n\nV červnu 1936 byl zatčen spolu se skupinou předních jugoslávských komunistů. Rok strávil ve vazbě, poté odešel do Československa. Nějaký čas žil v Praze, na podzim 1937 se přestěhoval do Paříže, kde se zformovala centrála jugoslávských komunistů. V roce 1939 se vrátil do Jugoslávie a byl okamžitě zatčen. Ve vyšetřovací vazbě strávil čtyři měsíce. Poté spolu s Kardeljem pracoval na posílení slovinské komunistické strany. V říjnu 1940 byl zvolen členem ústředního výboru jugoslávských komunistů.\n\nBezprostředně po okupaci Jugoslávie se Kidrič stal jedním z organizátorů slovinské Osvobozenecké fronty. V červnu 1941 se stal prvním politickým komisařem na hlavním štábu NOVu ve Slovinsku. Slovinsko také zastupoval jako delegát na druhém zasedání AVNOJe v Jajce.\n\nV květnu 1945 se stal prvním premiérem Slovinska, červnu 1946 ministrem průmyslu ve vládě FLRJ, a vedle toho vykonával další politické funkce. Byl odpovědný za přípravu prvního pětiletého plánu. V červnu 1948 byl zvolen do politbyra ústředního výboru Komunistické strany. \n\nKidrič podlehl leukémii 11. dubna 1953 v Bělehradě.\n\nNa památku Kidriče bylo východoslovinské město Strinišče přejmenována na Kidričevo. Do roku 1990 pak byla ve Slovinsku udělována \"Kidričevova cena\" jako ocenění podílu na vědeckém pokroku. V roce 1959 byl na jeho počest postaven pomník před budovou slovinské vlády, kde stojí doposud navzdory protestům protikomunistických skupin a obětí komunistické perzekuce.\n\n"}
{"id": "507187", "url": "https://cs.wikipedia.org/wiki?curid=507187", "title": "Naděje (spolek)", "text": "Naděje (spolek)\n\nNaděje je charitativní organizace, která vyvíjí svou činnost od roku 1990. Posláním organizace je praktické uplatňování evangelia v životě a jeho šíření. Cílem je vybudování a provozování sítě služeb lidem v nouzi na křesťanských principech. Ve svých zařízeních i mimo ně poskytuje Naděje pomoc duchovní, morální, sociální, zdravotní, lékařskou, hygienickou, stravovací, ubytovací, hmotnou, právní, poradenskou, osvětovou, vzdělávací, výchovnou apod., včetně doplňkových služeb. Své služby zaměřuje zejména na lidi osamělé, zdravotně postižené, společensky vyloučené nebo jinak znevýhodněné. Ve svých zařízeních i mimo ně Naděje vyvíjí misijní činnost ve všech formách.\n\nNaděje jako spolek je založena podle zákona č. 83/1990 Sb. o sdružování občanů. Registrována je 21. 8. 1990 u Ministerstva vnitra pod číslem VSP/1-2274/90-R. Podle Stanov je Naděje nepolitická a mezikonfesní s celostátní působností.\n\nNejvyšším orgánem je Valná hromada, která se podle Stanov Naděje schází podle potřeby, nejméně jednou za dva roky. Valná hromada kromě jiného volí předsednictvo. Předsednictvo je nejvyšším výkonným orgánem.\n\nVeřejně prospěšné služby jsou poskytovány v pobočkách. Uplatňována je dobrovolná práce pravidelná i příležitostná a práce v pracovním poměru. Spolková činnost je výhradně dobrovolná a neformální.\n\nNaděje vznikla spontánně, bez předchozího plánování. Na začátku to byla práce bez peněz na provoz, podávání jídla na nádražích rumunským uprchlíkům. První období, od srpna 1990 do dubna 1991, se vyznačovalo výhradně dobrovolnou prací nejprve v Praze při první pomoci (ubytování a stravování), později v uprchlických táborech v Jablonečku u Mimoně a v Bělé pod Bezdězem, posléze opět v Praze při přípravě vlastních středisek.\n\nVznik Naděje a její rozvoj je spojen s osobností Vlastimily Hradecké. Svým nesmírným úsilím a vytrvalostí realizovala vizi, která dostala symbolické jméno Naděje. S předstihem několika let pochopila budoucí vývoj společnosti a potřeby lidí, kteří se dostávají na její okraj. Sama těžce zdravotně postižená se dovedla vžít do trápení a nouze ubožáků a naslouchat jim. Od rozdělané práce pro druhé odešla 11. března 1997.\n\nZ počátečního nadšení několika jednotlivců vyrostla organizace, která dnes působí na celém území ČR. Od počáteční pomoci uprchlíkům se programy pomoci postupně rozšiřovaly na další skupiny potřebných lidí, od lidí bez domova, přes staré a opuštěné lidi, handicapované děti a mládež, opuštěné děti, až po národnostní menšiny a propuštěné vězně.\n\nOrganizace má v České republice 22 poboček:\n\nBrno,\nČeská Třebová,\nJablonec nad Nisou,\nKadaň,\nKlášterec nad Ohří,\nLiberec,\nLitoměřice,\nLitomyšl,\nLovosice,\nMladá Boleslav,\nNedašov,\nOtrokovice,\nPísek,\nPlzeň,\nPraha,\nRoudnice nad Labem,\nŠtětí,\nUherské Hradiště,\nVizovice,\nVsetín,\nVysoké Mýto,\nZlín.\n\n"}
{"id": "507189", "url": "https://cs.wikipedia.org/wiki?curid=507189", "title": "Bohuslav Klíma starší", "text": "Bohuslav Klíma starší\n\nBohuslav Klíma (26. března 1925, Drahotuše – 6. února 2000, Brno) byl český archeolog a geolog, zabývající se zejména obdobím paleolitu. Proslavil se hlavně svými výzkumy v Pavlově. Jeho synem je Bohuslav Klíma mladší, archeolog specializující se na raný středověk.\n\nNarodil se v Drahotuších u Hranic. Za 2. světové války se přestěhoval do Brna, kde se seznámil s Karlem Absolonem, který Klímu zaměstnal jako kresliče pro svoje archeologické atlasy. Zde se Klíma poprvé seznámil s výrobky lidí ze starší doby kamenné. Když byly v roce 1945 znovu otevřeny vysoké školy, nastoupil studium, které ukončil doktorátem z přírodních věd v roce 1948. Tehdy se zaměřoval ještě na čtvrtohorní geologii. Jako pracovník Moravského zemského muzea, kde se stal vedoucím „diluviálního“ oddělení, se dostal na studijní cestu do Francie.\n\nPo vzniku akademie věd (1952) přešel z muzea do brněnské pobočky Archeologického ústavu akademie. V ústavu působil celou svoji aktivní vědeckou dráhu, až do roku 1995. Vedl bezpočet výzkumů v Československu a účastnil se také výzkumů v západní Evropě.\n\nPo odchodu na odpočinek se uchýlil do Dolních Věstonic, kde kromě další vědecké práce při zpracovávání výsledků své badatelské činnosti se věnoval také svému celoživotnímu koníčku – vinohradnictví a výrobě vína. Ani v této době ovšem nezapomínal na další bádání a až do své smrti spolupracoval se svým synem na výzkumech velkomoravské lokality Znojmo-Hradiště.\n\nV roce 1950 se mu narodil syn Bohuslav. Bohuslav Klíma starší zemřel v roce 2000 v Brně.\n\nV roce 1947 obnovil výzkumy v Dolních Věstonicích, které před válkou prováděl Karel Absolon. Jako zaměstnanec ČSAV zahájil výzkumy v sousedním Pavlově v roce 1952. Cílem výzkumů bylo „nahradit“ ztráty, které moravská archeologie utrpěla při požáru zámku v Mikulově na konci války, kde vzaly za své veškeré předválečné nálezy, které zde byly soustředěny.\nPři svých výzkumech důsledně uplatňoval nové, progresivní metody (plošný odkryv, dokumentace polohy nalezených artefaktů podle čtverců, aplikace nových poznatků ve stratigrafii aj.). Vykopávky v Pavlově probíhaly v podstatě nepřetržitě až do roku 1972, takže Klíma měl možnost zdejší naleziště prozkoumat skutečně důkladně.\nMezi nálezy z jeho výzkumů v Pavlově zaujme například zatím nejstarší známá keramika na světě – hliněné (hnětené a v pecovitém ohništi vypalované) zvířecí figurky, ohromný počet kamenných a kostěných nástrojů.\nKlíma vedl také celou řadu krátkodobějších výzkumů – v jeskyních v Moravském krasu (např. Švédův stůl, Pekárna, Ochozská jeskyně …), v Předmostí u Přerova a jinde. V prostoru před jeskyní Pekárna se mu podařilo objevit rytinu na žebru divokého koně, která zobrazuje pasoucí se koně. Z výzkumů na vrchu Landek v Ostravě z roku 1953 zase pochází takzvaná Petřkovická venuše. Je asi 4,5 cm vysoká a její stáří se odhaduje na 23 000 let. Jedná se o torzo, které věrně znázorňuje všechny části ženského těla, avšak nezdůrazňuje je jako většina ostatních sošek podobného stáří. V roce 1986 objevil při záchranném výzkumu během těžby zeminy pro hráze Novomlýnských nádrží pozoruhodně zachovaný trojhrob z doby lovců mamutů.\n\nKlíma je spolu s H. Delportem autorem označení moravského gravettienu – pavlovien.\n\nBibliografie B. Klímy čítá téměř 400 titulů, z toho 9 knih. Kromě odborných publikací je Klíma také autorem několika populárně naučných děl, ve kterých se pokoušel přiblížit výsledky svého bádání široké veřejnosti. Za stejným účelem pořádal také mnoho výstav doma i v zahraničí a byl častým hostem rozhlasových i televizních pořadů a dokumentů.\n\n"}
{"id": "507191", "url": "https://cs.wikipedia.org/wiki?curid=507191", "title": "Ivana Janečková", "text": "Ivana Janečková\n\nIvana Janečková (* 8. března 1984, Rychnov nad Kněžnou) je bývalá česká běžkyně na lyžích. Hájila barvy lyžařského klubu SKP Jablonex Jablonec nad Nisou.\n\nStartovala pětkrát na mistrovství světa v klasickém lyžování (poprvé již v devatenácti letech) a dvakrát na zimní olympiádě. Jejím nejlepším individuálním umístěním z těchto akcí bylo 20. místo. Na jaře 2012, ve svých osmadvaceti letech, ukončila kariéru.\n\n\nJe svobodná, trvalé bydliště má v Lukavici.\n\n"}
{"id": "507193", "url": "https://cs.wikipedia.org/wiki?curid=507193", "title": "Malazská kniha padlých", "text": "Malazská kniha padlých\n\nMalazská kniha padlých v originále Malazan Book of the Fallen je epická knižní série žánru fantasy Stevena Eriksona. První díl \"Gardens of the Moon\" vyšel v roce 1999, v češtině pak v roce 2002 pod názvem \"Měsíční zahrady\". Kniha zaznamenala velký úspěch, a tak v roce 2011 vyšel desátý a poslední plánovaný díl.\n\nMalazská kniha padlých dává žánru epické fantasy nový rozměr, který spočívá v nespočetném množství postav a míst, které se v příběhu vyskytují. Přitom žádná z postav není ústřední. Děj se odehrává na několika kontinentech, v různých časech. Příběhy jsou plné magie, bohů a dalších mocných bytostí. Běžní smrtelníci se většinou stávají pouze nástroji v rukou těchto sil. Ovšem nástroji s vlastní vůli a s vlastními plány uvnitř plánů těch, kterým slouží. Na rozdíl například od \"Pána prstenů\" nelze jednoznačně rozdělit postavy na dobré a zlé. Autor vše relativizuje a nabízí různé úhly pohledu. To, co jednou předkládá jako fakt, se podruhé může ukázat neplatné.\n\n\nKnihy zasazené do světa Malazu od Ian Cameron Esslemonta.\n\nPovídky ze světa Malazu o dvou nekromancerech, Bauchelainovi a Korlbalu Špičákovi, od Steven Eriksona. První tři povídky (Potoky krve, Zdraví mrtví a Klidné vody Přejdesmíchu) v češtině také vyšly v jedné knize \"Potoky krve\", 2013.\n\nPrequel o rase Tiste zasazený do vzdálené minulosti malazského světa od Steven Eriksona.\n\nSequelová trilogie k hlavní sérii od Steven Eriksona.\n\n\nPrequel série o Tanečníkovi a Kellanvedovi a jejich nástupu k moci od Ian Cameron Esslemonta.\n\nV příběhu se vyskytují stovky postav, toto je výčet jen několika málo významných.\n\n\n\n\n\n\n\n"}
{"id": "507213", "url": "https://cs.wikipedia.org/wiki?curid=507213", "title": "Fermín Cacho", "text": "Fermín Cacho\n\nFermín Cacho Ruiz (* 16. února 1969, Ágreda) je bývalý španělský atlet, olympijský vítěz, dvojnásobný vicemistr světa a mistr Evropy v běhu na 1500 metrů.\n\nPatřil mezi několik evropských běžců, kteří v devadesátých letech 20. století úspěšně soupeřili s africkými běžci. Jeho vítězství na olympiádě v Barceloně v roce 1992 vyplynulo mj. z pomaleji rozběhnutého finálového závodu, což zvýhodňovalo běžce s rychlým finišem, mezi které Cacho patřil.\n\nJeho čas 3:28,95 pod širým nebem ho řadí na sedmé místo v historických tabulkách a zároveň je držitelem evropského rekordu. Rychlejší časy zaběhli pouze Keňané Asbel Kipruto Kiprop a Noah Ngeny, Alžířan Noureddine Morceli a Američan s keňskými kořeny Bernard Lagat. Držitelem světového rekordu 3:26,00 je Maročan Hicham El Guerrouj od roku 1998.\n\n\n"}
{"id": "507219", "url": "https://cs.wikipedia.org/wiki?curid=507219", "title": "Bystřice pod Hostýnem (zámek)", "text": "Bystřice pod Hostýnem (zámek)\n\nZámek v Bystřici pod Hostýnem je barokně-klasicistní stavba, jíž předcházela gotická vodní tvrz, založená pány z Tvorkova po zániku hradu Obřany a doložená poprvé v roce 1440. V polovině 16. století byl zřejmě na jejím místě postaven renesanční zámek. Konečnou podobu zámku dali v roce 1616 jeho tehdejší majitelé, Bohunka z Vítkova a Václav Bítovský z Bítova, o čemž vypovídají kamenné erby nad vstupní branou. Po Bílé Hoře byl zámek Bítovským zkonfiskován a získali jej Lobkovicové; již nedlouho potom však, v roce 1650, získal zámek významný rakouský rod Rottalů. Po polovině 18. století nechala poslední členka tohoto rodu Marie Amalie opravit zámek do podoby, v jaké se v podstatě uchoval dodnes: renesanční předzámčí se dvěma barokními křídly bylo v letech 1765 – 1768 dle návrhu významného moravského archeitekta Františka Antonína Grimma doplněno dvěma křídly klasicistními (do tohoto období náleží i dva barevné erby nad branou do druhého nádvoří.\n\nKoncem 18. století byl zámek místem bohatého kulturního života. Nový majitel hrabě František Antonín della Rovere di Monte l´Abbate zřídil v zámku zámecké divadlo a držel si i kapelu. V té době byla v přízemí jednoho z barokních křídel zřízena manufaktura na výrobu keramiky (tzv. Majolikakamer). Záhy nato, v roce 1805, získal tzv. Sváteční sál romantickou výmalbu s motivy egyptské krajiny.\n\nPosledními šlechtickými majiteli zámku byli od roku 1827 Loudonové, potomci slavného rakouského generála (socha Ernsta Gideona von Laudon je postavena v zámeckém parku). V zámku vybudovali novogotickou kapli a zmodernizovali vybavení celého zámku. První z Loudonů nechal při zámku vysadit hodnotný park a postavit v něm skleník, v němž pěstoval vzácné exotické rostliny, mj. ananas. Za jejich držení, v roce 1897, navštívil zámek rakouský císař František Josef I.; na památku této návštěvy se dochoval pamětní nápis na východním křídle zámku. Z počátku 20. století pocházejí sluneční hodiny, které namaloval Hanuš Schwaiger mezi okny druhé zámecké budovy.\n\nKdyž se ve 30. letech 20. století dostali Loudonové do finančních potíží, prodali zámek státu. Od r. 1935 až do r. 1990 zde byly vojenské sklady zdravotnického materiálu. Vojenská správa sídlí v parku dosud, má zde stále vojenské sklady zdravotnického materiálu a vypravuje odtud polní nemocnice do válkou či katastrofou postižených zemí.\n\nV roce 1991 přešel zámek do vlastnictví města, které zámek postupně renovuje a využívá jej ke svým potřebám a aktivitám. Konají se zde koncerty, výstavy, v přízemí je od r. 2002 otevřena stálá výstava východočeského sochaře Vojmíra Vokolka a od r. 2003 i Městské muzeum keramiky.\n\n"}
{"id": "507231", "url": "https://cs.wikipedia.org/wiki?curid=507231", "title": "Föhrenberge (přírodní park)", "text": "Föhrenberge (přírodní park)\n\nPřírodní park Föhrenberge () se nachází na východním okraji Vídeňského lesa v Dolních Rakousích. Je využíván jako příměstská rekreační obora u Vídně. Přírodní park má výměru 6500 ha a sahá od Perchtoldsdorfu na severu až po Gumpoldskirchen. Uvnitř parku jsou zastavěné částí obcí Gießhübl, Maria Enzersdorf, Mödling, Hinterbrühl a Gaaden. Přírodní park je volně přístupný.\n\nNázev přírodního parku je odvozen od chráněné borovice – po vídeňsky také nazývané \"Parapluiebäume\" – rostoucí na vápenci. Nejvyšším vrchem je velký Anninger. V přírodním parku na Perchtoldsdorfské stepi žije chráněný druh sysla červeného, který je ohroženým druhem. Vegetace Perchtoldsdorfské stepi je na rozhraní panonské a alpské rostlinné oblasti. Na okraji Vídeňské pánve je pouze malá výměra východní stepi. Step je suchá louka a patří k celé řadě suchých biotopů Vídeňské pánve, jako Steinfeld, Heberlberg, Mödlingský Eichkogel, Himmelwiese, Nasenweg, Bisambreg a staré valy. Perchtoldsdorfská step je skutečně rakouskou botanickou raritou Drachenkopfu, typického stepního travního porostu s velmi disjunktním šířením.\n\nV přírodním parku jsou historické stavby, jako zřícenina hradu Mödling, Chrám husarů, nebo hrad Liechtenstein. Mezi lety 1865 až 1938 sloužil lidem vápencový pramen svaté Rebeky svou léčivou vodou. Na Anningeru i v \"Parapluibergu\" byly otevřeny 29. června 1881 /1/ veřejně přístupné Josefské vyhlídky.\n\n\n"}
{"id": "507241", "url": "https://cs.wikipedia.org/wiki?curid=507241", "title": "Walter Koenig", "text": "Walter Koenig\n\nWalter Marvin Koenig (* 14. září 1936 Chicago, Illinois, USA) je americký herec, spisovatel, pedagog a režisér.\n\nJe židovského původu, jeho rodina pochází z Litvy, odkud jeho rodiče emigrovali. V USA si zkrátili původní příjmení Königsberg na Koenig.\n\nHerecká kariéra Waltera Koeniga začala v roce 1962, v 60. letech byl obsazován do rolí jednorázových postav v různých seriálech. V letech 1967 až 1969 vytvořil postavu poručíka Čechova, ruského navigátora hvězdné lodi USS \"Enterprise\", ve sci-fi seriálu \"Star Trek\". (Čechov se v seriálu objevil až se začátkem druhé série.) Oproti ostatním hercům ze Star Treku se Koenig nepodílel na animovaném seriálu \"Star Trek\", kde byl Čechov nahrazen poručíkem Arexem. Sám Koenig ale pro tento seriál napsal jednu epizodu. Jako Pavel Čechov se Walter Koenig objevil v prvních sedmi filmech ze světa Star Treku (1979–1994). V polovině 90. let hrál Koenig v několika epizodách sci-fi seriálu \"Babylon 5\" postavu Alfreda Bestera.\n\nWalter Koenig napsal několik filmů, her a množství epizod různých seriálů.\n\nOd roku 1965 je ženatý s Judy Levittovou, se kterou má syna Joshe Andrewa a dceru Danielle.\n\nDne 10. září 2012 obdržel, jako poslední ze základní posádky původního \"Star Treku\", hvězdu na Hollywoodském chodníku slávy.\n\n"}
{"id": "507257", "url": "https://cs.wikipedia.org/wiki?curid=507257", "title": "Karmiel", "text": "Karmiel\n\nKarmiel ( , \"Karmi'el\", doslova \"„má vinice je Bůh“\", v oficiálním přepisu do angličtiny Karmi'el) je město v Izraeli, v Severním distriktu.\n\nLeží v nadmořské výšce 262 metrů, v údolí Bejt ha-Kerem, na pomezí Horní a Dolní Galileji. Město je rozloženo na pahorcích při jihozápadním okraji tohoto údolí. Na západní straně je to vrch Har Karmi, na jihu Giv'at Makoš a Giv'at Cuf a hora Har Kamon. Další pahorky se nalézají přímo v zastavěném území obce a jsou vesměs stavebně využity. Směrem k severnímu okraji zástavby se terén postupně vyrovnává, ale vystupuje zde ze dna údolí izolovaný pahorek Giv'at Zakif. Severní sektor města je odvodňován tokem vádí Nachal Šagor, jihovýchodní část spadá do povodí Nachal Šezor, které pak jižní stranou opouští údolí a vstupuje do kaňonu vádí Nachal Chilazon.\n\nNachází se cca 105 kilometrů severovýchodně od centra Tel Avivu a cca 30 kilometrů severovýchodně od centra Haify, v hustě zalidněném pásu. Osídlení v tomto regionu je smíšené. Vlastní město je židovské, v jeho okolí převažují vesnice a města osídlená Araby\n\nKarmiel je na dopravní síť napojen pomocí Dálnice číslo 85, která ve východozápadním směru vede napříč Galileou. Od roku 2011 byla budována železniční trať Akko–Karmiel, která zde má koncovou stanici Karmiel. Provoz na nové železniční trati byl zahájen 20. září 2017.\n\nKarmiel byl založen roku 1964. Příprava založení nového města započala v roce 1960. Mělo jít o plánovitý akt posilující demograficky židovské osídlení v této části Galileji, kde dosud existoval jen souvislý blok arabských sídel. O vznik Karmielu usiloval Levi Eškol, který roku 1963 nastoupil do funkce izraelského premiéra. Stavební práce na budování nového města začaly v dubnu 1963 a 29. října 1964 zde byly do užívány slavnostně předány první domy, do kterých se nastěhovalo prvních 16 rodin. Šlo o poslední takzvané rozvojové město, zřízené v Izraeli v období let 1948–1967.\nDo roku 1967 byl růst Karmiel pozvolný, ale pak se město začalo rychle rozvíjet. Roku 1969 byl zveřejněn územní plán města, který předpokládal postupný nárůst a rozvoj obytných, komerčních i průmyslových okrsků. První osadníci byli mixem rodilých Izraelců a nových přistěhovalců. Roku 1982 zde bylo otevřeno městské kulturní a společenské centrum. 20. listopadu 1986 získal Karmiel status města. Během Druhé libanonské války v roce 2006 dopadly na město rakety vypálené z Libanonu.\n\nVe městě funguje deset sekulárních základních škol, čtyři střední školy a působí zde vysoká škola ORT Braude College s bakalářskými studijními programy. Dále zde existuje náboženská základní i střední škola a také ultraortodoxní židovské školy a ješivy. Severovýchodně od města leží velká průmyslová zóna Karmi'el-východ.\n\nKarmiel je město se smíšenou, tedy sekulární i náboženskou populací. Podle údajů z roku 2009 tvořili naprostou většinu obyvatel Židé - cca 38 000 osob (včetně statistické kategorie \"ostatní\", která zahrnuje nearabské obyvatele židovského původu ale bez formální příslušnosti k židovskému náboženství, cca 43 300 osob). Karmiel byl navržen jako ryze židovské město. Populace je i nadále většinově židovská, ale ve městě se usadili i někteří Arabové z okolních obcí. V roce 2008 se uvádělo, že v Karmielu je registrováno 500 arabských voličů.\n\nJde o středně velkou obec městského typu s dlouhodobě rostoucí populací. K 31. prosinci 2017 zde žilo 45 900 lidí. Počátkem 90. let 20. století zaznamenala obec skokový nárůst v souvislosti s přílivem přistěhovalců z bývalého SSSR. Například roku 1991 zde kromě 21 000 starousedlíků žilo už 4451 těchto nových přistěhovalců. Růst populace ale počátkem 21. století výrazně zpomalil. Do roku 2020 mohlo město podle plánů z počátku 21. století dosáhnout počtu obyvatel 120 000. Ve skutečnosti, ale populační růst byl daleko pozvolnější.\n\n\n\n"}
{"id": "507262", "url": "https://cs.wikipedia.org/wiki?curid=507262", "title": "Bohuslav Klíma", "text": "Bohuslav Klíma\n\nJméno Bohuslav Klíma nese více osob:\n\n"}
{"id": "507266", "url": "https://cs.wikipedia.org/wiki?curid=507266", "title": "SM Torpedoboot 88F", "text": "SM Torpedoboot 88F\n\nSM Torpedoboot 88F, zkráceně SM Tb.88F později Cávado, byla rakousko-uherská torpédovka typu 82F. Stejně jako její sesterské lodě byla postavena v loděnici Danubius Bergudi.\n\nPo svém uvedení do služby byla zařazena k I. torpédové flotile. Dne 2. února 1916 se spolu s křižníkem Sankt Georg, torpédoborcem Wildfang a torpédovkami Tb.87F, Tb.83F a Tb.98M podílela na zničení železničních zařízení mezi italskými městy Ortona a San Vito. O čtyři dny později vyplula spolu s Tb.74T, Tb.80T, Tb.83F, Tb. 87F a Tb.78T, při krytí křižníkem Helgoland, s úkolem napadnout transportní lodě Dohody plující z Drače do Brindisi. Cestou se srazily Tb.74T s Tb.83F, škody na první z nich byly natolik vážné, že se celý svaz musel vrátit. Lodě však zachytil britský lehký křižník HMS Weymouth v doprovodu francouzského torpédoborce Bouclier. Rakušanům se po torpédovém útoku Tb.83F a následných úhybných manévrech dohodových lodí podařilo uniknout. Dne 13. května zachránila 4 námořní míle od mysu Rodoni hydroplán L 88 a odvlekla jej do Boky Kotorské. Dne 30. července podnikla spolu s křižníkem Novara a torpédovkami Tb.83F, Tb.87F a Tb.85F výpad do Otranta, avšak kontakt s nepřítelem nebyl navázán.\n\nPo válce byla torpédovka internována. Na základě mírových smluv byla postoupena Portugalsku, které ji zařadilo do svého loďstva pod jménem Cávado. Při cestě do Portugalska se však 29. prosince 1921 potopila u alžírského přístavu Bonne.\n"}
{"id": "507267", "url": "https://cs.wikipedia.org/wiki?curid=507267", "title": "Šárka Nováková", "text": "Šárka Nováková\n\nŠárka Nováková, provdaná Makówková (* 21. února 1971, Gottwaldov) je bývalá československá a později česká atletka, jejíž specializací byl skok do výšky.\n\nPrvní úspěch zaznamenala v roce 1987 na juniorském mistrovství Evropy v Birminghamu, kde se umístila na pátém místě (180 cm). O rok později skončila na juniorském mistrovství světa v kanadském Sudbury osmá (181 cm). V roce 1990 skončila na MEJ ve Varaždínu šestá (181 cm).\n\nV následujícím roce obsadila 13. místo na halovém MS v Seville a kvalifikovala se na světový šampionát do Tokia, kde ve finále obsadila výkonem 190 cm deváté místo. Reprezentovala na letních olympijských hrách 1992 v Barceloně. V kvalifikaci skočila 183 cm a do finále nepostoupila. Sítem kvalifikace neprošla také na MS v atletice 1993 ve Stuttgartu a na halovém MS 1995 v Barceloně.\n\nV roce 1995 se stala vítězkou mítinku Novinářská laťka.\n\n\n"}
{"id": "507280", "url": "https://cs.wikipedia.org/wiki?curid=507280", "title": "Haagský kongres", "text": "Haagský kongres\n\nHaagský kongres je název dvou událostí:\n"}
{"id": "507283", "url": "https://cs.wikipedia.org/wiki?curid=507283", "title": "Ma'alot-Taršicha", "text": "Ma'alot-Taršicha\n\nMa'alot-Taršicha ( מַעֲלוֹת-תַּרְשִׁיחָא, v oficiálním přepisu do angličtiny Ma'alot-Tarshiha, běžně uváděno i jen jako Ma'alot) je město v Izraeli, v Severním distriktu.\n\nLeží v nadmořské výšce 523 metrů, v Horní Galileji, cca 115 kilometrů severovýchodně od centra Tel Avivu a cca 35 kilometrů severovýchodně od centra Haify. Severně od města terén prudce spadá do kaňonu vádí Nachal Kaziv, do kterého podél východní strany obce přitéká bočním údolím také vádí Nachal Peki'in. Na něm je tu zřízena umělá vodní nádrž Agam Montfort. Vlastní plocha města je situována na zvlněný terén s četnými pahorky. V severovýchodní části obce je to Har Rakafot. Na jihovýchodní straně Har Mejchal, na jihozápadě Har Me'ona.\n\nMa'alot-Taršicha se nachází v hustě zalidněném pásu. Osídlení v tomto regionu je smíšené. I vlastní město je složené ze židovské části Ma'alot a z vesnice Taršicha osídlené Araby.\n\nNa dopravní síť je město napojeno pomocí Dálnice číslo 89, která ve východozápadním směru vede napříč Galileou.\n\nMa'alot byl založen roku 1957. Jeho prvními obyvateli byli noví židovští přistěhovalci z Maroka a Iráku. Šlo o rozvojové město tedy plánovitě budované sídlo, které mělo posílit demograficky židovské osídlení v této části Galileji, kde dosud existoval jen souvislý blok arabských sídel. Zpočátku měla obec status místní rady tedy malého města. V roce 1963 byla k tomuto židovskému městu připojena arabská vesnice Taršicha s muslimskou a křesťanskou populací. Byl to unikátní případ dobrovolné integrace Židů a Arabů v rámci jedné administrativní obce. V listopadu 1995 byl Ma'alot-Taršicha prohlášen za městskou radu (velké město).\n\n15. května 1974 přepadli teroristé z Demokratické fronty pro osvobození Palestiny školu v Ma'alot-Taršicha a způsobili smrt 21 žáků a 3 dospělých.\n\nBěhem Druhé libanonské války v roce 2006 dopadly na město četné rakety vypálené z Libanonu. Při jednom z těchto útoků byli raketou usmrceni 3 arabští mladíci.\n\nVe městě funguje zimní stadion s umělou ledovou plochou, jeden ze dvou v Izraeli (druhý je ve městě Metula). Východně od města se rozkládá také umělé jezero Agam Montfort využívané pro rekreační účely. V Ma'alot-Taršicha fungují čtyři sekulární základní školy a dvě náboženské (chlapecká a dívčí), dvě střední školy a hudební konzervatoř. Na západní straně k městu přiléhá rozsáhlá průmyslová zóna Koren s cca 100 firmami a cca 2000 pracovními místy.\nMa'alot-Taršicha je město s etnicky smíšenou populací. Podle údajů z roku 2009 tvořili většinu obyvatel Židé – cca 14 500 osob (včetně statistické kategorie \"ostatní\", která zahrnuje nearabské obyvatele židovského původu ale bez formální příslušnosti k židovskému náboženství, cca 16 700 osob). Zbytek populace – cca 3 900 osob, tvořili izraelští Arabové (muslimové i křesťané). I židovská populace samotná je smíšená a sestává ze sekulárních i nábožensky orientovaných obyvatel. Podíl nábožensky založených Židů zde dosahuje 20 %. V roce 2007 vyzval starosta Šlomo Bochbot k založení arabsko-židovské politické strany, která by reprezentovala zájmy obou etnik v Galileji.\n\nJde o středně velkou obec městského typu s dlouhodobě stagnující populací. K 31. prosinci 2017 zde žilo 21 300 lidí, z toho 14 200 Židů. Počátkem 90. let 20. století zaznamenala obec skokový nárůst v souvislosti s přílivem přistěhovalců z bývalého SSSR. Například roku 1991 zde kromě 8800 starousedlíků žilo už 1747 těchto nových přistěhovalců.\n\n\n"}
{"id": "507302", "url": "https://cs.wikipedia.org/wiki?curid=507302", "title": "Skotská Východoindická společnost", "text": "Skotská Východoindická společnost\n\nSkotská Východoindická společnost měla být skotskou výsadní obchodní společností, která měla konkurovat Britské Východoindické společnosti. Kvůli špatné finanční situaci království král Jakub I. propůjčil roku 1618 okruhu obchodníků vedených sirem Jamesem Cunninghamem chartu na založení společnosti. Po ostrých námitkách ze strany Britské Východoindické společnosti došlo ke kompromisu. Skotská Východoindická společnost byla odvolána, Jakub I. získal od britské společnosti 20 000 liber půjčky a sir Cunningham byl štědře odškodněn.\n"}
{"id": "507307", "url": "https://cs.wikipedia.org/wiki?curid=507307", "title": "Grenvillské vrásnění", "text": "Grenvillské vrásnění\n\nGrenvillské vrásnění či grenvillská orogeneze byla dlouhotrvající orogeneze probíhající v mezoproterozoiku, která byla spojena s existencí superkontinentu Rodinie. Během orogeneze vzniklo rozsáhlé pásemné pohoří, které zabíralo velkou část Severní Ameriky od ostrova Newfoundland až po Mexiko, ale jeho pozůstatky je možné vidět i ve Skotsku nebo v Hondurasu. Grenvillské vrásnění proběhla během středně pozdního mesoproterozoika před přibližně 1250 až 980 milióny lety a je možné jí v současnosti pozorovat v podstatě celosvětově, ale pouze procesy odehrávajíc se v jižní a východní části Laurentie se označují jako grenvillská. V Africe se pro tuto orogenezi používá název kibarská orogeneze, v západní Evropě dalslandská orogeneze a na Sibiři pak uralská orogeneze.\n\nSoučasné datování grenvillské orogeneze dle Toby Riverse se opírá o dobře zachovalou oblast grenvillské provincie, která představuje jednu z nejlépe zachovaných orogenezí. Tato klasifikace představuje klasické grenvillské pojmenování pokrývající dva oddělené orogenní cykly: rigoletský, ottawský a shawiniganský orogén tvoří dohromady grenvillský cyklus a elzevirský orogén je pojímán jakožto cyklus samostatný. Vzhledem k rozsáhlé oblasti, kde orogeneze probíhala, se místy projevují rozdíly v době události napříč pohořím. Místní odchylky od datace určené Toby Riversem jsou podrobněji popsány na obrázku.\nRekonstrukce vzniku a průběhu orogeneze je předmětem vědeckých výzkumů, ale všeobecně uznávaný názor je ten, že východní a jižní okraj Laurentie bylo aktivní konvergentní rozhraní již od počátku kontinentální kolize. Tento druh subdukce (typ B) vede k tomu, že se subdukující deska zasunuje pod druhou desku, čímž dochází ke vzniku ostrovních oblouků na svrchní desce nebo nedaleko okraje nasouvající se desky v aktivní subdukční zóně, čemuž napovídají důkazy ostrovních oblouků o stáří 1300 až 1200 miliónů let v grenvillském orogénu. V současnosti je možné podobný proces pozorovat v Andách, kde dochází k subdukci pacifické desky pod jihoamerickou desku. Před přibližně 1190 až 980 milióny let (přesné datování se liší vzhledem k rozdílným oblastem) kolidovaly s Laurentií dva rozdílné kontinentální bloky, které způsobily vyvrásnění pohoří odpovídajíce současným pochodům tvořící Himálaj. Toto období vrásnění a metamorfózy nebylo souvislé, ale bylo přerušováno poměrně klidným období, kdy došlo ke vzniku AMCG (anglická zkratka ze slov anortozit, mangerit, charnockit a granit) plutonů. To, jestli se deska subdukovala či byla svrchní, se měnilo v závislosti na oblasti a čase. Některé ostrovní oblouky byly vmístěny na Laurentii subdukcí, jiné byly připojeny až během orogeneze. Průběh těchto procesů je možné pozorovat během polních prací, ale i za pomoci analýzy pomocí iontové mikrosondy (SHRIMP) i pomocí hmotového spektrometru s ionizací z pevné fáze (TIMS).\n\nDnes je grenvillský orogén ohraničený severozápadními pásemnými pohoří a oblastmi s vysokotlakým režimem či magmatismem spojeným s AMCGS. Metamorfóza se projevuje hlavně ve facii amfibolitové a granulitové, jenž je od středně až vysoko teplotní a tlaká. Na některých místech je možné pozorovat eklogitizované metagabra (vysokotlaké ultramafické metamorfované horniny), které představují oblasti hlouběji ponořené do kůry a/nebo oblasti nejsilnější kolize. Napříč orogénem jsou tyto oblasti vysokotlakých metamorfních hornin přerušeny intruzivními AMCG plutony, většinou interpretovány jako před či posttektonického stáří. AMCG plutony jsou obecně spojeny s astenosférickým výzdvihem pod oslabenou litosférou. Je to odvozeno od teorie, že AMCG plutony jsou řízeny olivínicko tholeitickými bazalty na podloží kontinentální kůry během tektonického roztažení.\n\nPro pochopení vzniku grenvillské orogeneze je potřeba zkoumat orogenezi v menším měřítku, proto se rozděluje na čtyři hlavní oblasti: jižní část v Texasu a Mexiku, Appalačské pohoří, Adirondack Mountains a grenvillskou provincii v Kanadě. Část orogeneze se vyskytuje taktéž ve Skotsku, které bylo ale odděleno od Severní Ameriky otevřením středooceánského hřbetu a vznikem Atlantského oceánu.\n\nTexas a Mexiko představují jižní hranici Laurentie a pravděpodobně zde došlo ke kolizi s jiným kontinentem, než tím, který se podílel na východní kolizi. Zapotecánský orogénu v Mexiku vznikl společně s pozdějšími stupni grenvillské orogeneze a obecně se všechny považují za jediný společný cyklus orogeneze. Mezoproterozoické vyvřelé protolity (metamorfované z granulitové facie během orogeneze) spadají do dvou skupin v Mexiku staré asi 1235–1115 a 1035–1010 miliónů let. Horniny první skupiny mají geochemické známky vedoucí k ostrovním obloukům či zaobloukovému bazénu. Pozdější skupina hornin napovídá spojitosti s AMCG magmatismem. Tyto horniny spojené s AMCG jsou v rámci grenvillského orogénu atypické a v současnosti není známo, která orogeneze vedla k jejich vmístění. Předpokládá se, že subdukce pod okrajem Laurentie (v současnosti na území Texasu a v severní části Mexika) skončila před 1230 milióny let a následně došlo k otočení subdukce, což přeneslo kolizi kontinentu na sever.\n\nAppalačské pohoří obsahuje malé izolované obnažené projevy grenvillské orogeneze. Největší z nich je Shenandoah a masív French Broad tvořící oblast Blue Ridge ve Virginii. Horniny Blue Rigde jsou tvořeny hlavně rulami horní amfibolitové a granulitové facie intrudované do charnockitových a granitoidních hornin. Vyvřelé horniny byly vmístěny pravděpodobně během třech fází před přibližně 1160 až 1140, 1112 a 1080 až 1050 milióny let.\n\nTato oblast se skládá z masivního dómu proterozoických hornin na newyorsko-kanadském pomezí. Obě dvě, elzevirská fáze (cca 1250 až 1190 miliónů let) a ottawská orogenní fáze, jsou zdokumentované v oblasti Adirondack Mountains v podobě vysokostupňové metamorfóze hornin. Severozápadní střižná zóna odděluje dóm od vysočiny na jihovýchodě a nížin na severozápadě. Předpokládá se, že střižná zóna (Carthage-Colton) byla hranicí během ottawské fáze orogeneze, kdy došlo k nasunutí vysočin přes nížiny.\n\nGrenvillská provincie je pojmenována po vesnici Grenville v Quebecu a představuje nejmladší část kanadského štítu. Vzhledem k tomu ještě oblast neprošla žádným regionálně metamorfovaným přetiskem, a proto je oblast Grenville považována za nejlepší pro studium grenvillské orogeneze a předgrenvillské historie. Z tohoto důvodu pochází většina poznatků o grenvillské orogenezi pochází z této oblasti.\n\n"}
{"id": "507315", "url": "https://cs.wikipedia.org/wiki?curid=507315", "title": "Zilda Arns", "text": "Zilda Arns\n\nZilda Arns Neumann (25. října 1934 Forquilhinha, Brazílie – 12. ledna 2010 Port-au-Prince, Haiti) byla brazilská katolická charitativní pracovnice a dětská lékařka, sestra kardinála Arnse, bývalého arcibiskupa São Paula, a teta senátora Flávia Arnse.\n\nByla zakladatelkou a mezinárodní koordinátorkou charitativní organizace \"Pastoral da Criança\" a organizátorkou charitativních akcí pro \"Pastoral da Pessoa Idosa\", organizací Brazilské biskupské konference.\n\nZemřela jako jedna z deseti tisíců obětí zemětřesení, které zničilo Port-au-Prince.\n\n12. ledna 2010 se Zilda Arns nacházela na Haiti, kde připravovala otevření pobočky \"Pastoral da Criança\". V okamžiku, kdy udeřilo zemětřesení, přednášela v Port-au-Prince adeptům misionářských řádů ve studijním centru pro řeholníky. V troskách budovy zahynula ona a dva posluchači. 15. ledna bylo její tělo letecky dopraveno do rodné Brazílie.\n\n\n"}
{"id": "507332", "url": "https://cs.wikipedia.org/wiki?curid=507332", "title": "Pravěk útočí", "text": "Pravěk útočí\n\nPravěk útočí (v anglickém originále Primeval) je britský sci-fi televizní seriál z let 2006–2011, který pojednává o anomáliích, jakýchsi bránách v čase. Anomáliemi pronikají pravěká stvoření do současnosti a záchranný tým to nemá vždy jednoduché.\n\nV letech 2006 až 2015 bylo vyrobeno a odvysíláno pět sérií seriálu Pravěk útočí:\n\nDále vzniklo nepřímé kanadské pokračování \"Pravěk útočí: Nový svět\" (\"Primeval: New World\") v roce 2013 a má 13 epizod. Po první řadě však byla produkce seriálu ukončena.\n\n\n1. díl\n\nGorgonopsid z období permu pronikne anomálií spolu s Coelurosauravem Rexem a Scutosaurem. Nick Cutter a jeho tým budou vyšetřovat na místě výskytu anomálie a vydají se i na průzkum skrz anomálii. Všechna zvířata se nakonec podaří dostat zpět do anomálie, kromě Rexe. A protože je Abby milovnicí zvířat a expert na plazi, rozhodne si ho nechat doma.\n\n2. díl\n\nV metru se objeví další anomálie, ze které proniknou obří pavouci a zabijácká stonožka Arthropleura. Když se snaží utéct ze zamořené oblasti pryč, Cutter uslyší Helen a vydává se ji hledat. Stephen se vydává hledat Cuttera, ale obří stonožka ho kousne. Stephen umírá, v tom si ho Helen všimne a řekne mu, že na Nicka čeká na druhé straně anomálie. Nick si dá na ruku váček a stonožka se do něj zakousne. Stonožku nakonec zabijí a Stephena zachrání.\n\n3. díl\n\nVe třetím díle 1. série se anomálií do našeho světa dostane Mosasaurus. Nick odhalí, že se anomálie mohou pohybovat. Jako první se mososaurus dostane do plaveckého bazénu, kde sežere plavce. Pak ale zmizí a objeví se ve vodní nádrži. Tam vyplavou zbytky těla plavce. Anomálii pak pod vodou najdou. Jeden potápěč proplaval do anomálie, za ním mososaurus, a pak se anomálie zavře. Anomálie se otevře ve sklepě jedné ženy. Žena si myslí, že jí teče pračka a zavolá instalatéra, který zemře. Objeví ale ještě jedno tělo. Tělo patří potápěči, který proplaval do anomálie a okolo ruky měl ovázaný kapesník, na kterém bylo napsáno HC. Nick ví, že kapesník patří Helen a dostane rozkaz jí přivést, ale nepřivede ji. Lestrovi vojáci jí tedy budou muset donutit násilím a Helen přivedou.\n\n4. díl\n\nV dalším díle Helen zalže a uteče do anomálie. Z anomálie vyběhnou ptáci Dodo. Connorovi přátelé si jednoho Doda vezmou, ten ale klovne Toma. Tím na Toma přenese parazita. Tom se přestane ovládat, ale bude se snažit bojovat. Tom nakonec zemře.\n\n5. díl\n\nAnomálie se otevře na nebi. Anomálií pronikne Pteradon a hejno Anurognatů, kteří začnou zabíjet na golfovém hřišti. Pteranodonta uspí a zjistí, že on golfistu nezabil. Klaudii Brownovou praští pteranodon a ona utrpí otřes mozku. Nick jde do sanitky pro mobil a Claudii zachrání Helen. Anurognaty zabijí.\n\n6. díl\n\nV posledním díle 1. série Helen Lestrovi a Nickovi řekne, že tentokrát přijde predátor z budoucnosti, budoucí vývojový stupeň netopýra. Predátor zabije tři muže a jednoho lva. Nick a jeho tým spolu se psi najdou jeho skrýš, ve které spatří šokující objev. Predátor má mláďata. U mláďat najdou jeho oběti, kterými mláďata krmil. Predátor na ně zaútočí, Nick ho zabije a mláďata použije k vyhledání anomálie. Tělo predátora pošlou na pitvu, kde se ukáže, že pitvaný jedinec je samec. Je jisté, že mláďata jsou moc malá, takže někde musí běhat i samice. Ta také skočí zpět do anomálie. Samice predátora zabije kapitána Ryana a Cutter náhle pochopí, že dříve našli jeho hrob (1. díl). Poté Gorgonopsid samici predátora zabije. Nick si bude myslet, že mláďata jsou mrtvá, ale nebudou, tři přežijí, čímž se lehce změní běh dějin lidstva. Když se Nick vrátí domů, zjistí, že Klaudie zmizela a nikdo jí nezná.\n\n1. díl\n\nPrvní díl začíná souhrnem toho, co se stalo v předchozím díle. Cutter, který se vrátil jako jediný skrz anomálii, zjišťuje, že něco není v pořádku. Kromě vztahu, který byl mezi Stephenem a Helen, který vyšel najevo, došlo k několika změnám. Claudii Brownovou nikdo neviděl ani ji nezná. Operace Anomálie má své centrum. Místo Claudie je zde jistý Oliver Leek, který jak se později ukáže má s anomáliemi své vlastní plány. Tým musí vyřešit další anomálii, která se objeví v nákupním centru. Skrz ni projdou dva Velociraptořii z období křídy. Na konci dílu se k týmu připojí jistá Jennifer \"Jenny\" Lewisová. Ta vypadá naprosto stejně jako Claudie, což profesora Cuttera ze začátku dost mate.\n\n2. díl\n\nV druhém dílu se tým spolu s Jenny musí postarat o invazi prehistorických červů, kteří začnou řádit v jedné firmě, která sídlí ve velkém mrakodrapu. Jenny moc nevěří tomu, čím se centrum zabývá a že jde o dinosaury, dokud se nepřesvědčí sama. Ve videopůjčovně se Connora seznámí s jistou Caroline, která o něj má zájem, i když se zdá, že mu nejde jen o něj. U Stephena doma se objeví Helen a komplikuje mu život. Zdá se, že zase něco chystá. Nakonec jsou červi poraženi.\n\n3. díl\n\nVe třetím dílu se objeví v parku \"Blue Sky\", které je plné lidí, Šavlozubý tygr. Utajení bude hodně těžké. Zjistí ale, že místní žena Valerie, má tohoto šavlozubého tygra jako domácího mazlíčka a snaží se ho vychovat už od doby, kdy se tu objevil. Proto není po anomálii ani památky. Šavlozubý tygr napadne tým na příkaz Valerie. Jenže jako prehistorický tvor se nedá jen tak domestikovat a Valerii tak zabije. Tygr j uspán, ale při převozu do zajištěné oblasti údajně umírá. Na konci se Caroline setkává s Leekem a je jasné, že pro něj špehuje Connora i to co dělá.\n\n4. díl\n\nNová anomálie se objeví a zase zmizí v bazénu. Po čase se objeví v jezeře. Všechny ohrožuje budoucí stádium žraloka. Ukáže se ale, že za zmizením lidí nestojí. Abby se nelíbí, že Caroline s nimi tráví příliš moc času. Zjistí, že je tady ještě jiný tvor, nějaký mořský savec. Cutter zjistí, že je sleduje muž z obchodního centra, který by měl být mrtvý. Mezitím Abby unese stvoření do vody. Nick a Stephen se pohádají. Lester se rozhodne, že dál bude velet Stephen. Connor neunese, že tvor unesl Abby a nejspíš ji zabil, ale nakonec se rozhodne Cutterovi pomoct v hledání. Ve skladišti najdou anomálii, Abby a další unesené. Connor se snaží Abby zachránit sám, ale stvoření ji odnese skrz anomálii. Connor je sleduje. Na druhé straně se snaží Abby zachránit, vytáhnout ji zpět na útes. Jenže Abby ho stahuje s sebou dolů. Connor ji řekne, že ji miluje a nehodlá ji pustit. V poslední chvíli přijde na pomoc Nick i Stephen a dostanou se zpět. Když se ho Abby na to zeptá, snaží se, aby to vyznělo jinak. Na konci se ukazuje Leek, který je ve spojení s Helen, která, jak se zdá, všemu velí.\n\n5. díl\n\nV pátém dílu se anomálie objeví na staveništi u obytné zóny. Do anomálie ale vběhne pes a za ním malá dívka ve snaze ho zachránit. Poté ji Nick se Stephenem jdou zachránit, ale oba i s malou dívkou uvíznou v pravěku. Nikdo však netuší že pod písečnými dunami se skrývá hejno obřích škorpionů. Poté se zase otevře anomálie a dostanou se zase do přítomnosti.\n\n6. díl\n\nV dalším dílu se anomálie otevře přímo na dálnici a projde jí do naší doby mamut. Když se Nickův tým snaží mamuta dostat do jeho doby, tak se anomálie uzavře a mamut zůstane v naší době, a tak ho převezou do střediska a začnou pátrat po tom, kdo sabotoval detektor (viz 5. díl). Přijdou na to, že to byl Leek. Na konci je Leek lstí zavede do své skrýše, kde, jak se ukáže, schovává všechny, zatím známé, prvěké tvory, včetně Šavlozubého tygra, která zabil Valerii (viz 3.díl).\n\n7. díl\n\nV posledním dílu druhé série se snaží Leeka zastavit, ale Nick vypne neuronové svorky pro ovládání predátora budoucnosti a predátoři tak Leeka zabijí. Dál se snaží predátory a ostatní pravěké tvory zastavit, vymyslí proto plán, ale ten nejde uskutečnit tak, aby nikdo nezemřel. Proto se Stephan obětuje, aby se predátoři a zvířata nedostala ven. Potom se koná jeho pohřeb. Na konci dílu Helen povolá muže, kteří jsou naprosto identičtí (pracoval v obchodním domě, viz 1. díl).\n1. díl\n\nOd posledních událostí už uběhl rok, ale to nic nemění na nebezpečné situaci. Při egyptské výstavě v muzeu anomálií projde Pristichampsus a dělá problémy. Nick Cutter a tým ho musejí zastavit. Během této snahy Connor zjistí, že anomálie lze přesouvat pomocí tzv. Sluneční klece a že jdou uzavírat.\n\n2. díl\n\nNick vidí ve vznikání anomálií jakýsi vzorec a pravidelnost. Vytvoří tak mapu, která ukazuje kde se anomálie ukáží. Není však schopný určit kdy. Proto se tým vydává na místo, kde by se měla další anomálie objevit. Tím místem je opuštěný starý dům. Dům ale není tak opuštěný jak se zdá, protože ho již 18 let obývá podivná bytost, která zde uvízla, když se anomálie objevila na stejném místě poprvé a bytost hned vraždila. Zabila dva chlapce, ale třetí přežil. Jeden z chlapců měl staršího bratra (Dannyho Quinna), který se později stane policistou a snaží se případ zmizení těl a smrti dvou chlapů vyřešit. Případ je ale odložen, protože není dostatek důkazů. Když ale vidí tým, který se je pořád pohybuje kolem domu, chce případ znovu otevřít. V tom mu ale není vyhověno, takže začne případ řešit na vlastní pěst a týmu tak komplikuje práci. Díl končí vniknutím bytosti zpět do své doby anomálií. Ukazuje se tak, že Nick měl v pravidelnosti vzniku anomálií pravdu.\n\n3. díl\n\nAnomálie se otevře v nemocnici a směřuje do období Permu, odkud do našeho světa vnikne skupina Diictodonů. Týmu v jejich zadržení brání Hellen Cutter, která nakonec svého manžela Nicka zastřelí.\n\n4. díl\n\nNovinář Mick Harper (viz 6. epizoda 2. série a 3. epizoda 3. série) ukradne detektor anomálií z Jennynina auta a spolu se svým týmem anomálii vypátrá v hangáru letiště. Společníky mu dělá rázná Katherine Kanavanagh, expert na divokou přírodu Nigel Marven (hraje sám sebe) a štáb z Evening News. Connor a Jenny se je vydají zastavit, ale Harper je uzavře v prázdném hangáru a nemohou ven. Později anomálií projde malý dinosaurus, kterého Nigel identifikuje jako Velociraptora, když si ho chce pohladit, dinosaurus jej kousne a uteče zpět do anomálie. Následně trhlinou projde Giganotosaurus, Nigela sežere a zaútočí na zbytek štábu. Naštěstí Connorovi a Jenny pomůže policista Danny Quinn, který se po Cutterově smrti stává vůdcem týmu.\n\n"}
{"id": "507341", "url": "https://cs.wikipedia.org/wiki?curid=507341", "title": "Quartier du Val-de-Grâce", "text": "Quartier du Val-de-Grâce\n\nQuartier du Val-de-Grâce (\"čtvrť Val de Grâce\") je 19. administrativní čtvrť v Paříži, která je součástí 5. městského obvodu. Má rozlohu 70,4 ha a ohraničují ji \"Boulevard de Port-Royale\" na jihu, \"Boulevard Saint-Michel\" na západě, ulice \"Rue Soufflot\", \"Rue des Fossés-Saint-Jacques\" a \"Rue de l'Estrapade\" na severu a \"Rue Mouffetard\" a \"Rue Pascal\" na východě.\n\nČtvrť byla pojmenována podle bývalého kláštera, dnes vojenské nemocnice Val-de-Grâce.\n\n"}
{"id": "507343", "url": "https://cs.wikipedia.org/wiki?curid=507343", "title": "Dálnice M8 (Maďarsko)", "text": "Dálnice M8 (Maďarsko)\n\nDálnice M8 v Maďarsku spojí rakousko-maďarský hraniční přechod Heiligenkreuz im Lafnitztal / Rábafüzes - Rábakeresztúr v blízkosti města Szentgotthárd s východomaďarským městem Szolnok. Je jednou ze dvou velkých dálnic v Maďarsku, která neprochází okolím Budapešti.\n\nDálnice se napojí na rakouskou rychlostní silnici S7 a bude pokračovat východním směrem severně od jezera Balaton jižně od města Veszprém (křížení s dálnicí M80), severovýchodně od Balatonu bude křížit dálnici M7, jižně od města Dunaújváros dálnici M6, nedaleko Kecskemétu zkříží dálnici M5 a u Szolnoku se napojí na dálnici M4.\n\nDálnice by měla odlehčit přetíženým dálnicím v západovýchodním směru vedoucím přes Budapešť.\n\nDélka dálnice po dokončení bude 330,2 km.\n\nV současnosti jsou v provozu následující úseky:\nKromě úseků u Dunaje jsou komunikace vystavěny převážně v polovičním profilu a nejsou vedeny jako dálnice.\n"}
{"id": "507344", "url": "https://cs.wikipedia.org/wiki?curid=507344", "title": "John George Phillips", "text": "John George Phillips\n\nJohn George Phillips (kolegy nazývaný Jack Phillips; 11. dubna 1887 – 15. dubna 1912) byl starší telegrafista na Titanicu.\n\nJack začínal na poštovním úřadě a v roce 1906 nastoupil na telegrafické učiliště v Liverpoolu. Závěrečné zkoušky složil s vynikajícím výsledkem a poté sloužil na Teutoniku, Lusitanii, Mauretanii, Companii a také na Oceaniku. I přes své mládí byl velice oblíben u nadřízených a kolegů.\n\nNásledovalo jmenování na Titanic, jehož radiostanice byla jedna z nejmodernějších této doby. Se svým mladším kolegou Haroldem Bridem se po dobu plavby střídali u telegrafu. Byl to právě Jack, který měl službu v době, kdy Titanic narazil na ledovou horu a v následujících hodinách vysílal nouzové signály.\n\nPoslední signál vyslal Jack kolem 2. hodiny 15. dubna 1912, ale ostatní lodě jej slyšely velmi slabě. Ve 2 hodiny 5 minut do dveří radiotelegrafické kabiny vstoupil kapitán Smith a pronesl „\"Chlapci, splnili jste svoji povinnost, víc už udělat nemůžete. Každý sám za sebe!\"“ Když se Titanic potopil, několika lidem se podařilo vyplavat a dostat na záchranný člun A, který byl bohužel převrácen a proto na něm muselo zhruba 30 trosečníků po celou dobu stát. Phillipsův kolega Bride tvrdí, že Jack byl mezi nimi, avšak síly ho po delší době opustily a on skouzl do ledového oceánu.\n"}
{"id": "507346", "url": "https://cs.wikipedia.org/wiki?curid=507346", "title": "Velký kanál", "text": "Velký kanál\n\nVelký čínský kanál (čínština tradiční 大運河, zjednodušená 大运河, pīnyīn Dà Yùnhé) nebo Velký kanál Peking–Chang-čou (čínsky tradiční 京杭大運河, zjednodušená 京杭大运河, pīnyīn Jīng Háng Dà Yùnhé) je nejdelší starověká umělá řeka světa. Začíná v pekingském obvodě Tchung-čou, prochází Tchien-ťinem a provinciemi Che-pej, Šan-tung, Ťiang-su a Če-ťiang až do města Chang-čou. Nejstarší část kanálu byla vybudována v 5. století př. n. l., různé samostatné úseky byly spojeny za vlády dynastie Suej na přelomu 6. a 7. století.\n\nCelková délka Velkého kanálu je zhruba 1 776 km. Je nejstarším a nejdelším kanálem v Číně a patrně i v celém světě Nejvyšší úroveň hladiny má kanál v horách Šan-tungu s převýšením kolem 42 m Lodě neměly problém s překonáváním převýšení díky sérii zdymadel stavěných od 10. století během vlády dynastie Sung. Velikost a velkolepost díla si získala obdiv během staletí jeho trvání, příkladem jsou zápisky japonského mnicha Ennina (794–864), perského historika Rašíd-al-dína (1247–1318) nebo korejského úředníka Čchö Pua (1454–1504).\nPovodně Žluté řeky, křížící kanál, periodicky ohrožovaly bezpečnost a funkčnost kanálu. Během válek byly vysoké hráze spoutávající Žlutou řeku občas prokopány v úmyslu zaplavit nepřátelská vojska. To způsobovalo katastrofy a dlouhodobé ekonomické problémy. Přes občasná období zchátrání a nepoužívání kanál podporoval rozvoj domácí ekonomiky snadným a rychlým spojením obchodních center po celou dobu od suejské vlády.\n"}
{"id": "507347", "url": "https://cs.wikipedia.org/wiki?curid=507347", "title": "Jan Pňovický ze Sovince", "text": "Jan Pňovický ze Sovince\n\nJan Pňovický ze Sovince († 1430) byl moravský šlechtic, který pocházel z rodu pánů ze Sovince. \n\nJanův děd Pavlík ze Sovince zanechal ze dvou manželství široké potomstvo. Počátkem 15. století založil Janův otec Ješek ze Sovince a Pňovic samostatnou rodovou větev, která sídlila na tvrzi Pňovice. Ješek měl dva syny: Pavlíka a Jana. Zatímco Pavlík zemřel již roku 1410, tedy zhruba rok po úmrtí otce, Janem Pňovickým ze Sovince rod pokračoval dále. \n\nPrvní zmínka o Janovi pochází z roku 1405. Jan se uvádí na dokumentech té doby jako svědek či na soudních listinách. Jeho první manželkou byla Markéta, která se uvádí roku 1412, ale již roku 1416 byl ženat podruhé, tentokrát s Anežkou z Valdštejna. V roce 1420 se stal Jan Pňovický ze Sovince nejvyšším olomouckým sudím, což byla druhá nejvyšší funkce v olomoucké cúdě. Za probíhajících husitských válkách na Moravě stál na straně olomouckého biskupa, potažmo Zikmunda Lucemburského. V roce 1421 mu král Zikmund zastavil několik vsí velehradského a vizovického kláštera. Jeho význam dosvědčuje listina z 18. listopadu 1421, kdy král Zikmund pověřil olomouckého biskupa Jana Železného a Jana Pňovického ze Sovince předvolávat, vyslýchat a soudit jménem královým škůdce olomouckého biskupského majetku. Roku 1426 dal Albrecht II. Habsburský Janovi lénem hrad Hluboký a k němu příslušící panství. \n\nJan Pňovický ze Sovince dosáhl i na jiné významné funkce. V letech 1425-1427 působil jako hejtman města Litovle, v letech 1427–1430 jako hejtman Olomouce. V roce 1429 se ještě účastnil vyjednávání katolíků s kališníky, avšak roku 1430 zemřel.\n\nJan Pňovický ze Sovince měl dva potomky. Syn Jindřich zemřel roku 1492 bezdětný, syn Hynek zanechal tři potomky: Jana (II.), Žofii a Jiřího. Jiří měl dvě dcery Kateřinu a Barboru, které se staly abatyšemi. Rod pokračoval prostřednictvím syna Jana II . Pňovického ze Sovince. \n"}
{"id": "507351", "url": "https://cs.wikipedia.org/wiki?curid=507351", "title": "2009 ve fotografii", "text": "2009 ve fotografii\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "507354", "url": "https://cs.wikipedia.org/wiki?curid=507354", "title": "ETA (firma)", "text": "ETA (firma)\n\nETA, a. s. je obchodní firma s právní formou akciové společnosti ve smyslu Zákona č. 90/2012 Sb., o obchodních společnostech a družstvech (zákon o obchodních korporacích), ze dne 25. ledna 2012 a následných změn, se sídlem Praha 8 - Karlín, Křižíkova 148/34, PSČ 186 00, do 21. prosince 2011 sídlící na adrese Hlinsko, Poličská 444, PSČ 539 01. \n\nPod obchodní značkou „ETA\" je realizována výroba, prodej a opravy elektrotechnických strojů a přístrojů (produktů), v českém prostředí známých jako elektrické spotřebiče pro domácnosti (například žehličky, vařiče, vysavače, mixéry, vysoušeče vlasů a další).\n\nPůvodní obchodní značku „ETA\" vlastnila akciová společnost ETA v Praze, název firmy byl odvozen ze slovního spojení „Elektrotechnické aparáty\". Společnost používající tuto značku sídlila od začátku dvacátých let 20. století v Praze - Vršovicích a zabývala se výrobou rozhlasových přístrojů, hracích automatů, transformátorů a elektrických ledniček. V roce 1929 byla ve tvaru oválné ochranné známky obchodní značka „ETA\" zaregistrována. V roce 1939 většinu akcií společnosti „ETA\" získala od původního vlastníka (pražský továrník Bukovský) německá společnost Askania. Následně se výroba akciové společnosti „ETA - Askania\" zaměřila na optické přístroje, včetně fotoaparátů.\n\nV roce 1945 byla akciová společnost „ETA - Askania\" znárodněna a jako výrobní závod začleněna do nově vzniklého národního podniku Meopta se sídlem v Přerově, na který přešla také práva vázající se k obchodní značce „ETA\". Meopta Přerov však obchodní značku „ETA\" nevyužívala.\n\nNa konci II. světové války vznikla v továrně společnosti „ETA - Askania\", stojící v těsné blízkosti vršovického nádraží, povstalecká skupina, která zasáhla během pražského květnového povstání v roce 1945 do bojů v Praze. Zaměstnanci továrny sestavili tři improvizované obrněné vozy vybavené německými tříhlavňovými a rychlopalnými malorážními protiletadlovými děly, ke kterým se v továrně v průběhu války vyvíjela elektronika. Obrněná vozidla představovala poměrně velkou palebnou sílu. Geografická blízkost vršovického nádraží a továrny vyústila v provázání odbojové činnosti s povstaleckým velitelstvím odbojové skupiny Trávnice.\n\nV roce 1943 zakoupil v Hlinsku část továrního objektu český konstruktér a pražský podnikatel, majitel továrny na elektrotechnické přístroje, Jan Prošvic (1907 - 1989) a s chotěbořským podnikatelem a majitelem továrny na kovové zboží (Eckhardt) založili akciovou společnost „ESA\", název byl odvozen ze slovního spojení „Elektrotechnická společnost akciová\". Vstupní kapitál činil čtyři miliony protektorátních korun a dne 3. září 1943 byla společnost zaregistrována. Sídlem se stal objekt bývalé výroby hraček podnikatele Josefa Staštíka v Hlinsku (ve stejném místě v letech 1910 - 1933, dnes při ulici Poličská, stávala cihelna podnikatele Tlustého, následné roky přestavěná na galvanovnu a sklady). \n\nSpolečnost „ESA\" zaměstnala zhruba čtyřicet lidí a zahájila v továrních prostorách výrobu elektrotechnické zboží, vyráběly se zde jednoduché elektrické žehličky s keramickou vložkou, plánovaná byla výroba prezentovaná jako telefonní rozdělovače pro německý Wehrmacht. V souvislosti s vojenskou výrobou nehrozilo zaměstnancům tzv. totální nasazení na území tehdejší Třetí říše. V roce 1945 měla společnost „ESA\" zhruba tři stovky zaměstnanců, rozšiřovala výrobu, byl zakoupen zbývající tovární areál. Výroba žehliček dosáhla cca 200 tisíc kusů ročně, výrobní program byl rozšířen o vařiče, teplomety a měniče ke gramofonům. V roce 1948 byla společnost „ESA\" znárodněna.\n\nPo znárodnění byla původní společnost „ESA\" začleněna jako výrobní závod pod správu pražského národního podniku Elektro-Praga, která do té doby (podobně jako automobilka Praga) náležela do koncernu ČKD. Obdobně byly v bývalém Československu po znárodnění začleňovány původně samostatné firmy pod nově vznikající národní podniky (n. p.), například AZNP, Tesla, Česká zbrojovka a další. Zrušením samostatné společnosti zpravidla zanikla i její původní obchodní značka. \n\nVýrobní závod v Hlinsku započal produkci pod značkou „Elektro-Praga\" s grafickým symbolem „stejnosměrného + střídavého elektrického proudu\" a navazujícího písmene „E\". Po reorganizaci národního hospodářství v roce 1950 byl výrobní závod osamostatněn, vznikl národní podnik „Elektro-Praga\" Hlinsko.\n\nV roce 1952 se začal vládnoucí režim připravovat na možný válečný konflikt a reorganizoval v rámci republiky některé výrobní činnosti. Výrobce Avia Letňany měl obnovit utlumenou leteckou výrobu, proto montáž bývalých nákladních vozidel Škoda 706 R přesunul do výrobního závodu v Rýnovicích, začleněného do n. p. Elektro-Praga, Jablonec nad Nisou. Výrobní závod v Rýnovicích vyráběl silnoproudé armatury a také elektrické vysavače pro domácnosti, jejichž produkce byla předána do Hlinska. \n\nVýroba elektrických motorů a vysavačové vzduchotechniky nebyla v původním výrobním programu n. p. Elektro-Praga Hlinsko, postupně se však stala nosným oborem činnosti. V roce 1953 vzniklo v Hlinsku nové vývojové a konstrukční oddělení, které později každoročně přicházelo s několika novými typy výrobků. Od roku 1954 byly elektro-vysavače exportovány tehdy i na tzv. západní trhy.\nObchodní značku „ETA\" v 50. letech 20. století stále vlastnil n. p. MEOPTA Přerov a prakticky ji nevyužíval. Její atraktivní zvuk v Československu i v zahraničí vedl k tomu, že práva na ochrannou známku byly v roce 1960 převedeny na n. p. Elektro-Praga Hlinsko, který ji využil pro vybrané výrobky s označením tzv. oválnou značkou „ETA\" (původní z roku 1929). Mnohé výrobky však byly dále označované symbolem značky „Elektro-Praga\", ještě i v 90. letech 20. století. V roce 1991 se „Elektro-Praga\" Hlinsko přeměnila na akciovou společnost a do roku 1995 dále název používala.\n\nV roce 1996 došlo ke sjednocení značky, ochranné známky a názvu výrobce na „ETA a. s.\", se sídlem na adrese Hlinsko, Poličská 444, PSČ 539 16 (IČ: 000 10 341). Akciová společnost byla zapsaná v obchodním rejstříku vedeném Krajským soudem v Hradci Králové, oddíl B, vložka 95. Výrobní program byl rozšířen o další druhy elektrospotřebičů pro domácnost, včetně výroby elektrických topných těles.\n\nDůvodem organizačních změn byl také prodej firmy „Elektro-Praga\" v Jablonci nad Nisou (výrobce elektroinstalačního materiálu) obchodní švédsko - švýcarské nadnárodní korporaci „ABB\" se sídlem v Curychu.\n\nKoncem 90. let 20. století měla společnost hospodářské problémy, v roce 2001 do ní vstoupila tehdy česká společnost „Plastkov\" Liberec podnikatele Marka Rybáře a ve spolupráci s ní společnost „ETA\" zaměřila část výroby na automobilový průmysl (výlisky, kabelové svazky aj.). \n\nVýroba topných spirál a těles, včetně části výrobního areálu na ploše 7000 m², byla v roce 2001 prodána do vlastnictví společnosti „Backer Elektro CZ s.r.o.\", součásti společnosti „NIBE Element\", spadající pod švédský koncern „NIBE INDUSTRIER AB\".\n\nV roce 2002 bylo součástí akciové společnosti „ETA\" celkem šest dceřiných obchodních společností, z toho tři v zahraničí a dvě se zahraniční kapitálovou účastí. V Hlinsku se vyráběly zejména elektrické vysavače, v závodě v Miloticích nad Bečvou pak tepelné spotřebiče. Prodejní program tvořilo 36 druhů výrobků se zhruba dvěma sty typy a provedeními, většina výrobků byla výsledkem vlastního vývoje společnosti a měla originální konstrukci. Společnost „ETA-TRADING\" spravovala tuzemskou obchodní síť, která zahrnovala 50 maloobchodních prodejen a 3 velkoobchodní střediska. V roce 2004 došlo ke sloučení firem „ETA\" a „Plastkov\" pod jednotné vedení, v roce 2005 se výrobní oddělení rozdělilo na dvě divize: „Elektrické spotřebiče\" a „Plastkov - výroba komponentů\".\n\nV roce 2008 firmu ovládla společnost „BENSON OAK CAPITAL COÖPERATIEF U.A.\" (Amsterdam, Nizozemské království). Do závodu v Hlinsku byla přenesena také část výroby likvidované firmy „BTV\" Havlíčkův Brod. Podnik vykazoval v následujících letech ztráty (21 milionů Kč při miliardových tržbách v roce 2008, 19 milionů korun při tržbách 746 milionů Kč v roce 2009). Nový majitel rozdělil dosud organizačně propojenou výrobu na část pro domácnosti a pro automobilový průmysl, začleněnou postupně ve společnosti ETA (2008), Plastkov (2009) a Megatech (2010). \n\nV roce 2011 společnost „ETA\" ukončila výrobu domácích elektrospotřebičů v Hlinsku a přesunula ji do spolupracující firmy „E-technik\" v Miloticích nad Bečvou, v Hlinsku zůstalo cca 200 kmenových zaměstnanců pro logistiku, obchod, sklady a reklamace. \n\nV listopadu 2016 byl do obchodního rejstříku zapsán jediný akcionář: „HP TRONIC Zlín, spol. s r.o.\" (IČ: 499 73 053).\n\n\n"}
{"id": "507355", "url": "https://cs.wikipedia.org/wiki?curid=507355", "title": "Skaštice", "text": "Skaštice\n\nObec Skaštice se nachází v okrese Kroměříž ve Zlínském kraji. Žije zde obyvatel. Obec se nachází asi 5 km od města Kroměříž.\n\nPrvní písemná zmínka o obci pochází z roku 1267. Od 1. ledna 1986 do 27. února 1990 byla součástí Kroměříže.\n\nVývoj počtu obyvatel za celou obec i za jeho jednotlivé části uvádí tabulka níže, ve které se zobrazuje i příslušnost jednotlivých částí k obci či následné odtržení.\n\nZa zábavou můžeme vyrazit do místní hospody. V obci se také pravidelně pořádá vodění medvěda, pálení čarodějnic, dětské dny a mnoho dalších.\n\nKaždou sobotu či neděli se koná fotbalové utkání místních fotbalistů za Skaštický fotbalový tým.\n\n\n\nÚzemím obce prochází dálnice D1 s exitem 260 - Kroměříž-východ. Jihoseverním směrem obcí prochází silnice III/4327 Kroměříž - Skaštice - Břest. Z východu na západ pak silnice III/4328 Hulín - Skaštice - Chropyně.\n\n"}
{"id": "507359", "url": "https://cs.wikipedia.org/wiki?curid=507359", "title": "Stoupavost plachetnic", "text": "Stoupavost plachetnic\n\nV jachtařském názvosloví se pod pojmem stoupavost rozumí úhel, pod kterým je plachetnice schopna jet proti větru. Každá plachetnice má stoupavost jinou, to závisí na tvaru, typu, trimu a nastavení plachet (hlavně kosatky), a pak také na tvaru lodi samotné. Stoupavost závodní plachetnice se může pohybovat přibližně od 45° až do 20° od směru větru.\n\nPlachetnice jezdí na zdánlivý vítr, takže čím rychleji jede, tím více se vítr stáčí proti ní a tím méně může jet proti větru – stoupat. Vliv na stoupavost lodi má splouvání – loď je větrem po vodě snášena. S přibývající rychlostí se ale splouvání zmenšuje díky zvětšování účinnosti ploutve lodi a kormidla, které mají, mimo jiné, za úkol splouvání omezovat. Ve výsledku je tedy rozdíl minimální.\n\nTermín \"přeostření\" znamená, že loď jede více proti větru, než by měla, takže začne zpomalovat a začne se jí klepat plachta. V závodním jachtingu se ale přeostřování někdy uplatňuje, například když se blíží bóje a je třeba hodně stoupat, i za cenu zpomalení.\n"}
{"id": "507360", "url": "https://cs.wikipedia.org/wiki?curid=507360", "title": "Burbank (Kalifornie)", "text": "Burbank (Kalifornie)\n\nBurbank je americké satelitní město nacházející se v Kalifornii v sídelní oblasti města Los Angeles přibližně 19 kilometrů severně od jeho centra a severovýchodně od Hollywoodu. Má zhruba 108 000 obyvatel.\n\nMěsto je společně se sousedním Hollywoodem považováno za jedno ze světových center zábavního a filmového průmyslu. Svá sídla nebo studia zde mají mediální společnosti Warner Bros Entertainment, Warner Music Group, NBC Universal, The Walt Disney Company, Cartoon Network, Marvel, Viacom a PBS.\n\nKromě jiného se zde nachází také jedno z losangelesských letišť (Letiště Burbank- Burbank Glendale Pasadena resp. Bob Hope Airport - zkratka:BUR).\n\nZ Burbanku pochází sériový vrah Edmund Kemper.\n\nMěsto bylo pojmenováno po Davidovi Burbankovi, zubním lékaři a podnikateli.\n\n\n"}
{"id": "507361", "url": "https://cs.wikipedia.org/wiki?curid=507361", "title": "České vysoké učení technické v Praze", "text": "České vysoké učení technické v Praze\n\nČeské vysoké učení technické v Praze (ČVUT) patří k největším a nejstarším technickým vysokým školám v Evropě. V roce 2014 bylo vyhlášeno nejlepší technickou univerzitou v České republice. V současné době má ČVUT osm fakult a studuje na něm přes 19 tisíc studentů.\n\nV akademickém roce 2017/18 nabízelo ČVUT svým studentům 128 studijních programů v českém jazyce a 87 programů v angličtině.\n\nRoku 1705 požádal Christian Josef Willenberg císaře Leopolda I. o souhlas vyučovat „ingenieurský kunst“. Teprve císařův syn Josef I., který ho na trůnu vystřídal, v roce 1707 reskriptem nařídil českým stavům zajistit v Praze inženýrskou výuku. Z různých důvodů k tomu dlouhou dobu nedošlo; v říjnu 1716 tedy Willenberg svou žádost zopakoval (českým stavům i císaři Karlu VI.) a po císařské urgenci byla konečně 9. listopadu 1717 dekretem českých stavů ustanovena Willenbergova profesura, první inženýrská profesura ve střední Evropě. 7. ledna 1718 pak začala výuka.\n\nZpočátku učil Willenberg ve svém bytě v dnešní Mostecké ulici na Malé Straně pouhých dvanáct studentů – šest svobodných pánů, čtyři rytíře a dva měšťany, každoročně jmenované na návrh zemských stavů – postupně však studentů přibývalo (v roce 1779 jich bylo kolem 200) a výuka se přestěhovala do vhodnějších prostor na Staré Město. Zpočátku byla výuka zaměřena zejména na vojenství (kromě opevňování se vyučovalo zeměměřictví, kartografie, odvodňování či mechanismy zvedání těžkých břemen), což bylo i jednou z hlavních císařových motivací pro zavedení výuky. Výuka v prvním roce trvala jednu hodinu denně, ve druhém roce již dvě.\n\nNástupcem prof. Willenberga byl Jan Ferdinand Schor, stavitel vodních staveb v povodí Vltavy a autor na škole využívané učebnice matematiky; za jeho vedení se začala vyučovat optika, perspektiva, technické kreslení a geografie. Třetím profesorem byl František Antonín Herget, vrchní zemský stavební ředitel a významný zeměměřič; tehdy se již škola zaměřovala hlavně na civilní inženýrství, zejména stavební.\n\nV září 1776 dala Hergetovi svolení Marie Terezie k využívání Klementina pro účely výuky, v roce 1786 se \"Stavovská inženýrská škola\" přestěhovala do budovy bývalého jezuitského Svatováclavského semináře v Dominikánské (dnešní Husově) ulici. V roce 1787 byla škola na základě dekretu císaře Josefa II. spojena s pražskou univerzitou.\n\nV roce 1798 vytvořil František Josef Gerstner koncept přetvoření inženýrské stavovské školy na polytechniku. Inspirovala jej nedlouho předtím vzniklá pařížská \"École polytechnique\". Tento návrh v roce 1803 císař František I. schválil, a tak 10. listopadu 1806 nový \"Königliche böhmische ständische technische Lehranstalt zu Prag (Královské české stavovské technické učiliště v Praze)\" zahájilo činnost, čímž se pražská škola stala jedinou institucí svého druhu v celém Rakouském císařství i střední Evropě (jelikož inženýrská akademie ve Vídni již předtím zanikla). Škola však stále oficiálně patřila pod pražskou univerzitu, osamostatnila se až 8. září 1815.\n\nDne 23. listopadu 1863 schválil císař František Josef I. \"Organický statut Polytechnického ústavu\", čímž byla provedena reforma polytechniky, v rámci které se představitelem školy stal volený rektor. Studenti byli rozděleni do čtyř odborů: pozemní stavitelství, vodní a silniční stavitelství, strojnictví a technická lučba (chemie). Jako rovnoprávný vyučovací jazyk byla k němčině uznána čeština. Rozpory mezi českou a německou částí profesorstva však necelých šest let poté vedly k rozdělení na český a německý ústav (k 8. dubnu 1869). Česká část, zvaná \"Český polytechnický ústav\", se v roce 1874 přestěhovala do nově postavené budovy na Karlově náměstí (architekt Vojtěch Ignác Ullmann).\n\nRoku 1875 byly do té doby zemské ústavy zestátněny. Na základě říšského zákona z roku 1878 směli ti, kteří složili na technice dvě státní zkoušky, používat tehdy ještě stavovské označení inženýr. Od roku 1879 bylo škole dovoleno nazývat se vysokou školou technickou (\"Česká škola technická\"). V roce 1901 získala škola říšským zákonem z 13. dubna právo udělovat doktoráty technických věd. V roce 1902 vydal profesorský sbor doporučení přijímat ženy jako řádné posluchačky.\n\nNa počátku 20. století škola využívala rozmachu průmyslu, v roce 1909 měla přes tři tisíce posluchačů. V té době přednášel v budově na Karlově náměstí i profesor T. G. Masaryk a jeho přednáška vyšla i knižně (\"Student a politika\", Praha 1909).\n\nNebyl to však zdaleka Masarykův první kontakt se školou, neboť tam přednášel již po svém příchodu do Prahy. Jak uvádí dr. Jan Herben dne „15. listopadu 1882 přednášel v sále české techniky na téma: Blaise Pascal, jeho život a filosofie s převažující otázkou náboženskou. Následovalo nesčetně přednášek mimo síně universitní.“\n\nPo vytvoření ČSR byla škola výnosem Ministerstva školství a národní osvěty Československé republiky z 1. září 1920 přeorganizována – název se změnil na České vysoké učení technické, místo odborů řízených přednosty byly zavedeny vysoké školy řízené děkany, v čele akademického senátu stál rektor.\n\nTehdy ČVUT tvořilo svazek sedmi vysokých škol:\nVysoká škola kulturního inženýrství byla v roce 1921 začleněna pod Vysokou školu inženýrského stavitelství, od roku 1929 se plnohodnotnou součástí ČVUT stala Vysoká škola obchodní, do té doby pouze tříletá.\n\nV roce 1921 založil František Klokner při vysoké škole inženýrského stavitelství Výzkumný a zkušební ústav hmot a konstrukcí stavebních.\n\nI ČVUT postihlo násilné uzavření českých vysokých škol za nacistické okupace, od 17. listopadu 1939 do 4. června 1945. Kvůli němu zůstala nedokončena i výstavba budov ČVUT v Dejvicích, započatá roku 1925. Německá technika byla zrušena Benešovým dekretem ze dne 18. října 1945.\n\nRok 1948 znamenal pro stovky studentů vyloučení ze studií, postupně byla také zrušena vysoká škola obchodní (tehdy největší fakulta ČVUT, v té době již pod názvem Vysoká škola věd hospodářských). Zároveň s ukončením výuky na VŠO (Vysoké škole věd hospodářských) roku 1952 byla zřízena na ČVUT Fakulta ekonomicko-inženýrská (FEI – zrušena roku 1960). V průběhu let 1949–1960 byla univerzita přeorganizována, vznikla celoškolská pracoviště jako např. katedry vojenské, marxismu-leninismu, branné výchovy (zrušeny roku 1990). Roku 1952 byly z ČVUT vyděleny Vysoká škola chemicko-technologická a Vysoká škola zemědělská.\n\nV roce 1957 byl škole udělen Řád republiky.\n\nPo roce 1960 sestávalo ČVUT ze čtyř fakult:\nV roce 1976 byla zřízena Fakulta architektury (do té doby část stavební fakulty), v roce 1993 pak Fakulta dopravní. V roce 1995 bylo otevřeno detašované pracoviště FD a jaderné a FJFI v Děčíně. Ústav biomedicínského inženýrství, založený roku 1996, se k 27. květnu 2005 přetransformoval na Fakultu biomedicínského inženýrství se sídlem v Kladně. V roce 2009 vznikla Fakulta informačních technologií.\n\nČVUT dnes má osm fakult, které se dále podle oborů dělí na katedry/ústavy. Výuku také nabízí pět vysokoškolských ústavů, univerzita také dále zahrnuje celoškolská účelová zařízení a specializovaná pracoviště.\n\n\n\n\n\nFakulta stavební je jednou z osmi fakult Českého vysokého učení technického v Praze a je pevným základem univerzity od jejího založení v roce 1707, kdy nejstarším samostatným oborem vznikajících polytechnických institucí bylo právě stavitelské a kartografické umění. Fakulta je tak historicky nejstarší a patří počtem studentů i dalšími parametry svého výkonu k největším fakultám ČVUT v Praze.\n\nFakulta je moderní vysokoškolskou institucí, která neustále zdokonaluje nabídku studijních oborů, jejich skladbu i obsah předmětů. Studenti mají řadu příležitostí absolvovat část studia svého studia také v zahraničí. Fakulta si dává za cíl držet vysokou úroveň kvality studia. Ve všech studijních oborech garantuje propojení na praxi a nové poznatky z výzkumu. Absolventi se profilují jako široká řada odborníků ve stavebnictví s uplatněním napříč nejrůznějšími oblastmi, jako jsou doprava, vodní a lesní hospodářství, energetika, životní prostředí a hygiena, zdravotnictví, zemědělství či průmysl.\n\nFakulta strojní ČVUT (FS ČVUT) je nejstarší strojní fakultou v ČR. Její vznik je datován rokem 1864. Na fakultě studuje přes 3 100 studentů ve 3 studijních programech bakalářského, 5 programech navazujícího magisterského studia a v doktorském studiu. Studenti si mohou v rámci uvedených studijních programů vybírat z velké řady oborů od aplikované mechaniky po techniku životního prostředí. V současné době má fakulta 18  ústavů (dříve kateder) a každý rok více jak 530 kvalitních absolventů, kteří nemají problém uplatnit se na trhu práce.\n\nFakulta se podílí i na činnosti dalších výzkumných center, spolupracuje s AV ČR, Inženýrskou akademií ČR, Asociací výzkumných organizací, Svazem průmyslu a dopravy, Svazem výrobců strojírenské techniky, s řadou velkých, středních i malých průmyslových firem. Cílem fakulty je špičkové pedagogické a vědecké pracoviště uznávané doma i v zahraničí.\n\nV poslední době je jedním z největších úspěchů Fakulty strojní ČVUT její podíl na objemu aplikovaného výzkumu.\n\nFakulta elektrotechnická je druhou největší fakultou ČVUT. Tradici zde má mimo jiné výuka informatiky, Hospodářské noviny ji označily za nejlepší českou školu v této oblasti.\n\nStudium probíhá v bakalářském, navazujících magisterských a v doktorském stupni. Na fakultě lze studovat programy:\n\nVelká část předmětů je vyučována i v anglickém jazyce.\n\nFakulta se dlouhodobě řadí do přední desítky výzkumných institucí v ČR a produkuje přibližně 30 % výzkumných výsledků celého ČVUT. Spolupracuje se špičkovými světovými univerzitami a výzkumnými ústavy i s řadou významných průmyslových, energetických a telekomunikačních společností jako je Škoda Auto, Porsche, T-Mobile či Samsung.\n\nElektrofakulta je domovem mnoha zajímavých projektů – například leteckého simulátoru či aplikace cykloplánovač. Tým studentů se také již osmým rokem úspěšně účastní celosvětové konstrukční a závodní soutěže univerzitních týmů Formule Student v kategorii formulí s elektrickým pohonem.\n\nNa Fakultě jaderné a fyzikálně inženýrské (FJFI) studuje v roce 2017/18 796 studentů v 16 studijních programech bakalářského a 16 programech magisterského studia a v doktorském studiu. V současné době má fakulta 10 kateder a jejími zdmi prošlo již 5 232 kvalitních a specializovaných absolventů. Současným děkanem je prof. Igor Jex.\n\nFakulta založená původně v rámci čs. jaderného programu v roce 1955 postupně rozšířila svou působnost na široké spektrum matematických, fyzikálních a chemických oborů. Za 60 let svého působení si vydobyla pověst náročné školy, která poskytuje vzdělání vysoké úrovně s hlubokým matematicko-fyzikálním základem a individuálním přístupem ke studentům. Studenti se aktivně podílejí na práci kateder a vědeckých týmů, naučí se nejméně dva světové jazyky, důvěrně se sžijí s výpočetní technikou a jsou schopni orientace v mezioborové problematice. Řada z nich absolvuje studijní pobyty na zahraničních univerzitách. Absolventi jsou všestranně připraveni a v praxi vysoce úspěšní bez problému uplatnit se na trhu práce. Fakulta se také snaží maximálně vyjít vstříc handicapovaným studentům. Celá budova je bezbariérová a díky svému technickému vybavení umožňuje studium i zrakově postiženým. Funguje zde Středisko pro podporu studentů se specifickými potřebami ČVUT ELSA, kde handicapovaní získávají nejen technickou podporu studia.\n\nV současnosti se fakulta snaží podporovat nové trendy ve výzkumu a konkurovat zahraničním univerzitám ve vědeckých projektech, čehož jsou ostatně důsledkem nejen kvalitní vysoce impaktované publikace, ale i celá řada mezinárodních ocenění pro pracovníky nebo studenty FJFI. Samozřejmostí je spolupráce s mezinárodními institucemi a velkými firmami, například ve spolupráci s ČEZ fakulta zajišťuje provoz a organizuje využití školního jaderného reaktoru VR-1 VRABEC. Jedná se o unikátní zařízení v celém rezortu školství. Výuky na lehkovodním reaktoru bazénového typu se kromě kmenových posluchačů FJFI v různé míře účastní i studenti zhruba 12 fakult v ČR a mnoho studentů ze zahraničních univerzit. Na exkurze s ukázkou provozu jezdí také stále větší počet středních škol, například v rámci Dne na Jaderce. Kromě štěpného reaktoru fakulta spravuje unikátní pokusný reaktor pro zvládnutí řízené termojaderné fúze, tokamak GOLEM, který získala roku 2007 ve spolupráci s AV ČR.\n\nPod záštitou FJFI fungují spolky Tralalalala zajišťující sportovní vyžití na fakultě a Studentská unie při FJFI ČVUT v Praze, která organizuje akce jako Noc na Jaderce, reprezentační ples Všejaderná fúze či představení fakultního divadelního spolku Nucleus.\n\nFakulta architektury (FA) ČVUT v Praze je největší institucí v ČR, která poskytuje vysokoškolské vzdělání ve studijních programech Architektura a urbanismus, Krajinářská architektura a Design. Fakultu sídlící v Nové budově ČVUT v akademickém roce 2015/16 studovalo 926 studentů v bakalářském cyklu, v navazujícím magisterském studiu 630 studentů (z toho 90 zahraničních) a v doktorském programu 170 studentů.\n\nVýuka architektury na Českém vysokém učení technickém má hlubokou tradici, se základy v samých počátcích existence Stavovské inženýrské školy (1707) a pražské polytechniky (1803 – 1920), kdy se na výuce podílela řada vynikajících českých architektů jako např. J. Fischer, Josef Zítek a Josef Schulz nebo Antonín Balšánek, Josef Fanta a Jan Koula. Od roku 1920 byla Vysoká škola architektury a pozemního stavitelství (od 1950 Fakulta) jednou ze sedmi vysokých škol ČVUT až do roku 1960, kdy sloučením několika fakult vznikla Fakulta stavební. Samostatná existence Fakulty architektury se obnovila v roce 1976 a studijní směr Pozemní stavitelství zůstal součástí velké Fakulty stavební.\n\nPo „sametové revoluci“ v roce 1989 došlo k výrazným změnám v organizaci i struktuře studia. Dosavadní klasický sytém typologicky rozdělených kateder nahradil systém volnější, založený na kombinaci znalostní výuky s tvorbou ve „vertikálním ateliéru“, v nichž vedle sebe pracují na různých typech projektů studenti druhého až pátého ročníku. Ateliéry vedou zkušení praktici, přední architekti, urbanisté a designéři z ČR i zahraničí. V roce 2015/16 probíhala na FA ČVUT výuka ve 44 vertikálních atelierech.\n\nProjekty studentů Fakulty architektury nezůstávají jen na papíře. Energeticky soběstačný dům AIR House, se kterým se tým studentů ČVUT zúčastnil mezinárodní soutěže Solar Decathlon pořádané Ministerstvem energetiky Spojených států (Department of Energy – DOE), funguje jako informační centrum ČVUT v dejvickém kampusu. A Laboratoř ticha, audiovizuální instalaci, navrženou pro český pavilon Světové výstavy EXPO 2015, lze navštívit v Národní zemědělské muzeum v Praze.\n\nFakulta má unikátní systém projektově orientované výuky, studenti tak od 4. semestru pracují na konkrétních projektech úzce spjatých s praxí. V rámci této výuky jsou řešena aktuální témata a problematiky z oboru dopravy a telekomunikací. Tento unikátní systém studia dává studentům možnost, vybrat si svou specializací až po absolvování 1,5 roku všeobecného studia. V současné době na fakultě studuje 1012 studentů ať už v bakalářském, magisterském či doktorském studijním programu. Fakulta je lokalizována nejen v Praze, ale má i detašované pracoviště v Děčíně s plnohodnotnou výukou.\n\nPřestože je Fakulta dopravní jednou z nejmladších na ČVUT, patří její absolventi k těm nejžádanějším na trhu práce v oblastech spojených s dopravou, telematikou a telekomunikacemi. Za svou 25letou existenci vybudovala mnoho unikátních vědecko-výzkumných pracovišť, na kterých projektová výuka probíhá, díky kterým je úzce spjata s praxí a podílí se na řešení řady grantových i komerčních projektů.\n\nNapříklad na modelu v Dopravním sále, lze bez rizika negativních dopadů na skutečný provoz nacvičovat technologii řízení železniční dopravy, řešení mimořádných situací, poruchových stavů apod. Dalším z více než 100 studentských projektů je například projekt MOTOSTUDENT, kdy studenti vyvíjí motocykl vlastní konstrukce a zúčastní se s ním mezinárodního klání studentských týmů z celého světa.\n\nV oblasti zahraniční spolupráce na poli studia je fakulta unikátní především svými dual-degree studijními programy, ať už ve spolupráci s evropskými univerzitami, tak i s americkou univerzitou UTEP ve studijním programu SMART CITIES. Absolventi těchto dual-degree studijních programů získávají závěrečné akademické tituly z obou univerzit.\n\nJe jedinou veřejnou vysokou školou ve Středočeském kraji se sídlem v Kladně a druhou nejmladší fakultou Českého vysokého učení technického v Praze. Složení studijních oborů, charakter výuky i zaměření vědecké a výzkumné činnosti vycházejí z interdisciplinárního charakteru školy, zahrnujícího spojení techniky, biologie i medicíny, s důrazem na praktickou výuku. V současné době na FBMI studuje ve všech formách studia (v některých oborech také v jazycích anglickém a ruském) téměř 2 000 studentů. Fakulta nabízí 9 bakalářských studijních oborů, 4 navazující magisterské a 2 doktorské studijní obory. Její absolventi mají velmi dobré uplatnění na trhu práce. Za třináct let svého působení vychovala téměř 1 600 absolventů bakalářského studia, téměř 1 000 absolventů magisterského studia a 27 absolventů doktorského studia.\n\nFBMI disponuje nejmodernějším laboratorním vybavením pro experimentální výuku a výzkum v mnoha oblastech, čítající na 30 specializovaných laboratoří, včetně těch, které simulují prostředí vybraných oddělení urgentní medicíny a intenzivní péče v nemocnicích, což lze v rámci ČR považovat v oblasti biomedicínského inženýrství za unikátní. K unikátním oblastem vědy patří i výzkum nanotechnologií pro zdravotnictví a senzorika pro biomedicínu, dále oblast biometrických systémů spojená se snímáním, zpracováním, přenosem, archivací biologických signálů, nacházející uplatnění také v medicíně katastrof, nebo výzkum interakce XUV záření s biologickými objekty. Unikátní výsledky dosahuje fakulta v oblasti nekonvenční umělé plicní ventilace, ve výzkumu kvantifikace rehabilitačního procesu, ve vyhodnocování polohy těla i končetin a očí. Fakulta zavádí metody Helth Technology Assessment v ČR.\n\nŠkola vytváří širokou výukovou základnu pro budoucí biomedicínské techniky a biomedicínské inženýry zahrnující kompletní unikátní soubor testerů bezpečnosti zdravotnických elektrických přístrojů od předních světových výrobců, analyzátorů a simulátorů vybraných fyziologických subsystémů, či parametrů a v neposlední řadě též unikátním reálným modelem řídicího a monitorovacího systému MEDICS pro elektrické rozvody v nemocničních zařízeních.\n\nZajišťuje zázemí pro pacientskou simulaci s využitím nejmodernějších prostředků zdravotnické techniky a pro výuku biomedicínské informatiky včetně možnosti si vyzkoušet v různých rolích nejčastěji používané nemocniční informační systémy v nemocničních zařízeních v Česku.\n\nFakulta informačních technologií je nejmladší fakultou ČVUT, vznikla 1. července 2009 a sídlí spolu s Fakultou architektury v Nové budově ČVUT. Škola zaměstnává celkem 125 akademiků z toho 7 profesorů, 21 docentů a 97 odborných asistentů. \n\nV akademickém roce 2019/2020 studuje na fakultě 2164 studentův 6 bakalářských oborech a 9 magisterských specializacích včetně jednoho doktorského programu. \n\nŠkola má k dispozici mnoho moderních laboratoří a odborných pracovišť, jako je laboratoř etického hackování, laboratoř pro výzkum bezpečnostních aspektů čipových karet, laboratoř 3D tisku, síťová multimediální laboratoř SAGElab  atd.\n\nKaždoročně škola pořádá významné konference, např. LinuxDays (mezinárodní komunitní konference týkající se zejména svobodného softwaru), P2D2 (mezinárodní vývojářská konference, která se zabývá relačním a open-source databázovým strojem PostgreSQL), The Prague Stringology Conference (vědecká konference z oblastí stringologie, překladačů, komprese dat, arbologie a konečných automatů), LawFIT (zabývá se právem v IT oblasti), ARCS (nejvýznamnější evropská vědecká konference o počítačových architekturách a operačních systémech) a mnoho dalších.\n\nHlavními oblastmi vzdělávání Masarykova ústavu vyšších studií jsou ekonomické a manažerské vzdělávání, inženýrská pedagogika a jazyková příprava. V tomto směru se MÚVS snaží obsáhnout kompletní portfolio vysokoškolských vzdělávacích programů, které propojují technické předměty s předměty humanitními a ekonomickými a doplňují tak široké spektrum technických oborů na ČVUT v Praze. Aktuálně (2017/18) zde studuje více než 1300 studentů v bakalářských, navazujících magisterských a doktorských studijních programech. Paralelně MÚVS nabízí výukové programy v rámci celoživotního vzdělávání, určené zejména absolventům českých a zahraničních vysokých škol, realizované formou studia při zaměstnání či krátkodobých kurzů. Kromě pedagogické činnosti se akademičtí pracovníci ústavu věnují základnímu a aplikovanému výzkumu. Jde především o výzkum v oblasti řízení podniku a financí podniku, ekonomie, rozhodování a strategického řízení, marketingu, strategické prostorové plánování, rozvoj měst a obcí, řízení ve veřejné správě, psychologie, sociologie a pedagogiky, historie techniky a průmyslového dědíctví.\n\nKloknerův ústav je samostatným pracovištěm Českého vysokého učení technického v Praze. Byl založen na ČVUT profesorem Františkem Kloknerem v roce 1921 pod názvem „Výzkumný a zkušební ústav hmot a konstrukcí stavebních“. Činnost a výsledky dosažené v posledním období prokazují významné postavení ústavu jak v rámci ČR, tak i ve světě zejména v oblastech diagnostiky, monitorování a hodnocení konstrukcí nebo výzkumu nových materiálů. Ústav má čtyři odborná oddělení (oddělení spolehlivosti, stavebních materiálů, mechaniky a experimentální) a akreditovanou laboratoř. Od roku 1986 je soudně-znaleckým pracovištěm v oboru stavebnictví.\n\nUCEEB vzniklo v roce 2010 jako samostatný vysokoškolský ústav ČVUT v Praze za podpory Evropského fondu pro regionální rozvoj a státního rozpočtu ČR. Budova v Buštěhradě byla slavnostně otevřena 15. 5. 2014.\n\nNa vzniku centra se podílely celkem čtyři fakulty – stavební, strojní, elektrotechnická a biomedicíny. Společně sestavily pět výzkumných programů, pro jejichž zajištění se ČVUT v Praze podařilo získat účelové finanční prostředky z operačního programu Věda a výzkum pro inovace, řízeným MŠMT ČR.\n\nUCEEB vznikl za účelem zjednodušení spolupráce univerzity s průmyslem. Přesněji řečeno, zaměřuje se na komercializaci výsledků výzkumu, transfer technologií, spolupráci s průmyslem a rozvoj synergické inovační kultury.\n\nJeho přidanou hodnotou je schopnost vyvíjet, inovovat a přicházet s originálními řešeními v oblasti trvale udržitelných budov v celém jejich životním cyklu, včetně zdravého vnitřního prostředí, s ohledem na úsporu investičních a provozních nákladů i energií.\n\nK dispozici má praktickou integraci know-how vědců a inženýrů převzatých ze čtyř fakult ČVUT z oblasti elektrotechniky, stavebního, biomedicínského a strojního inženýrství. Špičkové technologické vybavení výzkumné infrastruktury a rozmanitost laboratorního zařízení nabízí místním i zahraničním studentům možnost využívat laboratoře i zařízení pro studentské závěrečné práce, které jsou přednostně navrhovány pro zefektivnění technologií používaných komerčně pro průmysl.\n\nJedním z priorit univerzitního centra je propojovat vědu s průmyslem a spolupracovat na významných evropských a světových projektech.\n\nČeský institut informatiky, robotiky a kybernetiky (anglicky \"Czech Institute of Informatics, Robotics, and Cybernetics\", zkratkou CIIRC) je součástí Českého vysokého učení technického v Praze, založen byl 1. července 2013. Jeho posláním je být mezinárodně uznávaným výzkumným pracovištěm, podílejícím se na výuce studentů a místem pro přenos technologií do průmyslu. Od 7. listopadu 2013 probíhá v dejvickém areálu ČVUT výstavba dvou nových budov určených pro CIIRC. Výstavba má být dokončena a budovy osídleny na konci léta 2016. CIIRC bude sídlit v nově zrekonstruované budově v pražských Dejvicích, ve které dříve byla Technická menza a jedna z největších českých prodejen Billa.\n\nCIIRC se skládá z osmi výzkumných oddělení, jimiž jsou CYPHY: Kyberneticko-fyzikální systémy, INTSYS: Inteligentní systémy, IIG: Průmyslová informatika, RMP: Robotika a strojové vnímání, IPA: Průmyslová výroba a automatizace, COGSYS: Kognitivní systémy a neurovědy, BEAT: Biomedicína a asistivní technologie a PLAT: Vědecké řízení platforem. Výzkumná oddělení jsou dále členěná na výzkumné skupiny. V čele CIIRC stojí Vladimír Mařík. Po dobu stavby budovy se CIIRC rozvíjí v provizorních prostorech, také ve spolupráci s fakultami, součástmi ČVUT a dalšími institucemi. CIIRC postupně získává vlastní výzkumné projekty, zvyšuje počet výzkumných pracovníků a svůj výzkumný výkon.\n\nHlavním cílem Ústavu tělesné výchovy a sportu ČVUT ÚTVS je zlepšení kvality životního stylu co nejvyššího počtu studentů a akademických pracovníků prostřednictvím pravidelně prováděných sportovních aktivit. Současně spravuje a provozuje tělovýchovná zařízení ČVUT: sportovní haly, víceúčelové tělocvičny, posilovny, lezecké stěny, lukostřelecké střelnice, tenisové kurty atp.\n\nÚstav zajišťuje semestrální výuku TV na fakultách ČVUT, organizaci zimních a letních výcvikových kurzů v ČR i zahraničí, jednorázové sportovní akce pro studenty a zaměstnance a v neposlední řadě sportovní reprezentaci ČVUT na sportovních přeborech VŠ v ČR, Českých akademických hrách (ČAH), mezinárodních sportovních akcích. Týdně učí na 9 000 studentů s nabídkou přibližně 40 různých pohybových aktivit.\n\nV roce 2016 se ČVUT umístilo v hodnocení QS World University Rankings, které zahrnuje tisíce světových univerzit, ve skupině univerzit na 501. – 550. místě. V oblasti „Civil and Structural Engineering\" bylo ČVUT hodnoceno na 51. – 100. místě, v oblasti „Mechanical Engineering“ na 101. – 150. místě, v oblasti „Computer Science and Information Systems\" a „Electrical Engineering“ na 151. – 200. místě, v oblasti „Computer Science and Information Systems\" a „Electrical Engineering“ na 151. – 200. místě, a stejně tak i v oblastech „Mathematics“ a „Physics and Astronomy“.\n\nČeské vysoké učení technické v Praze má uzavřenu řadu smluv, buď v rámci mezivládních dohod, či na principu meziuniverzitní výměny studentů. Je zapojeno do celoevropských studijních programů Erasmus+, ATHENS, Erasmus Mundus a řady programů vědecko-výzkumných. \n\nČVUT se snaží uzavírat smlouvy o spolupráci především s univerzitami z první pětistovky mezinárodně uznávaného žebříčku QS World University Rankings. V současné době má platné dvoustranné dohody s 484 zahraničními institucemi, z čehož 89 je z prestižní skupiny univerzit do stého místa v žebříčku (Nanyang Technological University, Purdue University, Politecnico di Milano, Katolická univerzita v Lovani, TU Mnichov, TU Delft, TU Vídeň, KTH Stockholm, National University of Singapore). V posledních třech letech se ČVUT podařilo navázat kontakty a následně uzavřít bilaterální dohody například s izraelským TECHNIONEM (Israel Institute of Technology) z Haify, s jihoafrickou Stellenbosch University, s australskými University of South Australia v Adelaide a Queensland University of Technology v Brisbane, s korejskými Kyungpook National University v Tegu a se Sungkyunkwan University v Soulu.\n\nV rámci bilaterálních smluv probíhají výměny zejména s mimoevropskými univerzitami v Severní, Střední i Jižní Americe, v Asii a Austrálii. Nejvyšší zájem studentů je o země jako jsou Kanada, Austrálie, Singapur, USA a Japonsko (seřazeno od Zemí o které je nejvyšší zájem). Každoročně vyjíždějí studenti rovněž do dalších atraktivních destinací, jako jsou Argentina, Brazílie, Čína, Hong Kong, Indie, Indonésie, Jihoafrická republika, Jižní Korea, Kostarika, Mexiko, Nový Zéland, Peru, Ruska a Taiwan.\n\nV rámci programu Erasmus směřuje přes 50 % studentů na studijní pobyty do 4 zemí – Francie, Německa, Velké Británie a Španělska (odkud také do Česka přijíždí nejvíce studentů). Každoročně kolem 700 studentů ČVUT pobývá 1–2 semestry v zahraničí na partnerských univerzitách.\n\nV současné době má ČVUT 21 platných dohod o společných diplomech, především na Fakultě stavební, kde se studenti mohou přihlásit do pěti společných studijních programů. Dále čtyři programy na získání společného diplomu nabízí Fakulta elektrotechnická, po dvou programech Fakulta dopravní a Fakulta strojní, jeden program získala Fakulta biomedicínského inženýrství. Z partnerských zahraničních univerzit jmenujme alespoň ty nejvýznamnější: Padovská univerzita, Katalánská polytechnika, École Nationale des Ponts et Chaussées, École Centrale de Nantes, RWTH Aachen, TU Mnichov, Trinity College Dublin, Universita v Coimbře, Tomská polytechnická univerzita, University of Linköping, University of Texas at El Paso, National Tsing Hua University.\n\nČeské vysoké učení technické v Praze nabízí 69 studijních programů v anglickém a ruském jazyce, a to v bakalářském, magisterském i doktorském studiu.\n\nV současné době svůj akademický život na ČVUT tráví více než 3500 zahraničních studentů ze 117 zemí světa. Z nich kolem 750 přijíždí jako studenti výměnných programů. Ze statistik vyplývá, že každý šestý student ČVUT pochází ze zahraničí.\n\nVýraznou měrou narostl počet \"studentů samoplátců\", za poslední roky došlo k navýšení počtu těchto studentů. V roce 2016 se jejich počet zvýšil na 448. Pocházejí z více než 40 zemí, nejvyšší zastupení mají studenti z Indie (107), Kazachstánu (27), Ruska (27) a  Ukrajiny (16). Nejvíce z nich studuje momentálně na Fakultě strojní (181). Studium probíhá v malých studijních skupinách, což přispívá k individuálnímu přístupu ke studentům.\n\nV dubnu 2012 ČVUT spustilo web studyatctu.com, kde uchazeči najdou kompletní informace. Zájemci o studium na ČVUT je poskytnuta veškerá péče od prvních kroků nejen na úrovni studijních informací, ale také problémů souvisejících se životem v cizí zemi. Od vždy aktuálních informací o možnostech studia v anglickém jazyce, procesu výběrového konání, získaní víz, nostrifikace předešlého studia, ubytování, informace o životních nákladech, až po kulturní život v Praze a možnosti cestování. Se svými dotazy se mohou obrátit na tzv. Student Advisora na e-mail, Skype nebo na Facebooku prakticky nonstop.\n\nNa pozitivní zkušenosti se získáváním zahraničních studentů-samoplátců navazuje od roku 2015 projekt Study in Prague, koordinovaný prostřednictvím ČVUT, sdružující pět významných pražských veřejných vysokých škol. Kromě ČVUT jsou členy Univerzita Karlova, VŠCHT, VŠE, a ČZU. Cílem je představit Prahu jako atraktivní místo ke studiu, nabízející úplnou škálu studijních programů v angličtině a pestrý studentský život. Tento projekt přispívá k dalšímů nárůstu studentů-samoplátců na všech zapojených univerzitách.\n\nVýznamnou roli při péči o zahraniční studenty sehrává na škole působící International Student Club (ISC). Ten například organizuje tzv. buddy program, v němž čeští studenti pomáhají studentům ze zahraničí překonávat počáteční kulturní rozdíly prostřednictvím pestré nabídky mimoškolních aktivit (mj. prezentace zahraničních škol, jazykové kurzy typu student učí studenty, exkurze, sport a výlety). Zároveň pomáhají českým studentům ke zvyšování jazykových znalostí a získávání zahraničních přátel).\n\nVýsledkem dobré práce se zahraničními studenty je i fakt, že v současné době většina dotázaných studentů samoplátců (80%) označuje ČVUT jako první alternativu při svém výběru univerzitního studia.\n\nŠkola má vlastní stravovací zařízení (menzy) i ubytovací zařízení (koleje) – celkem 8 000 lůžek. Menzy a koleje, i včetně sportovišť, spravuje Správa účelových zařízení (SÚZ).\n\n\n\nJednotlivé jídelny nabízejí denně široký výběr pokrmů.Ty lze vyhledat na následujícím odkazu.\n\n\nStudentské organizace jsou nedílnou součástí vysokoškolského studentského života a zájem o ně se mezi studenty rok od roku zvyšuje. Aktivity studentských organizací jsou velmi rozmanité, od kulturních a sportovních, přes odborné až po mezinárodní. Členové studentských organizací a klubů vykonávají mnohdy vysoce kvalifikované činnosti spojené s jejich provozem, či s jejich vlastní náplní, a to zpravidla bez nároků na honorář.\n\nStudentská unie ČVUT (dále jen SU ČVUT) vznikala z iniciativy samotných studentů, zejména z Akademického senátu ČVUT pod vedením tehdejšího místopředsedy AS ČVUT za studenty Jaroslava Kuby za pomoci řady dalších studentů postupně od října 1997. V současné době je tvořena centrálou, kontrolním výborem, kolejními, zájmovými a externími kluby. Rozhodování o budoucnosti SU ČVUT má na starosti parlament Studentské unie ČVUT, který je tvořen patnácti delegáty z řad klubů, delegátem za Akademický senát ČVUT a presidentem unie. SU ČVUT zastupuje studenty před univerzitou a Správou účelových zařízení ČVUT. Taktéž organizuje společenské, kulturní a sportovní akce a podílí se na reprezentaci univerzity v rámci veřejných akcí. Bližší informace o SU ČVUT naleznete na webu www.su.cvut.cz. Taktéž nás můžete sledovat na facebooku.\n\nStudentská unie ČVUT zajišťuje:\n\n\nStarají se o blaho studentů ubytovaných na koleji, poskytují svým členům připojení k internetu a další služby jako tisk dokumentů, vlastní emailovou schránku, webový prostor, digitální televizi po síti jiné projekty. Komunikují s vedením koleje, spravují a půjčují zájmové místnosti. Kromě toho pořádají také různé společenské, sportovní a vzdělávací akce. Za všechny lze jmenovat ten největší, strahovský Silicon Hill.\n\nStudenti ČVUT mají své rozličné zájmy a jejich technická duše si čas od času také potřebuje povyrazit. Zájmové kluby přináší do života studentů zábavu, poučení i oddech, ale i sport. Nabízejí jak příjemné prostředí, tak možnost otevřené diskuse na různá témata nebo možnost poměřit síly v různých hrách.\n\nKluby zahraničního typu se starají o zahraniční studenty, kteří přijedou na ČVUT a pomáhají jim překonávat počáteční obtíže v neznámém prostředí. Také nabízejí studentům vycestovat na praxi do zahraničí, podívat se do světa a něco se přiučit. Aktivity zahraničních klubů jsou však podstatně širší a zahrnují pořádání různých akcí a mnoho dalšího. Zahraniční kluby zahrnují IAESTE, International Student Club ČVUT a BEST.\n\nVystoupení britského orchestru a sboru „The Cambridge orchestra and chorus“ v říjnu 2006 na jednom z koncertů konaných k 300. výročí vzniku ČVUT podnítilo prorektora ČVUT prof. Vejražku k předložení návrhu opatření vedoucích ke vzniku orchestru. Dirigentská taktovka byla svěřena Janu Šrámkovi spolu s úkolem budovat \"reprezentační těleso ČVUT\". Zakrátko vznikl malý smyčcový ansámbl a flétnový soubor, který působí i jako samostatné hudební těleso. \"Orchestr ČVUT\" je jedinečné hudební univerzitní těleso, které propojuje profesionální mladé umělce, s neprofesionálními hudebníky studující vysokoškolské obory. Aby jejich koncerty byly co nejzajímavější jak pro publikum, tak pro samotné členy orchestru, zvou ke spolupráci vynikající sólisty a renomované hudebníky české hudební scény.\n\nStálým působištěm orchestru je pražská Betlémská kaple, kde pořádá své pravidelné koncerty. Orchestru se dostává pozvání i k vystoupením mimo akademickou obec ČVUT, např. na podzim 2008 v Senátu České republiky a v září 2009 ve Španělském sále Pražského Hradu. V květnu 2013 soubor vystoupil také na slavné University of Cambridge k příležitosti konání akce \"Jewels of Czech Music\" v Emmanuel United Reformed Church.\n\nSmíšený Pěvecký sbor ČVUT je uměleckým sdružením s tradicí sahající až k roku 1949. Se svými skoro sto členy patří k největším pražským hudebním tělesům. Kromě studentů, absolventů a profesorů ČVUT jsou v jeho řadách i další zájemci o sborový zpěv nejrůznějších povolání. Přestože jde o amatérský sbor, vystřídalo se během historie v jeho vedení mnoho vynikajících profesionálních hudebníků. Repertoár sboru obsahuje vážnou hudbu od renesance až po současnost, přičemž zvláštní pozornost je věnována hudbě českých autorů. Mimo to se ale sbor nebrání i jiným hudebním žánrům, ať už se jedná o úpravy lidových písní, spirituály, či aranže rockové a populární hudby. Pěvecký sbor ČVUT pravidelně účinkuje na koncertech a hudebních festivalech jak v ČR, tak v zahraničí, přičemž spolupracuje s mnoha profesionálními sólisty a hudebními tělesy (Symfonický orchestr Českého rozhlasu, Severočeská filharmonie Teplice, Hudba Hradní stráže a policie České republiky…) s nimiž vystupuje na předních pražských koncertních pódiích (Dvořákova síň Rudolfina, Smetanova síň Obecního domu, Sál paláce Žofín, Španělský sál Pražského hradu, Katedrála sv. Víta ad.). Sbor již několikrát natáčel pro Českou televizi a bývá zván Kanceláří prezidenta republiky k uměleckému vystupování při slavnostních příležitostech a výročích ČR.\n\nSbormistrem tělesa je Jan Steyer.\n\nV roce 1979 byl založen \"Symfonický orchestr\" a v roce 1984 pak \"Komorní orchestr\". Obě tělesa vznikla jako orchestry SÚDOP, následně od roku 1990 po dobu cca tří let působila jako orchestry ČSD a v roce 1993 se stala orchestry ČVUT. Byť orchestry původně sdružovaly hráče z řad zaměstnanců SÚDOPu, mohou se dnes do orchestru přihlásit i ti, kteří nejsou s touto firmou spojeni a ani nemusejí být studenty či absolventy ČVUT.\n\nOrchestry jako dirigent vedl Ivo Kraupner, který byl vystřídán Janem Štrosem a od roku 2009 stojí v jeho čele Lukáš Kovařík. Tělesa vystupovala jak v České republice (například v Miličíně či v pražské Betlémské kapli, Smetanově síni Obecního domu nebo Dvořákově síni Rudolfina), tak i v zahraničí (Rakousko, Německo, Španělsko nebo Vatikán). S orchestry spolupracovali též i významní hudebníci (například houslista Čeněk Pavlík).\n\nVrcholným představitelem a reprezentantem ČVUT navenek je rektor jmenovaný prezidentem republiky.\n\nRektor má k dispozici jako poradní orgány kolegium rektora (prorektoři, děkani jednotlivých fakult, kvestor, kancléř a předseda AS ČVUT), grémium rektora (členové kolegia, ředitelé součástí ČVUT a místopředseda AS ČVUT za studenty) a vedení ČVUT (rektor, prorektoři, kvestor, kancléř a předseda AS ČVUT). Prorektoři zastupují rektora v oblastech, které jim rektor určí (pro zahraniční vztahy, pro vědeckou a výzkumnou činnost, pro studium a studentské záležitosti, pro rozvoj a pro informační systém). Za výkon své činnosti rektor zodpovídá akademickému senátu, který je samosprávným zastupitelským orgánem, voleným akademickou obcí ČVUT na tříleté funkční období. V senátu je každá fakulta zastoupena třemi akademickými pracovníky a dvěma studenty. Rektorát, vysokoškolské ústavy a další součásti ČVUT jsou dohromady zastoupeny třemi akademickými pracovníky a dvěma studenty. Senát mimo jiné schvaluje vnitřní předpisy, rozpočet předložený rektorem, kontroluje hospodaření a schvaluje výroční zprávu a dlouhodobý záměr. Řízení hospodaření a vnitřní správu školy má na starosti kvestor. Dlouhodobý záměr školy a studijní programy projednává a schvaluje vědecká rada ČVUT, jejímiž členy jsou významní představitelé oborů, ve kterých škola působí.\n\nNa činnost univerzity dohlíží správní rada ČVUT (jmenovaná ministrem školství), která kontroluje hlavně rozpočet či dlouhodobý záměr školy. Každá fakulta má v čele děkana jako nejvyššího představitele, akademický senát fakulty, tedy zastupitelský orgán, který děkana volí, a vědeckou radu, která spravuje studijní plány. Poradním orgánem děkana jsou kolegium děkana a grémium děkana. Svými zástupci pro některé činnosti jmenuje děkan proděkany a svého tajemníka.\n\nKaždá fakulta má svou disciplinární komisi, která projednává přestupky studentů zapsaných na dané fakultě. Přestupky studentů ČVUT zapsaných na mimofakultních vysokoškolských ústavech projednává disciplinární komise ČVUT.\n\nČlenové akademické obce ČVUT a ostatní zaměstnanci se řídí etickými principy vzájemných vztahů na ČVUT i vztahů vůči společnosti. Souhrn těchto základních principů je zakotven v Etickém kodexu ČVUT. Strategické vize a mise lze nalézt ve Strategii ČVUT.\n\nSpolek absolventů a přátel ČVUT (www.absolventicvut.cz) byl založen v roce 2014. Jeho účelem je navázání kontaktu s těmi, kteří na nejstarší a největší technické univerzitě v ČR studovali již před lety a zároveň má ČVUT zájem prostřednictvím spolku udržet kontakt s těmi, kteří teprve absolvovat budou. Absolventi, respektive členové spolku, mají možnost získávat pravidelné informace o dění na své Alma Mater a mohou se tak zúčastňovat akcí (koncerty, plesy, kurzy, přednášky, atd.) pořádaných na ČVUT. Dále mohou navštěvovat pravidelná setkávání, která spolek pro své členy organizuje. Mezi členy spolku jsou nejen ti, kteří již ukončili své studium na ČVUT, ale i studenti a zaměstnanci univerzity.\n\nVítáni jsou všichni, kteří mají k Českému vysokému učení technickému v Praze vztah!\n\nSpolek Alumni ČVUT v současné době pořádá sbírku na podporu realizace klasických píšťalových varhan (http://varhany.cvut.cz) do Betlémské kaple, která již řadu let slouží všem studentům jako slavnostní brána pro vstup i opuštění univerzity.\n\n\n\n\n\n"}
{"id": "507372", "url": "https://cs.wikipedia.org/wiki?curid=507372", "title": "Národní park Hortobágy", "text": "Národní park Hortobágy\n\nNárodní park Hortobágy (\" \") je největší a nejstarší národní park v Maďarsku. Je pojmenován po obci Hortobágy, která v blízkosti národního parku leží. Leží na východě Maďarska mezi městy Miskolc a Debrecín. Jeho hlavní součástí je step (pusta) při toku řeky Tisy. Byl založen v roce 1973, zaujímá plochu 801,35 km² a jeho podstatná část (748 km²) je od roku 1999 zapsána na seznamu světového dědictví UNESCO. Průměrná nadmořská výška parku je 90 m n. m. Kromě kulturní krajiny pusty jsou předmětem ochrany i mokřady, rybníky, rašeliniště a část jezera Tisza-tó.\n\nNárodní park Hortobágy je domovem několika ohrožených druhů živočichů. V mokřadech a vodních stanovištích bylo zjištěno více než 330 druhů ptáků. V remízcích a stromořadích hnízdí poštolka rudonohá (\"Falco vespertinus\"), raroh velký (\"Falco cherrug\"), orel královský (\"Aquila heliaca\"), káně bělochvostá (\"Buteo rufinus\"). Nezalesněné biotopy obývá drop velký (\"Otis tarda\"), křepelka polní (\"Coturnix coturnix\"), koroptev polní (\"Perdix perdix\"), dytík úhorní (\"Burhinus oedicnemus\"), ouhorlík stepní (\"Glareola pratincola\"), skřivánek krátkoprstý (\"Calandrella brachydactyla\"). Během jarních a podzimních tahů vedle dalších druhů zastavuje kvůli odpočinku i jeřáb popelavý (\"Grus grus\").\n\nZe savců zde žije sysel obecný (\"Citellus citellus\"). Jako hospodářská zvířata tady správa národního parku chová maďarské ovce – racky – a maďarského stepního skota. Obě plemena patří ke genovým rezervám Maďarska.\n\n"}
{"id": "507375", "url": "https://cs.wikipedia.org/wiki?curid=507375", "title": "Třída Kamikaze (1922)", "text": "Třída Kamikaze (1922)\n\nTřída \"Kamikaze\" (: 神風型 \"Kamikaze-gata\"), též někdy třída \"Kijokaze\", sestávala z devíti „torpédoborců první třídy“ (一等駆逐艦 \"ittó kučikukan\") japonského císařského námořnictva, postavených v letech 1921 až 1925. \"Kamikaze\" vycházely z předchozí třídy \"Minekaze\" a lišily se pouze drobnými změnami konstrukce. Během druhé světové války již byly zastaralé a tak sloužily hlavně jako doprovodná plavidla a rychlé transportéry.\n\nSedm jednotek bylo ztraceno během bojů v Pacifiku. Čtyři z nich měly na svědomí ponorky, dvě jednotky byly potopeny letadly a jedna padla za oběť pobřežní baterii na atolu Wake. Dvě zbývající jednotky válku přečkaly a jedna z nich byla použita jako repatriační plavidlo.\n\nVšechny jednotky byly pojmenovány podle meteorologických jevů souvisejících s větrem (風 \"kaze\" znamená „vítr“).\n\nTorpédoborce třídy \"Kamikaze\" navázaly na předchozí třídu \"Minekaze\" – konkrétně na její poslední tři jednotky tvořící podtřídu \"Nokaze\" – ze které převzaly rozmístění hlavňové a torpédové výzbroje. Ta sestávala ze čtyř 120mm kanónů typu 3. roku a tří otočných dvouhlavňových torpédometů modelu 1921. Od třídy \"Minekaze\" se \"Kamikaze\" lišily detaily můstku, rozšířením trupu o 0,1 metru a zvětšením standardního výtlaku o 55 tun. Tato velká podobnost vede některé autory – například Evans & Peattie – k tomu, že jednotky třídy \"Kamikaze\" řadí pod třídu \"Minekaze\".\n\nStavba torpédoborců třídy \"Kamikaze\" probíhala na základě plánu rozvoje císařského námořnictva 8-8 (八八艦隊案 \"hači-hači kantai-an\"). Celkem mělo být postaveno jedenáct jednotek, ale kvůli omezením vzniklým v důsledku podepsání washingtonské konference byly dvě jednotky zrušeny. Paralelně k třídě \"Kamikaze\" byly stavěny i „torpédoborce druhé třídy“ (二等駆逐艦 \"nitó kučikukan\") třídy \"Wakatake\".\n\nHlavní nástavba měla čtyři úrovně: dolní patro na horní palubě ( \"džóbu kanpan\"), druhé patro horní můstkové paluby ( \"džóbu kankjó\"), můstek ( \"rašin kankjó\") a plošinu se světlometem a dálkoměrem. Otevřený můstek měl přední stěnu chráněnou plechem a prosklenými okny. Nad přední částí můstku byla kostra, přes kterou se jako ochrana před nepříznivým počasím dala natáhnout plachta. Plošina nad můstkem nesla 40cm světlomet a 2m stereoskopický dálkoměr. Na křídlech můstku se rovněž nacházely oba protiletadlové kulomety.\n\nPohon prvních pěti jednotek třídy \"Kamikaze\" zajišťovaly (stejně jako u \"Minekaze\") dvě soustavy v Japonsku licenčně vyrobených parních turbín \"Micubiši Parsons\". Každá sestava se skládala z jedné vysokotlaké a jedné nízkotlaké turbíny, které přes převodovku poháněly jednu hřídel. Každá sestava měla výkon 19 250 k (14 158,4 kW) při 400 otáčkách lodního šroubu za minutu. Nárůst výtlaku a šířky lodí při zachování stejné pohonné soustavy vedl k poklesu maximální rychlosti na 37,2 uzlů (68,89 km/h). Vysokotlaké turbíny měly (na rozdíl od \"Minekaze\") každá navíc dva stupně pro plavbu cestovní rychlostí, které byly při plavbě maximální rychlostí vynechány.\n\nSytou páru turbínám dodávaly čtyři vodotrubné kotle \"Ro-gó Kanpon šiki\", přičemž přední komín odváděl spaliny z 1. a 2. a zadní komín ze 3. a 4. kotle.\n\nPoslední čtyři jednotky se od prvních pěti odlišovaly v několika detailech, kvůli kterým jsou tyto jednotky označovány jako podtřída \"Oite\":\n\nVe třicátých letech byl změněn tvar komínů, jejichž konce byly zešikmeny.\n\nZa druhé světové války byla výzbroj přežívajících jednotek modifikována. Zejména došlo k posílení protiletadlové výzbroje. V letech 1941 a 1942 byla demontována 120mm děla č. 4 (na zádi) a lodě obdržely až deset 25mm kanónů typu 96. V roce 1944 nesly lodě třináct až dvacet 25mm hlavní.\n\nPůvodně se počítalo s tím, že jednotky třídy \"Kamikaze\" ponesou jména větrů, obdobně jako předchozí třída \"Minekaze\". První jednotka pak měla nést jméno \"Kijokaze\" (清風) nebo \"Sojokaze\" (微風), což vede někdy k označování třídy \"Kamikaze\" (jak byla nakonec první jednotka přejmenována) jako třídy \"Kijokaze\". Jména jim ale nebyla přidělena a lodě byly pouze opatřeny lichým číslem (například 第一駆逐艦 \"Dai-iči kučikukan\" ~ „1. torpédoborec“). Sudá čísla pak byla přidělena torpédoborcům třídy \"Wakatake\". Dne 24. dubna 1924 bylo k řadové číslovce přidáno 号 (\"gó\" ~ číslo, položka), takže název pak zněl například 第一号駆逐艦 \"Dai-iči-gó kučikukan\" ~ „torpédoborec číslo 1“. Dne 1. srpna 1928 pak došlo k přejmenování, kdy byla jednotkám přidělena jména související s větrem. z roku 1934 dokládá souběžné používání jména (viz katakanou psaný nápis 「ゼカルハ」 na boku – psal se ještě zprava doleva) a čísla (viz číslo „5“ na přídi).\n\n\n"}
{"id": "507384", "url": "https://cs.wikipedia.org/wiki?curid=507384", "title": "Jan II. Pňovický ze Sovince", "text": "Jan II. Pňovický ze Sovince\n\nJan II. Pňovický (Pňovský) ze Sovince byl moravský šlechtic, který pocházel z rodu pánů ze Sovince. \n\nJanův stejnojmenný děd Jan Pňovický ze Sovince byl významnou moravskou osobností, když za stával funkci nejvyššího olomouckého sudího. Jeho syn Hynek jeho proslulosti nedosáhl, ovšem jeho syn vrátil svému rodu jeho význam.\n\nPrvní písemná zmínka o Janovi ze Sovince a Pňovic pochází z roku 1466, kdy ho jeho matka Eliška z Kunštátu vzala na spolek na polovinu svého jmění. V následujících letech se Jan uváděl na různých listinách, týkajících se zejména soudních sporů. Nacházíme ho však i na významných státních listinách, např. roku 1477 pečetil v Brně landfrýd, obdobnou listinu pečetil roku 1484 v Budíně. Jan Pňovický stejně jako jeho děd budoval svoji kariéru na základě dobrého vztahu s panovníkem. Dne 21. října 1486 vystupuje poprvé jako nejvyšší sudí olomouckého soudu. \n\nJan se neustále snažil zlepšovat své hospodářské poměry, o čemž svědčí řada listin. Velice často také vystupoval ve sporech s Janem Heraltem z Kunštátu, což vyvrcholilo v roce 1490, kdy po jeho smrti získal rodový hrad Sovinec, který se tak vrátil pánům ze Sovince zpět po deseti letech. \n\nRoku 1492 se Jan Pňovický ze Sovince účastnil významného zasedání v Budíně, kde Vladislav Jagellonský řešil spor mezi nižší a vyšší šlechtou. V tomtéž roce je první písemná zmínka o jeho manželce Machně z Lomnice. Funkci olomouckého sudího opustil Jan v roce 1493 a v letech 1494–1507 se uvádí jako nejvyšší sudí markrabství moravského. I když vykonával tyto významné státní funkce, sám byl často účastníkem sporů, které se táhly jeho životem. \n\nJan jako významná osobnost začal na přelomu 15. a 16. století přestavovat hrad Sovinec v reprezentativní sídlo. Vystavěl jižní pozdně gotický palác a ve stavebním rozvoji pak pokračovali i jeho potomci. Jan Pňovický ze Sovince uvedl roku 1499 díky svému politickému vlivu svého syna Voka Pňovického ze Sovince do funkce olomouckého purkrabího. Jan zemřel v druhé polovině roku 1507. Zanechal po sobě dva syny a dvě dcery.\n\n"}
{"id": "507392", "url": "https://cs.wikipedia.org/wiki?curid=507392", "title": "Aerosolový rozprašovač", "text": "Aerosolový rozprašovač\n\nAerosolový rozprašovač (často nazývaný sprej nebo spray) je druh dávkovacího systému, který tvoří aerosol kapalných částic. Používá se s plechovou nádobkou či láhví, obsahující kapalinu pod tlakem. Otevře-li se ventil, kapalina je vytlačována ven malým otvorem a vytváří aerosol (mlhu). Při expanzi hnacího plynu se vypařuje část jeho zkapalněné fáze, což udržuje v nádobce tlak. Vně nádobky se kapičky hnací látky rychle vypařují a umožňují tak velmi jemné rozptýlení vystřikované kapaliny. Mezi typické kapaliny dávkované pomocí aerosolového rozprašovače patří například insekticidy, deodoranty nebo nátěrové hmoty. Jako atomizéry se označují zařízení, která pro stejný účel používají místo stlačeného plynu mechanickou pumpu.\n\nPokud by byla nádobka spreje naplněna pouhým stlačeným plynem, musel by tento mít nebezpečně vysoký tlak, anebo by bylo množství plynu malé a plyn by rychle ubýval. Obvykle se tedy jako hnací plyny používají páry kapalin s bodem varu lehce pod úrovní pokojové teploty. To znamená, že v tlakové nádobce páry existují v termodynamické rovnováze s příslušnou kapalinou pod tlakem, který je vyšší než tlak atmosférický (a je schopen vytlačovat obsaženou kapalinu), není však nebezpečně vysoký. Jak plyn uniká, je ihned nahrazován vypařováním kapaliny. Protože má hnací plyn v nádobce formu kapalné fáze, měl by být mísitelný s příslušnou kapalinou nebo v ní rozpuštěný.\n\nDříve se často používaly freony (CFC), ovšem od účinnosti Montrealského protokolu v roce 1989 jsou téměř ve všech státech nahrazovány jinými látkami, protože mají negativní účinky na ozónovou vrstvu Země. Nejčastější náhradou jsou směsi těkavých uhlovodíků, typicky propanu, n-butanu a isobutanu. Používá se také dimethylether (DME) a methylethylether. Všechny tyto látky mají nevýhodu ve značné hořlavosti. Pro potravinářské výrobky se používají také oxid dusný (např. pro šlehačku) a oxid uhličitý (např. oleje ve spreji). Pro medicinální aerosoly, například inhalátory pro astmatiky, se používají hydrofluoralkany (HFA): buď HFA 134a (1,1,1,2,-tetrafluorethan) nebo HFA 227 (1,1,1,2,3,3,3-heptafluorpropan), případně kombinace obou.\n\nV České republice jsou technické požadavky na aerosolové rozprašovače určeny nařízením vlády č. 194/2001 Sb. (v návaznosti na zákon č. 22/1997 Sb., o technických požadavcích na výrobky), v souladu s právem Evropských společenství. Nařízení definuje požadavky na konstrukci aerosolových rozprašovačů, jejich označování, pracovní a zkušební tlaky apod., a určuje také zkoušky, které je třeba provést pro účely posouzení shody před uvedením na trh.\n\n"}
{"id": "507398", "url": "https://cs.wikipedia.org/wiki?curid=507398", "title": "Marie z Tecku", "text": "Marie z Tecku\n\nMarie z Tecku (narozená jako \"Victoria Mary Augusta Louise Olga Pauline Claudine Agnes\"); 26. května 1867 Londýn – 24. března 1953 Londýn) byla od 6. června 1893 do 20. ledna 1936 manželka britského krále Jiřího V. Královna Velké Británie a císařovna indická v letech 1910–1936; královna-vdova od 1936 roku do smrti.\n\nMarie byla spřízněna s panujícím královským rodem. Její matka byla (stejně jako královna Viktorie) vnučkou krále Velké Británie, Jiřího III. Přes otce byla spřízněná i s Habsburky.\n\nPrincezna Mary se narodila 26. května 1867 v Kensingtonském paláci v Londýně jako dcera vévody Františka z Tecku a vévodkyně Marie Adelaidy z Cambridge (Francis byl synem knížete Alexandra Württemberského z morganatického manželství). Byla nejstarší ze čtyř dětí – měla tři mladší bratry: Adolfa, Francise a Alexandra. 27. června 1867 byla pokřtěna v Královské kapli Kensingtonského paláce; obřad celebroval Charles Longley, arcibiskup canterburský. Jejími kmotry byli královna Viktorie (po níž dostala Marie první jméno), princ z Walesu Eduard (budoucí král Eduard VII. a její budoucí tchán) a vévodkyně z Cambridge.\n\nV prosinci 1891 se Mary zasnoubila se svým vzdáleným bratrancem Albertem Viktorem, nejstarším synem prince Waleského. Zásnuby byly dílem královny Viktorie, které záleželo na tom, aby princův temperament byl usměrňován silnou povahou a konzervativními názory Mariinými. Princ však ještě před svatbou zemřel.\n\nMarie se poté zasnoubila s mladším bratrem Albertovým, Jiřím (budoucím králem Jiřím V.) Jejich manželství se ukázalo být velmi zdařilým. Princ svou ženu velmi miloval, v době své nepřítomnosti v Anglii jí psal dlouhé dopisy, velmi láskyplné a romantické; nikdy neměl milenku.\n\nNež se stala královnou, nosila Mary tituly \"vévodkyně z Yorku\" (1893–1901), \"vévodkyně z Cornwallu\" (1901) a \"princezna Waleská\" (jako žena následníka trůnu; 1901–1910). Od roku 1936, po smrti svého muže, byla titulována jako \"královna vdova\" (\"Queen Dowager\").\n\nMary dala život šesti dětem. Dva z jejích synů se stali anglickými králi: Eduard VIII. (v roce 1936, kdy nastoupil na trůn i abdikoval kvůli manželství s Walis Simpsonovou) a Jiří VI. (nastoupil na trůn po abdikaci svého bratra, panoval v letech 1936–1952). Jejím synem byl rovněž \"zapomínaný princ\" – John (1905–1919), který byl izolován od společnosti, když se ukázalo, že trpí epilepsií; zemřel ve věku 13 let.\n\n\n"}
{"id": "507401", "url": "https://cs.wikipedia.org/wiki?curid=507401", "title": "Wednesday Morning, 3 A.M.", "text": "Wednesday Morning, 3 A.M.\n\nWednesday Morning, 3 A.M. je debutové album folkového dua Simon & Garfunkel, vydané 19. října 1964. Producentem byl Tom Wilson, režisérem Roy Halee. Album po svém vydání propadlo, ale bylo znovuvydáno v lednu 1966, aby zúročilo úspěch v rozhlase a dosáhlo na třicátou příčku žebříčku časopisu Billboard. Nejznámější skladbou alba je akustická verze písně \"The Sound of Silence\". Na mnoha koncertech Art Garfunkel zmiňoval, že během focení pro obal tohoto alba bylo mnoho z fotografií nepoužitelných z důvodu sprostého nápisu na zdi v pozadí, který se později stal inspirací pro skladbu \"A Poem on the Underground Wall\".\n\n\n\n\n<nowiki>*</nowiki> Paul Kane je jeden z pseudonymů Paula Simona.\n\nVydáno jako součást sady Simon & Garfunkel Collected Works, LP a CD.\nColumbia Records LP CL-9049 (mono), CS-9049 (stereo), CD CK 9049. Také jako CBS LP 63370 (CL 2249) (UK).\n\n"}
{"id": "507411", "url": "https://cs.wikipedia.org/wiki?curid=507411", "title": "František Václav Mareš", "text": "František Václav Mareš\n\nFrantišek Václav Mareš (20. prosince 1922 Benešov – 3. prosince 1994 tamtéž) byl český jazykovědec, slavista, bohemista, makedonista, paleoslovenista, literární historik, etymolog, lexikograf, paleograf, textolog, publicista, editor staroslověnských a církevněslovanských literárních památek, vysokoškolský pedagog.\n\nPo válečné maturitě na gymnáziu v Benešově (1941) se vyučil drogistou,v letech 1945–1948 vystudoval na Filozofické fakultě Univerzity Karlovy bohemistiku a rusistiku, následující dva roky (1948–1950) působil v Praze-Žižkově jako gymnaziální profesor.Doktorát filozofie získal na FF UK v roce 1950 (disertační práce o hláskosloví a lexiku Pražských hlaholských zlomků),následně byl vědeckým pracovníkem \"Komise pro staroslověnský slovník\" ČAVU (1950–1952), 1952–1968 pak \"Slovanského ústavu\" ČSAV.Souběžně po několik let vyučoval na FF UK, pražské \"Vysoké škole ruského jazyka\" a olomoucké Pedagogické fakultě Univerzity Palackého. Pracoval také v redakci časopisu \"Slavia\", v autorském kolektivu \"Slovníku jazyka staroslověnského\" a v \"Československém komitétu slavistů\".\n\nV roce 1956 mu z ideologických důvodů nebylo umožněno se habilitovat; mohl ale získat titul CSc.Emigroval a v letech 1968–1993 byl profesorem slavistiky na Vídeňské univerzitě\n(1968 mimořádný, 1972 řádný, od 1993 emeritní).Patřil k výrazným, mezinárodně uznávaným osobnostem slovanské filologie druhé poloviny 20. století, od roku 1972 se stal dopisujícím členem \"Rakouské akademie věd\" (1987–1992 předseda její Balkánské komise), řádného členství dosáhl v roce 1984. Členstvím jeho vědecké zásluhy dále ocenily akademie \"Makedonská\", \"Chorvatská\" a Polská, pracoval v \"Mezinárodní komisi pro fonologii\" a ve dvou komisích při \"Mezinárodním komitétu slavistů\" (pro slovník církevní slovanštiny a textologicko-ediční). Po změně společenských poměrů v Československu stanul v čele vědecké rady Slovanského ústavu AV ČR v Praze (1992), v témže roce jej ČSAV vyznamenala zlatou medailí Josefa Dobrovského.\n\nHlavním předmětem jeho badatelské a vědecké činnosti byly zejména oblasti srovnávací slovanské jazykovědy (s akcentem na fonologii, morfologii, etymologii a lexikální rovinu vývoje i současného stavu slovanských jazyků) a slovanské filologie v širokých kulturně historických evropských souvislostech. Ve svých výzkumech zaměřil svou pozornost prakticky na všechny slovanské jazyky, četnější studie věnoval češtině, horní a dolní lužické srbštině a makedonštině..Pro svou lingvistickou i filologickou práci byl neobyčejně jazykově disponován, kromě slovinštiny aktivně ovládal všechny slovanské jazyky, dále latinu, starou i novou řečtinu, angličtinu, němčinu a španělštinu.\nK jeho vekým filologickým tématům patřily staroslověnské a církevněslovanské písemnictví (již v době pražského pobytu úspěšně pracoval na přípravě hesel Slovníku jazyka staroslověnského, v závěru života se mj. podílel na výzkumu a vydávání slovanských rukopisů, objevených v roce 1975 na Sinaji).S jeho paleoslovenistickými zájmy úzce souvisí např. i rozsáhlá a objevná studie o písni \"Hospodine, pomiluj ny\",zkoumání problematiky autorství slovanského překladu \"Besěd Řehoře Velikého\",chronologie vzniku slovanské verze tzv. \"Liturgie sv. Petra\"i řada časopisecky publikovaných studií o cyrilometodějských otázkách, slovanské liturgii a k výsledkům výzkumů, do jaké míry i rozsahu pronikly prvky staroslověnské vzdělanosti Velké Moravy a přemyslovských Čech do jiných slovanských jazyků.\n\nBibliografie jeho vědeckých prací obsahuje přes 300 položek,na sympoziích, kongresech, evropských i amerických univerzitách přednesl kolem 200 přednášek.Je autorem vlastního tetrachotomického třídění slovanských jazyků (1980),koncepce tzv. \"analytické fonologie\" (1970)a první české mluvnice makedonštiny. V době svého vídeňského pobytu byl členem redakce \"Wiener Slavistisches Jahrbuch\" a autorského kolektivu \"Rječniku crkvenoslavenskogo jezika hrvatske redakce\".\n\n\n\n"}
{"id": "507418", "url": "https://cs.wikipedia.org/wiki?curid=507418", "title": "Australian Open 2010 – mužská dvouhra", "text": "Australian Open 2010 – mužská dvouhra\n\nMužská dvouhra Australian Open 2010 probíhala ve druhé polovině ledna 2010. Do melbournském grandslamu nastoupilo sto dvacet osm hráčů. Sedmnáct z nich vzešlo z kvalifikace, z toho šestnáct řádně po výhrách ve třech kvalifikačních kolech a Turek Marsel İlhan jako šťastný poražený. Obhájcem titulu byla španělská světová dvojka Rafael Nadal, která po ztrátě úvodních dvou sad a tří gamů ve třetí, během čtvrtfinále proti Andymu Murraymu, utkání skrečovala pro poranění kolene.\n\nNejvýše nasazený Švýcar Roger Federer prošel přes desátého hráče světa Jo-Wilfrieda Tsongu do svého 23. grandslamové semifinále v řadě, což znamenalo rekordní zápis do historických statistik. Posedmé za sebou postoupil do této fáze na Australian Open, čímž překonal Ivana Lendla. V boji o titul jej vyzval pátý nasazený Skot Andy Murray, jenž neuhrál ani jeden set. Basilejský rodák tak vybojoval rekordní šestnáctý Grand Slam kariéry a čtvrtý z Melbourne Parku. Tím se připojil k Andremu Agassimu, když v otevřené éře žádný jiný tenista do té doby nevyhrál Australian Open vícekrát.\n"}
{"id": "507419", "url": "https://cs.wikipedia.org/wiki?curid=507419", "title": "Starší česká literatura", "text": "Starší česká literatura\n\nStarší česká literatura je (v užším slova smyslu) označení pro česky psanou literaturu vzniklou od počátků českého písemnictví do národního obrození, v širším slova smyslu i pro nečeskou literaturu vzniklou na českém území (zahrnuje i literaturu staroslověnskou, především ale latinskou a německou). Tento pojem tedy zahrnuje velmi široké časové údobí – od 10., resp. 14. století (nejstarší modlitby, legendy a kroniky) až po předobrozeneckou literaturu (zhruba do 80. let 18. století), památky po všech stránkách různorodé, psané starou, později střední češtinou, různými druhy pravopisu a typy písma (různé fraktury, které se někdy nesprávně souhrnně označují jako švabach). Knihy byly tištěny v různých formátech, z nich největší byl foliový – odtud označení \"foliant\" pro knihy tohoto formátu.\n\nJde o rukopisy, posléze i tisky (otázka první česky tištěné knihy není spolehlivě vyřešena, jsou jí snad Arnoštova statuta z roku 1476). Tisky vytištěné do roku 1500 se označují jako inkunábule neboli prvotisky. Časté je používání zkratek, např.\n\nPůvodní česká velká literární díla z této doby nemáme, gros české literatury z této doby tvoří kázání, knížky lidového čtení, kramářské písně apod. Jako \"jediný český barokní román\" bývá někdy označován překlad (!) \"Velikého života\" německého kapucína Martina z Kochemu, jedna z nejrozšířenějších knih v českých domácnostech až do období národního obrození.\n\n\n\n\n"}
{"id": "507422", "url": "https://cs.wikipedia.org/wiki?curid=507422", "title": "Australian Open 2010 – ženská dvouhra", "text": "Australian Open 2010 – ženská dvouhra\n\nVítězkou se stala první nasazená Američanka Serena Williamsová.\n\nV závorce je kolo, ve kterém hráčky vypadly.\nPoznámka: Yanina Wickmayerová, která měla být 16. nasazená, byla pozdě přihlášena a proto musela hrát nejprve kvalifikační turnaj.\n\nPavouk kvalifikace\n\n\nPavouk\n"}
{"id": "507424", "url": "https://cs.wikipedia.org/wiki?curid=507424", "title": "Coco Vandewegheová", "text": "Coco Vandewegheová\n\nColleen „CoCo“ Vandewegheová, nepřechýleně \"Vandeweghe\", rozená Mullarkey, (* 6. prosince 1991 New York) je americká profesionální tenistka. V juniorské kategorii vyhrála grandslamovou dvouhru na US Open 2008. S Ashleigh Bartyovou pak triumfovala ve čtyřhře US Open 2018. \n\nNa okruhu WTA Tour zvítězila na dvou singlových turnajích, když rosmalenský travnatý turnaj ovládla v letech 2014 a 2016. K nim přidala tři deblové trofeje, s Mattekovou-Sandsovou na Indian Wells Masters 2016, po boku Spearsové na Bank of the West Classic 2017 a s Bartyovou na Miami Masters 2018. V rámci okruhu ITF získala dva tituly ve dvouhře a šest titulů ve čtyřhře.\n\nNa žebříčku WTA byla ve dvouhře nejvýše klasifikována v lednu 2018 na 9. místě a ve čtyřhře pak v říjnu téhož roku na 14. místě. Podruhé ji trénuje Craig Kardon. V mezidobí tuto roli plnil australský wimbledonský vítěz Pat Cash.\n\nVe dvouhře grandslamu se probojovala do semifinále dvouhry na Australian Open 2017, když cestou do něj vyřadila postupně tři nasazené hráčky, patnáctou Robertu Vinciovou, první hráčku světa Angelique Kerberovou a sedmou Garbiñe Muguruzaovou. V něm však nestačila na třináctou nasazenou krajanku Venus Williamsovou, které podlehla ve třech setech. Podruhé mezi poslední čtveřici postoupila na US Open 2017.\n\nV americkém fedcupovém týmu debutovala v roce 2010 finálovým utkáním světové skupiny proti Itálii, v němž prohrála první dvouhru ve dvou setech s Francescou Schiavoneovou a posléze i čtvrtou proti Flavii Pennettaové. Američanky finálovou sérii prohrály celkově 1:3 na zápasy. Ve Světové skupině 2017 dovedla Američanky v roli jedničky k osmnácté trofeji v soutěži a první od roku 2000. Stala se také devátou tenistkou od zavedení 8členné světové skupiny v roce 1995, která vyhrála všech šest dvouher v průběhu jednoho ročníku. Naposledy před ní tohoto výkonu dosáhla Petra Kvitová v sezóně 2011. V minském finále proti Bělorusku zvládly s Shelby Rogersovou rozhodující čtyřhru. Již v dubnovém semifinále s Českou republikou vyhrála po boku světové jedničky Bethanie Matteková-Sandsová klíčovou čtyřhru, která Spojené státy posunula do zápasu o titul.\n\nDo roku 2020 v soutěži nastoupila k devíti mezistátním utkáním s bilancí 8–4 ve dvouhře a 5–1 ve čtyřhře.\n\nSpojené státy americké reprezentovala na Letních olympijských hrách 2016 v Riu de Janeiru, kde nastoupila do ženské čtyřhry nastoupila s Bethanií Mattekovou-Sandsovou. V úvodním kole na ně Španělky Anabel Medinaová Garriguesová a Arantxa Parraová Santonjaová dokázaly uhrát jen dva gamy. Soutěž Američanky však opustily ve druhé fázi po prohře od pátých nasazených Švýcarek a pozdějších stříbrných medailistek Timey Bacsinszké a Martiny Hingisové.\n\nZa Spojené státy americké nastoupila na Hopman Cupu 2017, kdy společně s Jackem Sockem vyhráli všechny tři mezistátní duely základní skupiny B a postoupili do finále. V něm však nestačili na Francii, reprezentovanou Kristiny Mladenovicovou a Richardem Gasquetem, výsledkem 1:2 na zápasy.\n\nCoco Vandewegheová vyhrála bez ztráty setu v juniorské kategorii grandslam US Open 2008 ve dvouhře. Na tomtéž turnaji obdržela od pořadatelů divokou kartu do hlavní soutěže žen, kde ji v prvním kole vyřadila Jelena Jankovićová.\n\nPoprvé na okruhu WTA Tour debutovala v červenci 2006 na sandiegském Southern California Open 2006, kde dostala divokou kartu. V prvním kole prohrála s Katerynou Bondarenkovou. Do druhého kola poprvé postoupila až v roce 2009 na turnaji v Los Angeles, kde v 1. kole porazila Italku Tathianu Garbinovou. Ve druhém kole podlehla další italské tenistce Flavii Pennettaové. Ve třetím kole čtyřhry Wimbledonu 2015 podlehla s Němkou Annou-Lenou Grönefeldovou tchajwansko-italskému páru Sie Su-wej a Flavia Pennettaová.\n\nDo Australian Open 2017 vstupovala z pozice nenasazené hráčky. Na úvod přehrála ve dvou setech patnáctou nasazenou Italku Roberta Vinciovou, ve 2. kole pak potřebovala stejný počet setů na Pauline Parmentierovou. Ve třetím kole po velké bitvě porazila kanadskou tenistku Eugenie Bouchardovou, když v závěrečném setu zvítězila 7–5. V osmifinále pak ve dvou sadách zdolala světovou jedničku Angelique Kerberovou z Německa, když tak ve třetím vzájemném utkání uspěla poprvé. Tato výhra, první nad hráčkou číslo jedna, ji posunula do prvního čtvrtfinále na Australian Open a zároveň druhého v její grandslamové kariéře; debutové čtvrtfinále odehrála na trávě ve Wimbledonu 2015. V Melbourne po dvousetovém průběhu vyřadila nasazenou španělskou sedmičku Garbiñe Muguruzaovou a poprvé tak postoupila na grandslamovém turnaji mezi nejlepší čtyři hráčky. Tam však byla nad její síly krajanka Venus Williamsová, které podlehla ve třech setech. Po turnaji si na žebříčku WTA vylepšila své dosavadní singlové maximum, když jí patřila 20. pozice. \n\nDruhé semifinále na grandslamovém turnaji hrála ještě při dvouhře na US Open 2017. Přestože tento zápas s krajankou Madison Keysovou prohrála hladce ve dvou setech, vynesl ji bodový zisk za účast v semifinále až na 9. místo žebříčku WTA. Po US Open 2018, kde se ve dvouhře nedostala přes první kolo, byla přinucena k 10měsíční turnajové přestávce pro zranění. Na žebříčku WTA klesla do srpna 2019 až na 467. pozici. Ve čtyřhře se díky vítězství na US Open 2018 držela na 24. místě. V závěru června 2019 obdržela divokou kartu na Silicon Valley Classic v San José, avšak v prvním kole dvouhry podlehla Bělorusce Aryně Sabalenkové.\n\nCoco Vandewegheová se narodila roku 1991 v New Yorku do rodiny Roberta a Tauny Mullarkeyových, kteří se během jejího mládí rozvedli. Poté se přestěhovala do Kalifornie, kde se matka podruhé vdala za Vandewegheho. Příjmení pak převzala po otčímu.\n\nPochází ze sportovně založené rodiny. Matka závodně plavala a zúčastnila se Letních olympijských her 1976. Nevlastní děd Ernie Vandeweghe se stal lékařem u amerického letectva, v mládí však byl profesionálním basketbalistou v týmu New York Knicks, hrajícím v nejvyšší soutěži NBA. Také její nevlastní strýc Kiki Vandeweghe hrál basketbal a později v NBA působil jako manažer a trenér. Babička z matčiny strany Colleen Kay Hutchinsová se v roce 1952 stala královnou krásy v soutěži Miss America. \n\nŽije v kalifornském Rancho Santa Fe. Ačkoli se narodila v New Yorku, sama se označila za „zcela kalifornskou dívku“.\n\n"}
{"id": "507428", "url": "https://cs.wikipedia.org/wiki?curid=507428", "title": "Spasitel Duny", "text": "Spasitel Duny\n\nSpasitel Duny (v originále Dune Messiah, 1970) je sci-fi román amerického spisovatele Franka Herberta. Jde o první pokračování autorova nejúspěšnějšího románu \"Duna\" (\"Dune\", 1965). Ze všech příběhů ze série knih o Duně je \"Spasitel Duny\" nejkratší. Odehrává se přibližně 12 let po ději prvního dílu, který skončil vítězstvím Paula Atreida na planetě Arrakis a jeho ziskem imperiálního trůnu.\n\nPo získání imperiálního trůnu nastolil Paul Atreides vládu pevné ruky. S pomocí fedajkinů, svých fanatických fremenských komand, šíří svou moc po všech planetách Impéria. Zůstali mu však mocní nepřátelé – Kosmická gilda, kterou znepokojuje, že Paul ovládá veškerý obchod s melanží, která je pro Gildu nezbytná; Sesterstvo Bene Gesserit, jež je zklamáno selháním jejich plánu, podle nějž Paul – Kwisatz Haderach měl být jejich poslušnou loutkou; svržený imperátor a Tleilaxané, kteří už dlouhá léta Atreidy nenávidí.\n\nSpolečně proti Paulovi připraví spiknutí, do nějž je zapojen gildař Edric, který způsobuje, že Paul nemůže účastníky spiknutí vidět svou předzvěstnou schopností, a dále Ctihodná matka Gaius Helena Mohiamová, princezna Irulán, kterou si Paul vzal jen proto, aby si otevřel legální cestu k imperiálnímu trůnu a Tleilaxan Scytale, Tvarový tanečník, který na sebe dokáže vzít podobu jakéhokoli člověka.\n\nSoučástí jejich plánu je dodat Paulovi gholu (klon) šermíře Duncana Idaha, který prošel speciálním výcvikem mentata a do jehož podvědomí byly vloženy tajné kódy, které mají v okamžiku vyvolání posloužit Tleilaxanům. Smyslem je, aby tento klon „otrávil“ Paulovu mysl, svedl jej k nesprávným úsudkům. Spiklencům je totiž zřejmé, že usmrcení Paula jejich věci příliš neprospěje, protože v tom případě by jej fremeni prohlásili za svého mučedníka a jeho jménem by nadále vládli Impériu, je tedy třeba Paula spíše zdiskreditovat.\n\nPaul si je vědom spiknutí, ale přesto si Duncana ponechá ve svých službách, jelikož jej v jeho původním životě považoval za jednoho z nejvěrnějších přátel. Tuší, že všechny cesty do budoucnosti jsou špatné, a tak se snaží zvolit nejmenší zlo. Při jednom útoku přijde Paul o zrak, ale díky své předzvěstné schopnosti může v mysli vidět zcela zřetelně reálný svět. Jeho konkubína, fremenka Chani je těhotná a Paul se rozhodne, že jeho dědic by se měl narodit v poušti, a proto odchází do tradičního fremenského síče Tabr. Paul ví, že Chani při porodu zemře, ale cítí, že je to stále cesta, která je pro lidstvo nejpřijatelnější.\n\nChani porod skutečně stojí život. Narodí se dvojčata Leto II. a Ghanima. Protože obě děti mají rovněž věštecké schopnosti, otupí se Paulova předzvěstná schopnost a Paul dočasně „oslepne“. V té chvíli Scytale nabídne Paulovi, že jeho milovanou zemřelou Chani mohou oživit stejně jako Duncana Idaha. Tato nabídka spustí tajný kód v Idahově mysli a ten se pokusí Paula zabít, ale toto prudké hnutí mysli v něm náhle vyvolá úplné vzpomínky na jeho minulý život. To odhalí další část plánu Tleilaxanů – doufají, že až Paul uvidí, jak dokonalou kopii jsou schopni vytvořit, neodmítne jejich nabídku oživit Chani. Protože na gholy fremeni pohlížejí se značným despektem, věří Tleilaxané, že tento čin Paula v jejich očích zcela zdiskredituje a bude muset odejít do vyhnanství. Pokud by se naopak Idahovy vzpomínky oživit nepodařilo, alespoň by Paula zabil.\n\nPaul však zklame jejich naděje, odmítne nabídku nechat znovu oživit Chani a místo toho Scytala zabije – ačkoli je slepý, avšak jeho právě narozený syn vlastní úplné vzpomínky na minulé životy, tedy i na Paulův, a tak může Paul vidět jeho očima. Ostatní spiklenci jsou poté dopadeni a popraveni, s výjimkou Irulán, která nebyla do celého plánu zasvěcena a nyní hořce lituje, že se spiklenci jednala. Nyní je jí svěřena péče o Paulovy děti a Paulova sestra Alia je zvolena regentkou, dokud Leto II. nedosáhne plnoletosti. Alia se stane milenkou Idaha. Samotný Paul dodrží starý fremenský zvyk, podle nějž má slepec odejít zemřít do pouště, aby nebyl svému kmeni na obtíž.\n\nV příběhu se téměř nevyskytuje Gurney Halleck a Paulova matka Jessica, kteří v té době žijí na Caladanu.\nSamotný koncept románu je poněkud sporný. Na konci prvního dílu \"Duna\" je totiž naznačeno, že Paul svou předzvěstnou schopností dokáže vidět i navigátory. Pokud by toho byl schopen, pak by utajení spiknutí zásluhou gildaře Edrica nebylo možné.\n\nVyvolání vzpomínek v gholovi se v případě Duncana Idaha podařilo Tleilaxanům vůbec poprvé. V následujících pokračováních jim to umožní tento postup dále vylepšovat a prodloužit tak duševní život své vládnoucí elity.\n\nNa motivy tohoto a následujícího pokračování \"Děti Duny\" natočil Greg Yaitanes třídílný seriál \"Děti Duny\" (\"Frank Herbert's Children of Dune\", 2003). Natáčení probíhalo na Barrandově a objevila se v něm celá řada českých herců.\n\nRomán vyšel v češtině prozatím dvakrát – v l. 1993 a 2000 ve dvou různých překladech.\n"}
{"id": "507431", "url": "https://cs.wikipedia.org/wiki?curid=507431", "title": "Děti Duny", "text": "Děti Duny\n\nDěti Duny (v originále Children of Dune, 1976) je sci-fi román amerického spisovatele Franka Herberta. Jde o třetí díl série románů o pouštní planetě Arrakis, nazývané Duna, navazující na autorovy předchozí romány \"Duna\" (\"Dune\", 1965) a \"Spasitel Duny\" (\"Dune Messiah\", 1970). Příběh se odehrává přibližně deset let po \"Spasiteli Duny\", kdy se mocné impérium zřízené Paulem Atreidem začíná rozkládat vnitřními rozbroji. Tomu se snaží zabránit potomci Paula Atreida, dvojčata Leto a Ghanima, obdařená mimořádnými psychickými schopnostmi.\n\nPoté, co Paul Atreides odešel zemřít do pouště, vládne Impériu jeho sestra Alia jako regentka. Protože byla ještě před svým narozením vystavena přílivu zděděných vzpomínek, potýká se s duševními problémy, kdy hrozí, že ji minulé životy zcela zaplaví. Nakonec v ní získá hlavní slovo duše jejího děda, ďábelského Vladimira Harkonnena, úhlavního nepřítele Atreidů, který se rozhodne vést Alii cestou, jež by zapříčinila úplný zánik Paulova impéria.\n\nS Aliinou proměnou, jejíž příčinu neznají, se velmi těžko vyrovnávají jak její milenec, statečný šermíř Duncan Idaho, jemuž je Alia nevěrná, tak fremenský naíb Stilgar, který chce být věrným služebníkem, ale stále častěji nesouhlasí s její politikou. Mnozí z původních fremenů už se zcela odvrací od služby Impériu a vrací se k životu v poušti. Duncan Idaho si je vědom Stilgarovy nejistoty a protože je sám zahořklý z Aliina jednání, záměrně Stilgara vyprovokuje a Stilgar jej zavraždí – čímž se proviní vůči Impériu a nezbude mu nic jiného, než se přidat k pouštním fremenům.\n\nDo příběhu také vstupuje Paul, který se anonymně vrací z pouště a vystupuje jako slepý prorok. Jeho popularita mezi lidmi je nakonec natolik vysoká, že ho Alia nechá zavraždit svým agentem.\n\nV druhé dějové linii sledujeme Paulovy děti Leta II. a Ghanimu, teprve desetileté, ale s úplnými vzpomínkami na životy svých předků. Ti tuší, v čem je příčina Aliina jednání a rozhodnou se zakročit. Protože potřebují, aby Leto na čas zmizel, využijí atentátu, který na ně naplánoval rod Corrino, při němž Leto finguje svou smrt a odejde do pouště. Ghanima se hlubokou autohypnózou přinutí věřit, že Leto je mrtvý a dokáže dokonce oklamat benegesseritskou Mluvčí pravdy, ženu, které je vycvičena tak, aby za všech okolností odhalila lež.\n\nLeta v poušti zajme Gurney Halleck, který jej na příkaz Jessicy Atreidové podrobí tvrdému výcviku. Později jej Leto opustí a rozhodne se prodělat totální proměnu – nechá na svou kůži přisát písečné pstruhy (kožovité organismy, z nichž se vyvíjejí ohromní píseční červi), čímž získá naprosto mimořádné fyzické schopnosti, je nesmírně rychlý, prakticky nezranitelný a má před sebou život dlouhý tisíce let.\n\nV této podobě se vrátí k Alii, kterou svrhne a sám usedne na imperiální trůn. Alia podlehne záchvatu zděděných vzpomínek a spáchá sebevraždu. Letova sestra Ghanima uzavře sňatek s Farad’nem Corrinem, vnukem imperátora Shaddama IV. a jejich potomci se stanou základem rozsáhlého genetického plánu, který se Leto rozhodne během své několikatisícileté vlády realizovat. Výměnou za Ghaniminu ruku získá pod svou nadvládu Farad’novy sardaukary.\nFakt, že v Aliině mysli získá hlavní slovo její děd, baron Vladimir Harkonnen, je v rozporu s původní \"Dunou\", v níž Alia nese Zděděné vzpomínky pouze v ženské linii.\n\nNa motivy tohoto a předchozího pokračování \"Spasitel Duny\" natočil Greg Yaitanes třídílný seriál \"Děti Duny\" (\"Frank Herbert's Children of Dune\", 2003). Natáčení probíhalo na Barrandově a objevila se v něm celá řada českých herců.\n\nRomán vyšel v češtině prozatím třikrát - v l. 1995, 2001 a 2007.\n"}
{"id": "507432", "url": "https://cs.wikipedia.org/wiki?curid=507432", "title": "Pont de Bercy", "text": "Pont de Bercy\n\nPont de Bercy (česky \"Most Bercy\") je most přes řeku Seinu v Paříži pro silniční dopravu a pro linku 6 pařížského metra. Spojuje 12. obvod na pravém břehu a 13. obvod na levém. Most je pojmenován po pařížské čtvrti Bercy ležící na pravém břehu.\n\nMost Bercy byl postaven v letech 1863–1864 na místě jiného mostu, který již svou nosností nedostačoval provozu. První visutý most zde stál již od roku 1832, aby nahradil dosavadní přívoz.\n\nV roce 1904 byl most rozšířen o 5,5 metru, aby se na něm mohl vystavět viadukt pro linku 6. V roce 1986 bylo rozhodnuto o dalším rozšíření mostu v jeho spodní části určené pro silniční dopravu. Stavební práce začaly v roce 1989 a skončily roku 1992. Most byl rozšířen o dalších 16 metrů.\n\nNa původně zděném mostu o pěti obloucích stojí zděný viadukt pro linku metra. Při posledním rozšíření mostu bylo rozhodnuto zachovat původní styl mostu. Architekt Christian Langlois (1924–2007), specialista na obnovu a rozšíření starých budov, proto navrhl použít železobeton, který byl následně obložen kameny. Délka mostu je 175 metrů, rozpětí oblouku činí 29 metrů. Původní šířka mostu byla 19 metrů, od roku 1992 je užitná šířka 35 metrů a celková šířka 40 metrů.\n\n"}
{"id": "507433", "url": "https://cs.wikipedia.org/wiki?curid=507433", "title": "Božský imperátor Duny", "text": "Božský imperátor Duny\n\nBožský imperátor Duny (v originále God Emperor of Dune, 1981) je sci-fi román amerického spisovatele Franka Herberta. Jde o čtvrtý díl série románů o pouštní planetě Arrakis, nazývané Duna, navazující na autorovy předchozí romány \"Duna\" (\"Dune\", 1965), \"Spasitel Duny\" (\"Dune Messiah\", 1970) a \"Děti Duny\" (\"Children of Dune\", 1976). Odehrává se více než 3500 let po předchozích třech knihách, v době, kdy imperiálnímu trůnu stále vládne Leto II. Atreides, zmutovaný člověk s mimořádnými psychickými schopnostmi, který dokáže předvídat budoucnost, a vidí, že jedinou cestou, jak zachránit lidstvo před budoucí naprostou zkázou, je udržovat je pod tvrdou tyranskou nadvládou, která po jeho smrti povede k uvolnění poměrů a rozptýlení lidstva do vzdálených končin vesmíru.\n\nPříběh začíná v r. 3508 od nástupu Leta II. Atreida na imperiální trůn. Za tu dobu Impérium prodělalo značné změny. Leto rozpustil sardaukary, fanatické imperiální vojáky, a protože nadále nepotřeboval vojsko, které by útočilo, ale pouze armádu schopnou udržovat mír, vytvořil vojsko Rybích mluvčích, tvořené výhradně ženami – protože tvrdil, že ženy mají spíše ochranitelské než útočné sklony. Dále Leto zakázal výcvik mentatů, takže zůstává jediným mentatem ve vesmíru. Většina velkorodů už zanikla a rozptýlila se mezi běžné lidi, protože vše podléhá Letově nadvládě. Melanž už na Arrakis není a kromě malých zásob, které si uchovávají některé skupiny (Bene Gesserit, Kosmická gilda) se prakticky veškeré koření nachází v Letových rukou v jeho ohromných zásobárnách, zbudovaných v prastarém fremenském síči Tabr. Na Arrakis už také zbývá jen malý zbytek původní pouště a píseční červi už nežijí – poslední písečí pstruzi ve vesmíru se nacházejí v Letově těle.\n\nTaké Leto se za tu dobu změnil. Jeho tělo se už nepodobá lidskému, vypadá asi jako sedmimetrový červ s lidskýma rukama a lidskou tváří. Díky své dokonalé předzvěstné schopnosti dokáže prakticky všechny činy předvídat. Věnuje se genetickému křížení lidí, jehož cílem je vypěstování rodu, který nebude možno žádnou předzvěstnou schopností sledovat. Tento genetický plán, který nazývá Zlatá stezka, je v jeho očích jedinou možností, jak zachránit lidstvo ve vzdálené budoucnosti před naprostým zánikem. Používá k tomu Atreidy – potomky své sestry Ghanimy a také klony Duncana Idaha, které si nechává neustále znovu a znovu dodávat od Tleilaxanů.\n\nZe všech sil se snaží Impérium udržovat v naprosté nehybnosti, aby lidstvo, až jednou Leto zemře, bylo dlouhou neměnností tak vyčerpáno, že okamžitě expanduje do vzdálených končin vesmíru – a protože se do této expanze zapojí i produkty jeho Zlaté stezky, nebude už nikdy možné dohledat všechny lidmi osídlené planety a vyhubit lidstvo jako celek.\n\nSoučástí plánu je i ukončení cyklu písečných červů na Arrakis, jehož produktem je koření. Leto si uvědomuje, že právě závislost lidstva na melanži může vést k naprosté zkáze, pokud bude zničen zdroj – Kosmická gilda bez něj nebude moci cestovat mezi hvězdnými systémy. Proto podporuje iksanský výzkum, který vyvíjí přístroj, posilující navigační schopnosti běžných navigátorů, bez nutnosti melanžového transu. Zároveň se Tleilaxané snaží vytvořit náhražkovou melanž, kterou lze vyrábět synteticky.\n\nPolitika udržování v nehybnosti však nutně vede ke krutovládě, což s nelibostí sleduje poslední klon Duncana Idaha (kterému smysl Letovy Zlaté stezky zůstává utajen) a rozhodne se spáchat na Leta atentát. Ke stejnému závěru došla i většina předchozích Idahových klonů, kteří poté zhynuli Letovou rukou. K Idahovi se připojí Siona Atreidová, jejíž otec, Moneo Atreides, je loajálním Letovým služebníkem.\n\nTaké Tleilaxané se rozhodnou připravit tajný plán na Letovo svržení, a proto vytvoří Hwi Nori, dívku, která je připravena tak, aby se do ní Ateides zamiloval a ona otrávila jeho mysl (podobně jako ghola Duncana Idaha ve \"Spasiteli Duny\"). Aby byl plán vůbec uskutečnitelný, je Hwi Nori vychována ve speciální kupoli, kolem níž nejnovější iksanský vynález generuje nepole, bublinu, do níž není možné nahlédnout předzvěstnou schopností. Nepole se později v budoucnosti vesmíru Duny stane důležitým technickým prostředkem.\n\nLeto si je vědom, že Iksané vytvořili Hwi Nori a jeho původním záměrem bylo oddat ji s Moneem, avšak proti své vůli se do ní zamiluje a rozhodne se vzít si ji sám. To umocní hněv Duncana Idaha, který rovněž podlehne Hwiinu kouzlu – Hwi totiž měla být neodolatelně přitažlivá pro Atreidy a Idaho byl vždy svou duší a povahou opravdovým Atreidem, ač nebyl z jejich rodu.\n\nProto když Leto jede na velikém voze na svatbu s Hwi po visutém mostě, Idaho (s obdivuhodným fyzickým vypětím) na most vyšplhá a spolu se Sionou most odstřelí. Leto s vozem spadne do řeky Idaho a protože píseční pstruzi z jeho těla jsou vodou neodolatelně lákáni, odtrhnou se od něj a Leto bez své ochranné pokožky zahyne. S ním ovšem zemře i Hwi. Před smrtí si Leto uvědomí, že jeho plán došel naplnění – Sionin úmysl nedokázal vidět v žádné předzvěstné vizi a Siona je tak oním produktem jeho Zlaté stezky. Kromě toho ví, že píseční pstruzi se budou množit a za několik staletí se z Arrakis znovu stane pouštní planeta s ohromnými písečnými červy a melanží. Navíc jeho dlouhodobá symbióza s písečnými pstruhy způsobila, že tito pstruzi získali část jeho vědomí, které si budou jejich potomci předávat, a proto budoucí píseční červi budou mnohem úskočnější a nebezpečnější než kdy dříve, takže těžba koření bude vyžadovat ještě větší odvahu a kuráž.\n\nTaké Siona konečně pochopí část Letova plánu a uvědomí si, že musí pokračovat v genetické linii. Proto si vezme Idaha, s nímž bude mít devět dětí, které se stanou základem nové atreidské linie.\n\nCelý příběh je zapojen do rámce, který se odehrává přibližně o tisíc let později, kdy byly nalezeny Letovy tajné osobní deníky, které obsahují značnou část jeho vnitřních myšlenek a vysvětlení jeho záměrů.\nRomán vyšel v češtině prozatím dvakrát – v l. 1996 a 2001.\n"}
{"id": "507437", "url": "https://cs.wikipedia.org/wiki?curid=507437", "title": "Kacíři Duny", "text": "Kacíři Duny\n\nKacíři Duny (v originále Heretics of Dune, 1984) je sci-fi román amerického spisovatele Franka Herberta. Jde o pátý díl série románů o pouštní planetě Arrakis, nazývané Duna, navazující na autorovy předchozí romány \"Duna\" (\"Dune\", 1965), \"Spasitel Duny\" (\"Dune Messiah\", 1970), \"Děti Duny\" (\"Children of Dune\", 1976) a \"Božský imperátor Duny\" (\"God Emperor of Dune\", 1981). Odehrává se přibližně 1500 let po smrti imperátora Leta II. Atreida, jíž skončil \"Božský imperátor Duny\" a jde tak vlastně o první pokračování z celé série, které je značně odpoutáno od původního příběhu, se zcela novými postavami a velmi proměněným uspořádáním poměrů ve vesmíru. Hlavní roli v příběhu hraje Sesterstvo Bene Gesserit, které se snaží zachránit zbytky Starého impéria před brutálními útoky tajemných Ctěných matre.\n\nPo smrti imperátora Leta II. Atreida nastala dlouhá období chaosu. Nejprve bylo lidstvo stiženo hladomorem, poté nastala éra nazvaná Rozptyl - mohutná expanze lidstva do neznámého vesmíru a kolonizace nových planet. Planeta Arrakis, nyní nazývaná pouze Rakis, se znovu proměnila v nebezpečnou poušť osídlenou písečnými červy. Protože píseční červi v sobě nesou část vědomí Božského imperátora Leta, s nímž žili píseční pstruzi v symbióze, jsou na Rakis uctíváni jako Rozdělený bůh.\n\nTleilaxané v té době ovládají syntetickou výrobu melanže, takže Impérium není výhradně závislé na těžbě koření na Rakis. Kosmická gilda už nemá svůj monopol na intergalaktickou dopravu, protože Iksané vynalezli přístroj, posilující lidské vědomí, takže kosmické lodě už mohou pilotovat navigátoři bez melanžového transu. Díky tomu jsou Tleilaxané a Iksané jedny z nejmocnějších složek v Impériu. Kromě nich část moci nese kněžstvo, vedené Rybími mluvčími, což byla původně fanatická armáda Leta II. Čtvrtou významnou silou je Bene Gesserit, který se stále věnuje důkladnému výcviku těla i mysli a svému genetickému programu - ovšem už nikoli s cílem vytvořit \"nadčlověka\" Kwisatze Haderacha, ale spíše se snahou zlepšovat u vybraných linií určité významné rysy. Jinak Impérium nemá žádného konkrétního vládce. Je však ohrožováno tajemnými Ctěnými matre, sektou bezcitných zabijáků, tvořenou téměř výhradně ženami. Pocházejí ze vzdáleného vesmíru (označovaného jako Rozptyl - tedy oblast osídlená lidmi v období Rozptylu) a počtem značně převyšují Bene Gesserit, jejž považují za svého úhlavního nepřítele - ačkoli je pravděpodobné, že Ctěné matre jsou ve skutečnosti odpadlickou větví Bene Gesseritu. Ctěné matre neovládají melanžový trans a tedy nevlastní Zděděné vzpomínky, mají daleko nižší schopnost vhlédnout do lidí (například nedokážou rozpoznat tleilaxanské Tvarové tanečníky) a zaměřují se daleko více na bojové schopnosti - v nichž benegesseriťanky převyšují. Jejich specifickou zbraní je zotročování mužů pomocí sexu - každý muž, který má se Ctěnou matre pohlavní styk, jí posléze musí navždy otrocky sloužit. Není možné si je podmanit pomocí Hlasu, na nějž reflexivně reagují útokem.\n\nBene Gesserit se rozhodne jako zbraň proti Ctěným matre vychovat klon Duncana Idaha. Jedenáct pokusů postupně selže, když se Idaho ještě před probuzením původních vzpomínek stane obětí atentátu. Proto je dvanáctému klonu v pořadí na ochranu stanoven Miles Teg, tehdy už 300 let starý benegesseritský bašár, potomek Atreidů a geniální stratég, často přirovnávaný k vévodovi Leto Atreidovi. Jeho matka byla benegesseriťanka, díky níž získal vynikající výcvik a za svého života vybojoval pro Bene Gesserit celou řadu bitev.\n\nTleilaxané v té době vytvoří nový druh Tvarových tanečníků, kteří nejen že dokážou měnit svou podobu, ale spolu s ní získat i část vzpomínek a povahy replikované osoby. Díky tomu jsou tyto kopie téměř dokonalé a odhalit je dokážou jen nejlepší benegesseriťanky - a vzhledem ke svému výcviku i Teg. S těmito Tvarovými tanečníky se Tleilaxanům podaří infiltrovat Iksany, Gildu i Rybí mluvčí a kněžstvo na Rakis. Později několik jejich zástupců pronikne i mezi Ctěné matre.\n\nBene Gesserrit infiltrovat nedokážou, proto s nimi uzavřou křehké spojenectví, protože proti Ctěným matre musejí postupovat koordinovaně. Tleilaxané ovšem věří, že ghola Duncana Idaha je plně pod jejich vlivem. Mezitím se na Rakis objeví dívka jménem Sheena, jejíž existence byla předpovězena Letem II., neboť dokáže ovládat písečné červy. Bene Gesserit má v úmyslu Idaha se Sheenou zkřížit a rozhodne se mu poskytnout co nejlepší výcvik, proto jej ukryjí spolu s Tegem a benegesseriťankou Lucillovou na Gammu (dříve Giedi Primě), kde je Idaho vychováván v benegesseritském stylu a poté jsou mu vyvolány původní vzpomínky.\n\nPři pokusu o útěk na Rakis je Ctěnými matre zajat nejprve Teg a poté i Idaho s Lucillovou. Teg je mučen a zkoumán sondou, která má přečíst jeho utajené myšlenky, avšak místo toho odbourá jakýsi blok v Tegových schopnostech, načež se z něj stane \"nadčlověk\", který se dokáže pohybovat nesmírnou rychlostí a má ohromnou sílu - spotřebovanou energii však musí doplňovat konzumací neuvěřitelného množství jídla. Díky své schopnosti uprchne ze zajetí, na Gammu shromáždí své bývalé vojáky a společně unesou nekoráb (loď, kterou nelze dohledat předzvěstnou schopností). Mezitím se Ctěná matre Murbella pokusí sexuálně zotročit Idaha, u nějž se však projeví schopnosti, vložené do něj Tleilaxany - ukáže se, že má rovněž schopnost sexuálního zotročování, a proto se s Murbellou podmaní navzájem. Kromě toho se u Idaha vyvolají úplné vzpomínky na všechny jeho minulé inkarnace, takže je svým rozsahem mysli podobný Ctihodným matkám Bene Gesseritu. Teg jej i Lucillovou vysvobodí ze zajetí a uprchnou společně na Rakis.\n\nSheenu se na Rakis mezitím pokoušejí získat pod svůj vliv tamní kněží, ale brzy se jí ujme Ctihodná matka Odradová (jak se ukáže - Tegova dcera, tedy rovněž Atreidka, kterou nelze sledovat předzvěstnou schopností), která jí předá benegesseritskou výchovu. Společně naleznou v zapomenutém síči Tabr tisíce let starý vzkaz od Leta II., který je varuje před spojenectvím s Tleilaxany.\n\nKdyž se všichni sejdou na Rakis, dojde k útoku Ctěných matre. Odradové, Idahovi, zajaté Murbelle a Sheeně se podaří před útokem uprchnout na Kapitulu, hlavní planetu Bene Gesseritu. Sheena navíc svými schopnostmi vláká do nekorábu jednoho písečného červa, s jehož pomocí se má Kapitula proměnit na novou Dunu. Teg ovšem při útoku zahyne. Ukáže se, že kromě ostatních schopností je také první člověk, který dokáže svou předzvěstnou schopností vidět nekoráby. Veškerý život na Rakis je zničen atomovými zbraněmi a významně poničen je i Tleilax, z níž na Kapitulu uprchne jediný tleilaxanský Pán Scytale.\nRomán vyšel v češtině prozatím třikrát - v l. 1997, 2002 a 2007.\n"}
{"id": "507439", "url": "https://cs.wikipedia.org/wiki?curid=507439", "title": "Kapitula: Duna", "text": "Kapitula: Duna\n\nKapitula: Duna (v originále Chapterhouse: Dune, 1985) je sci-fi román amerického spisovatele Franka Herberta. Jde o poslední díl série románů o pouštní planetě Arrakis, nazývané Duna, který napsal Herbert před svou smrtí v r. 1986. Přímo navazuje na páté pokračování \"Kacíři Duny\" (\"Heretics of Dune\", 1984). Vypráví o pokračující válce mezi Sesterstvem Bene Gesserit a tajemnými Ctěnými matre, které se snaží ovládnout Staré impérium. Na konci románu některé hlavní postavy uprchnou kosmickou lodí do hlubin vesmíru, celá románová série tak zůstane nedokončena. Na příběh proto později navázal syn Franka Herberta Brian, který ve spolupráci s Kevinem J. Andersonem vytvořil dvě pokračování, jež příběh uzavírají – \"Lovci Duny\" (\"Hunters of Dune\", 2006) a \"Píseční červi Duny\" (\"Sandworms of Dune\", 2007).\n\nPříběh přímo navazuje na \"Kacíře Duny\", na jejichž konci byla planeta Rakis (dříve Arrakis) zničena atomovým útokem Ctěných matre, avšak ještě předtím z ní uprchla Matka představená Bene Gesseritu Darwi Odradová, její žákyně Sheena, která svými mentálními schopnostmi dokáže ovládat písečné červy, Duncan Idaho, u nějž byly genetickou mutací probuzeny zvláštní schopnosti, především vzpomínky na všechny jeho minulé klony, zajatá Ctěná matre Murbella a Scytale, poslední tleilaxanský Pán. Spolu s nimi se Sheeně podařilo vzít s sebou jednoho písečného červa. Všichni uprchnou na Kapitulu, hlavní planetu Bene Gesseritu, která je s pomocí červa transformována na novou Dunu. Duncan a Scytale však musejí trvale zůstávat v nekorábu, protože nemají mezi svými předky Atreidy, a proto by je bylo možné nalézt předzvěstnou schopností, a tak celou planetu prozradit Ctěným matre.\n\nPři útoku na Rakis zahynul otec Odradové Miles Teg, vynikající válečník, který po mučení zvláštní psychickou sondou projevoval naprosto mimořádné schopnosti, včetně nesmírné síly a dovednosti sledovat nekoráby. Proto se Bene Gesserit rozhodne vypěstovat Tegův klon. Ostatní planety Bene Gesseritu jsou postupně likvidovány Ctěnými matre, které mají drtivou početní převahu.\n\nMurbella je mezitím vychovávána v benegesseritském stylu a stále více si k Sesterstvu získává respekt, zjišťuje, že se od nich Ctěné matre mohou mnohé naučit.\n\nKdyž Teg dosáhne osmi let věku, jsou mu vyvolány vzpomínky na minulý život a benegesseritské vojsko pod jeho vedením nejprve zničí Gammu (někdejší Giedi Primu) a poté zaútočí na hlavní planetu Ctěných matre, Uzel. Mezitím Ctěným matre padne za oběť Odradová, jejíž smrt je však součástí plánu - před smrtí předá své Zděděné vzpomínky Sheeně a Murbelle. Při útoku na Uzel se podaří na planetě vysadit Murbellu, která je po smrti Odradové právoplatnou Matkou představenou. Murbella díky svému výcviku porazí Velkou ctěnou matre, a sama se tak dosadí do čela obou organizací, což jí umožní vnutit Bene Gesseritu a Ctěným matre křehké spojenectví. Ukazuje se také, že Ctěné matre byly ze vzdáleného vesmíru vytlačeny nějakým strašlivým Nepřítelem, jemuž nedokázaly vzdorovat, a proto se pokusily dobýt Staré impérium.\n\nDuncan už dříve odhalil plán Odradové, a protože se mu zdál příliš riskantní, vymyslel ještě záložní řešení. Unesl nekoráb, na němž byl zajatcem a spolu s Sheenou, Scytalem, Tegovým klonem, několika benegesseriťankami a sedmi písečnými červy uprchl do neznámého vesmíru a vymazal záznamy o letovém plánu lodi - takže ani on nedokáže určit, kde se nacházejí a tudíž se nemůže vrátit do Impéria. Scytale má v hrudi voperovánu ampuli, v níž se nacházejí genetické vzorky, umožňující vypěstovat jak všechny bývalé tleilaxanské vládce a nejnovější prototyp Tvarových tanečníků, tak i některé hrdiny z dějin \"Duny\".\n\nV samém závěru vyjde najevo, že galaxii zřejmě ovládá tajemný stařec a stařena, které Idaho jako jediný dokáže sledovat svým vnitřním zrakem.\nRomán vyšel v češtině v r. 1999 v překladu Vladimíra Lackoviče – na rozdíl od většiny románové série, kterou přeložila Veronika Volhejnová. V důsledku toho se zde objevují některé drobné odlišnosti v terminologii (např. \"islamiát\" místo \"islamíját\", \"sucký doktor\" místo \"sukovský doktor\" apod).\n"}
{"id": "507444", "url": "https://cs.wikipedia.org/wiki?curid=507444", "title": "The Sounds of Silence", "text": "The Sounds of Silence\n\nSounds of Silence je druhé studiové album dvojice Simon and Garfunkel vydané 17. ledna 1966. Název alba odkazuje na skladbu \"The Sound of Silence\", která byla prvním velkým hitem této dvojice a která byla vydána již na předchozím albu \"Wednesday Morning, 3 A.M.\" a také na soundtracku k filmu \"Absolvent\" (The Graduate). Skladba byla doplněna stopami elektrických nástrojů a bicích nahraných studiovou skupinou Boba Dylana 15. června 1965 a vydána v září 1965 na singlu. Skladba \"Homeward Bound\" byla vydána pouze na britském vydání. Také byla uvedena na disku sady \"Simon & Garfunkel Collected Works\", obojí na LP a CD.\n\nNení-li uvedeno jinak, autorem skladeb je Paul Simon\n\n\nAlbum \"Sounds of Silence\" bylo nahráno v prosinci 1965 ve studiích CBS v Nashville, Tennessee a Los Angeles, Kalifornie. Producentem byl Bob Johnston.\n"}
{"id": "507451", "url": "https://cs.wikipedia.org/wiki?curid=507451", "title": "Lovci Duny", "text": "Lovci Duny\n\nLovci Duny (v originále Hunters of Dune, 2006) je sci-fi román amerických spisovatelů Briana Herberta a Kevina J. Andersona, který navazuje na sérii \"Duna\", již vytvořil Frank Herbert, otec Briana Herberta. Šestý díl, \"\" (\"Chapterhouse: Dune\", 1985), poslední román Franka Herberta, nechal celou sérii nedokončenou.\n\nPříběh sleduje další osudy hlavních postav, Duncana Idaha ztraceného v neznámém vesmíru a jeho milenky Murbelly, která stojí v čele Bene Gesseritu i Ctěných matre a snaží se připravit trosky Starého impéria na obranu před tajemným Nepřítelem.\n\nSedmý díl vychází přímo z poznámek Franka Herberta, které nastínily, jakým směrem hodlal celou sérii rozvinout. Na \"Lovce Duny\" navazuje poslední díl série, \"Píseční červi Duny\" (\"Sandworms of Dune\", 2007).\n\nSledujeme dva v podstatě zcela oddělené příběhy. V první linii se dostáváme na kosmickou „neloď“ pilotovanou Duncanem Idahem, s níž unikl z Kapituly do neznámého vesmíru. Posádku lodi, kterou Idaho pojmenuje Ithaka (upomínkou na Odyssea, protože i on vykonal předlouhou pouť po neznámých mořích) tvoří asi 150 osob, především benegesseriťanek a jejich služebníků. Jejich právoplatnou vůdkyní je Sheena, která dokáže komunikovat s písečnými červy, a Darwi Odradovou, bývalou Matkou představenou byla ustanovena jako jedna z jejích nástupnic. Kromě toho se na Ithace nachází jedenáctiletý klon bašára Milese Tega, geniálního válečníka Bene Gesseritu, a Scytale, poslední z Tleilaxanů, genetických inženýrů. V posádce je také skupina Židů, vedená starým rabínem, kteří kdysi pomohli zachránit Zděděné vzpomínky benegesseriťanek ze zničené planety Lampadasu. V oddělené sekci jsou chováni čtyři futáři – kříženci člověka a šelmy s nesmírně vyvinutými reflexy, kteří byli kýmsi tajemným vypěstováni k zabíjení Ctěných matre. S těmi je zpočátku zacházeno jako s vězni, ale Sheena se s nimi postupně sblíží.\n\nJejich loď má ohromné zásoby, takže její pouť by mohla pokračovat desítky let, avšak Duncan s Sheenou touží najít planetu, na níž by jim nehrozilo nebezpečí a mohli by zde vypustit sedm písečných červů, které si odnesli z Kapituly před útěkem, a založit tak novou pouštní planetu s melanží. Jednou k Duncanovi náhle promluví neznámý hlas, který se označí jako Orákulum času – což je mytologická bytost, která prý od věků pomáhá gildovním navigátorům při jejich putování zakřiveným prostorem. Orákulum slíbí, že Duncana povede, ten se však snaží uniknout. Na samém konci románu se dozvíme, že Orákulum času je ve skutečnosti Norma Cenva, geniální matematička a zakladatelka Kosmické gildy, která díky speciálním schopnostem a manipulaci s vlastním metabolismem může žít prakticky neomezeně dlouho a její jasnozřivá schopnost dalece přesahuje schopnosti nejlepších navigátorů.\n\nNa své pouti narážejí na planety, zničené Ctěnými matre, i světy, jejichž obyvatelstvo pobila smrtící nákaza rozšířená Nepřítelem. Několikrát také musí použít ohýbače prostoru k rychlému přemístění mezi ohromnými vzdálenostmi, aby tak unikli tachyonové síti, jíž se je Nepřítel snaží polapit a kterou vidí svým vnitřním zrakem pouze Duncan Idaho. Nakonec přistanou na zdánlivě prostém světě, osídleném přátelskými lidmi, o nichž zjistí, že jsou „Psovodi“, chovatelé futárů. Při pobytu na této planetě však vyjde najevo, že její vedení už je infiltrováno Tvarovými tanečníky, kteří podléhají přímo Nepříteli, a v poslední chvíli se Ithace podaří uniknout. Její posádka je přesto šokována, protože tento nový druh Tvarových tanečníků nejsou dokonce ani benegesseriťanky schopny žádným způsobem odlišit od ostatních lidí.\n\nProtože chtějí na svou obranu proti Nepříteli využít veškerý potenciál, vyzvou Scytalea, aby jim ze svých uschovaných buněčných vzorků vypěstoval klony významných hrdinů z minulosti Duny. Postupně je tak znovu na svět přiveden Paul Atreides, lady Jessica, mentat Thufir Hawat, fremenka Chani, doktor Wellington Yueh, klon samotného Scytalea, který cítí, že umírá, planetolog Liet-Kynes, fremenský vůdce Stilgar a „Božský imperátor“ Leto II. Všichni jsou vychováváni tak, aby bylo v budoucnu možné v nich oživit vzpomínky na jejich staré životy, a využít tak jejich schopností.\n\nDuncan je stíhán vzpomínkami na Murbellu, s níž je sexuálně spoután, což rozptyluje jeho pozornost a vede ho k nesprávným rozhodnutím. Tato pouta mu pomůže rozlomit až Sheena pomocí vlastního sexuálního výcviku.\n\nDruhý příběh sleduje Murbellu, která byla Odradovou ustanovena jako druhá dědička jejího odkazu a stojí v čele Bene Gesseritu na Kapitule i Ctěných matre na Uzlu. Jak Bene Gesserit, tak Ctěné matre se na vnucené spojenectví dívají se značnou nelibostí, avšak rozličná povstání se daří Murbelle potlačit a snaží se sebrat všechny síly, aby lidstvo mohlo vzdorovat tajemnému Nepříteli, o němž vědí, že se blíží. Murbella se proto spojí s technickým světem Riches, který pověří úkolem vybudovat co nejsilnější flotilu bojových kosmických lodí. Vyhýbá se naopak spolupráci s Kosmickou gildou, kterou považuje za zrádnou prodejnou organizaci a odpírá jim dodávat koření, jehož je Kapitula prakticky jediným zdrojem.\n\nProti Murbellinu Sesterstvu je namířeno několik samostatných sekcí Ctěných matre, z nichž nejvýznamnější se nachází na Tleilaxu. Jeho vůdkyně Hellika naváže spolupráci s Kosmickou gildou a Tvarovými tanečníky vedenými Khronem, kteří poprvé projevili vlastní osobnost, vzbouřili se proti svým tleilaxanským Pánům a všechny je pobili, až na Uxtala, Tleilaxana nízkého postavení. Všichni tito spojenci mají pro Uxtala úkol:\n\nHlubokým transem Murbella odhalí původ Ctěných matre. I když pocházejí z odpadlických benegesseriťanek a Rybích mluvčí, fanatické ženské armády imperátora Leta II., jak se už dříve soudilo, jejich nejradikálnější složka povstala z Tleilaxanek. Tleilaxanské ženy byly odedávna zneužívány Tleilaxany jako „nádrže“ na plození genetických klonů – trvale upoutané na lůžko, s omezenou inteligencí a deformovaným tělem. Když se benegesseriťánkám podařilo několik Tleilaxanek unést, náročnou péčí je přivedly k běžnému životu a v Tleilaxankách se probudila zničující agresivita a nenávist.\n\nHellika se rozhodne oslabit Murbellino Sesterstvo, a proto zničí planetu Riches i se značnou částí připravované Murbelliny armády. Murbella vidí, že musí s Hellikou skoncovat a drtivým útokem porazí tleilaxanské Ctěné matre. V bojích se vyznamená i Janess, jedna ze čtyř dcer, které má Murbella s Duncanem. Při útoku zahyne Uxtal. Po zabití Helliky se ukáže, že odbojná Ctěná matre byla ve skutečnosti Tvarovým tanečníkem – a tak Murbella zjistí totéž, co Duncan - že Impérium je tajně ovládáno Tvarovými tanečníky, kteří infiltrují významné organizace, aniž by je někdo byl schopen rozeznat od běžných lidí a aniž by někdo tušil, komu vlastně slouží.\n\nPo porážce posledních odpadlických Ctěných matre se tak může Sesterstvo plně koncentrovat na obranu proti Nepříteli, jehož povaha je čtenáři odhalena na samém konci románu. Není to nikdo jiný než počítačová všemysl Omnius (který vytupuje v iluzi starce s tachyonovou sítí) a jeho nezávislý robot Erasmus. Vyjde najevo, že Omnius ještě před Služebnickým džihádem vyslal několik stovek sond se svou inkarnací do vzdáleného vesmíru. Když při bitvě o Corrin viděl, že se blíží jeho porážka, vyslal radiový signál se svou aktualizací (obsahující i samostatnou složku Erasmovy paměti) do volného vesmíru s nadějí, že některá z jeho sond ji zachytí. To se skutečně podařilo, ale Omniovi trvalo dlouhá tisíciletí, než dokázal vybudovat fungující říši Synchronizovaných světů. Poté postupně expandoval na další světy, až náhle narazil na hranice Rozptylu a poté, co mu Ctěné matre ukořistily některé ničivé technologie, vydal se po jejich stopě a rozhodl se zlikvidovat celé lidstvo. Postupně dobývá a vyhlazuje jednotlivé planety Rozptylu a jeho armáda se už blíží k hranicím Starého impéria. Kromě zbraní hromadného ničení používá také ničivé viry (daleko vražednější než ty, které vyvinul během Služebnického džihádu). Erasmus navíc na dosud svobodné planety vysílá jako špehy a infiltrátory své Tvarové tanečníky. Jejich zastaralou verzi získal už v době Paula Atreida, kdy Tleilaxan Hidar Fen Adžika vypustil své Tvarové tanečníky, aby pro něj našli vhodnou planetu, na niž by mohl uprchnout, až ovládne výrobu syntetické melanže. Jeho projekt tehdy selhal, ale několik Tvarových tanečníků zajal Erasmus a byl fascinován jejich možnostmi. Proto je během dlouhých staletí stále vylepšoval, až dosáhl dokonalé verze, kterou nikdo nedokáže rozeznat od jejího vzoru a kteří mohou s podobou jiného člověka převzít i značnou část jeho osobnosti.\nRomán vyšel v češtině v r. 2007.\n"}
{"id": "507457", "url": "https://cs.wikipedia.org/wiki?curid=507457", "title": "Předehra k Duně: Atreidové", "text": "Předehra k Duně: Atreidové\n\nPředehra k Duně: Atreidové (v originále Dune: House Atreides, 1999) je sci-fi román amerických spisovatelů Briana Herberta a Kevina J. Andersona. Tito autoři se rozhodli rozvinout nedokončenou románovou sérii o pouštní planetě Arrakis, nazývané Duna, kterou vytvořil Frank Herbert, otec Briana Herberta. \"Předehra k Duně: Atreidové\" je první díl trilogie, která dějově předchází prvnímu dílu série \"Duna\" (\"Dune\", 1965).\n\nPříběh se odehrává přibližně 35 let před \"Dunou\" a zachycuje mládí některých významných postav, především vévody Leta Atreida, barona Vladimira Harkonnena a šermíře Duncana Idaha.\n\nPříběh sleduje několik dějových linií. V jedné se setkáváme se Shaddamem, budoucím imperátorem, který se spolu se svým přítelem Hasimirem Fenringem rozhodne ovládnout veškerou produkci melanže ve vesmíru, a tak celé Impérium plně podřídit imperátorově moci. Proto se tajně spojí s genetickými inženýry Tleilaxany (jimiž většina Impéria pro jejich genetické triky a tajnůstkářskou povahu pohrdá) a požádá je, zda by dokázali vytvořit syntetickou náhražku koření. Tleilaxan Hidar Fen Ažidika ovšem namítne, že by k tomu potřeboval technicky vybavené laboratoře pro své výzkumy. Proto se společně dohodnou na anexi planety Iks, která je proslulá svou vysokou strojovou kulturou, jež se pohybuje až na samé hranici zákona, ustanoveného Velkou konvencí (která zakazuje vyvíjet umělou inteligenci).\n\nPlán se daří oběma stranám zakrýt – Shaddamův otec, imperátor Elrood IX. totiž měl kdysi s Dominicem Verniem, vládcem Iksu, spor kvůli milence, takže z imperiální strany celá věc vypadá jen jako msta bez hlubšího plánu. Vedle toho Tleilaxané jsou známí svým fanatismem vůči umělé inteligenci, takže jejich nenávist vůči Iksu se zdá být živena pouze pohnutkami zničit tamní strojovou kulturu.\n\nTleilaxané tajně popouzejí dělnickou kastu suboidů na Iksu ke vzpouře, po jejímž vypuknutí se jim snadno podaří Iks získat pod svou kontrolu. Útok na Iks vyvolá vlnu nevole u landsraadu, rady velkorodů, avšak většina z nich se omezí na pouhé výhrůžky a nepřikročí k žádné vojenské akci. Výjimkou je čestný rod Atreidů, jehož hlava, vévoda Paulus Atreides, vévoda z Caladanu, je velkým přítelem Dominica Vernia. Nicméně atreidská podpora je nedostatečná a Tleilaxané mohou na Iksu zahájit tajný projekt na vytvoření syntetické melanže, který dostane krycí název projekt Amál.\n\nHasimir Fenring se poté rozhodne, že je potřeba uvolnit Shaddamovi cestu na trůn, a proto otráví Elrooda latentním jedem, který se aktivuje vždy, když se Elrood napije svého oblíbeného melanžového piva. V důsledku toho Elrood velmi rychle stárne a během dvou let zemře.\n\nKromě toho pošle imperátor na Arrakis planetologa Pardota Kynese, aby zkoumal tamní ekologii. Kynes je fascinován možnostmi, které planeta nabízí, zejména když zjistí, že Arrakis by se mohla změnit v planetu příznivou životu, pokud by byla provedena rozsáhlá ekologická transformace. Po počátečních problémech se mu podaří získat pro svůj plán fremeny, stane se členem jejich kmene a stále více se vzdaluje imperátorovi, který o jeho výzkumy nejeví pražádný zájem. Později se Pardotovi narodí syn Liet, z nějž se stane stejně zapálený badatel, ale zároveň nebezpečný fremenský bojovník.\n\nSledujeme také dění na dvoře Pauluse Atreida, kam se uchýlí děti Dominica Vernia, princ Rhombur a princezna Kailea. Mezi Kaileou a Paulusovým synem Letem začne vznikat milostný vztah. Dominic Vernius je však prohlášen za renegáta a nalezne tajný úkryt na Arrakisu. Ta je v té době ovládána chamtivým rodem Harkonnenů, kteří ji spravují jako imperiální pololéno. Harkonnenové, kteří pociťují vůči Atreidům odvěkou nenávist, se rozhodnou zničit vévodu Pauluse, o němž je známo, že se často utkává v aréně se saluskými býky. Proto Harkonnenové propašují do stájí zdrogovaného býka, který v souboji necítí bolest a vévodu usmrtí. V té době působí v atreidských stájích mladý utečenec z hakonnenské planety Giedi Primy, osmiletý Duncan Idaho. První podezření padne na něj, ale Leto Atreides v něm vycítí čestného ducha a osvobodí jej. Místo toho se ukáže, že do spiknutí byla zapletena i Leto vlastní matka, vévodkyně Helena z rodu Riches (což byl hlavní konkurent Iksanů), která měla s jeho otcem už dlouhá léta spory. Leto ji nechce veřejně potrestat, aby ostuda nepadla na jeho vlastní rodinu, a proto ji pošle do kláštera.\n\nSesterstvo Bene Gesserit potřebuje pro svůj rozsáhlý genetický plán získat do výchovy dceru barona Vladimira Harkonnena. To se zdá být velmi nesnadné, protože Vladimir je deviantní homosexuál. Bene Gesserit se proto uchýlí k vydírání, jelikož zjistí, že Harkonnenové během své správy na Arrakis naloupili značné tajné zásoby melanže. Vladimir tedy pod nátlakem svolí a oplodní benegesseriťanku Gaius Helenu Mohiamovou. Výsledkem je však těžce postižená dcera, a proto musí Bene Gesserit svou žádost opakovat. Tentokrát se Harkonnen na benegesseriťanku připraví, omráčí ji a znásilní. Mohiamová se kontrolou svých vnitřních pochodů postará, aby opět došlo k oplodnění, zároveň však Harkonnena infikuje virem, který způsobí, že se z atletického, svalnatého muže postupně stává odulá, odporná troska. Ze svazku se narodí Jessica, budoucí konkubína Leta Atreida.\n\nVědec, pracující pro Harkonneny, vynalezne zvláštní pole, které dokáže objekty učinit neviditelné. Instaluje je do kosmické lodi a baron Vladimir Harkonnen se rozhodne ji použít jako další ze svých plánů proti Atreidům. Po smrti imperátora Elrooda IX. se oba velkorody připojí k mnoha dalším v cestě maxitrajlerem (vesmírnou lodí Kosmické gildy ohromných rozměrů) na korunovaci Shaddama IV. na Kaitanu, hlavní planetě Impéria. Na palubě maxitrajlerů panuje přísný zákaz používání ochranných štítů a střelných zbraní. Baronův synovec Glossu Rabban se na palubě neviditelného korábu přiblíží k atreidské lodi a zničí dvě kosmické lodi Tleilaxanů. Celá věc tak vypadá, že nově nastoupený mladý vévoda Leto, který před časem vyjádřil svou nenávist vůči Tleilaxanům, okupujícím Iks, porušil gildovní zákaz a zničil jejich lodi. Leto však ví, že se ničeho nedopustil a přestože si nedokáže celou věc vysvětlit, rozhodne se podrobit Procesu o propadnutí – starému pravidlu, které jej opravňuje stanout před řádným soudem. Pokud však soudní proces prohraje, přijde o všechen majetek a stane se renegátem.\n\nBene Gesserit v té době zjistí, že Leto je nezbytnou součástí jeho genetického plánu, a tak se rozhodnou, že Proces musí vyhrát za každou cenu. Proto mu poskytnou možnost, že soudu bude přisedat jejich Mluvčí pravdy (speciálně vycvičená benegesseriťanka, která může potvrdit jeho upřímnost a nelze ji oklamat) a navíc mu sdělí tajnou informaci, že imperátor spolupracuje s Tleilaxany na Iksu. Účast Mluvčí pravdy u soudu sice landsraad zamítne, nicméně informaci se Leto pokusí využít ve svůj prospěch a pošle Shaddamovi dopis, v němž vyhrožuje, že pokud v Procesu neuspěje, prozradí imperátorův podíl na okupaci Iksu. Imperátor se výhrůžky zalekne a postaví se svou autoritou za Leta. Ten díky tomu v Procesu získá většinu na svou stranu, a tak mu jeho riziko vynese nejen záchranu, ale i popularitu v celém landsraadu.\n\nRomán vyšel v češtině prozatím dvakrát - v l. 2000 a 2007.\n"}
{"id": "507461", "url": "https://cs.wikipedia.org/wiki?curid=507461", "title": "Parsley, Sage, Rosemary and Thyme", "text": "Parsley, Sage, Rosemary and Thyme\n\nParsley, Sage, Rosemary and Thyme je třetí album dvojice Simon & Garfunkel vydané 10. října 1966. Název alba pochází z druhého verše první skladby alba, \"Scarborough Fair/Canticle\", anglické lidové písně ze 16. století. Album dosáhlo na 4. místo amerického žebříčku. Producentem alba byl Bob Johnston. Vydáno bylo společností Columbia Records jako LP CL 2563 (mono); CS 9363 (stereo); CD CK 9363; remasterováno CD CK 66001.\n\nSkladba \"Homeward Bound\", čtvrtá na albu, byla z britského vydání odstraněna, protože byla uvedena již na britské verzi alba \"Sounds of Silence\".\n\nV roce 2003 se album umístilo na 201. pozici žebříčku 500 nejlepších alb časopisu \"Rolling Stone\".\n\nPokud není uvedeno jinak autorem skladeb je Paul Simon\n\n\n"}
{"id": "507462", "url": "https://cs.wikipedia.org/wiki?curid=507462", "title": "Čang Kchaj-čen", "text": "Čang Kchaj-čen\n\nČang Kchaj-čen čínsky: 張凱貞, angl. \"Chang Kai-chen\" (* 13. ledna 1991, Tchao-jüan, Tchaj-wan) je současná tchajwanská profesionální tenistka. Jejím nejvyšším umístěním na žebříčku WTA ve dvouhře bylo 91. místo (únor 2010) a ve čtyřhře 126. místo (říjen 2009). Na okruhu WTA dosud nevyhrála žádný turnaj.\n\n\n"}
{"id": "507471", "url": "https://cs.wikipedia.org/wiki?curid=507471", "title": "Předehra k Duně: Harkonnenové", "text": "Předehra k Duně: Harkonnenové\n\nPředehra k Duně: Harkonnenové (v originále Dune: House Harkonnen, 2000) je sci-fi román amerických spisovatelů Briana Herberta a Kevina J. Andersona. Tito autoři se rozhodli rozvinout nedokončenou románovou sérii o pouštní planetě Arrakis, nazývané Duna, kterou vytvořil Frank Herbert, otec Briana Herberta. \"Předehra k Duně: Harkonnenové\" je druhý díl trilogie, která dějově předchází prvnímu dílu série Duna (\"Dune\", 1965) a navazuje na první díl trilogie, \"\" (\"Dune: House Atreides\", 1999).\n\nPříběh se odehrává přibližně 20 let před \"Dunou\" a zachycuje mládí některých významných postav, především dvou zapřisáhlých nepřátel, vévody Leta Atreida a barona Vladimira Harkonnena.\n\nPříběh se odehrává přibližně 12 let po první \"Předehře\", která skončila vítězstvím mladého vévody Leta Atreida v soudním Procesu o propadnutí, jímž si získal popularitu mezi velkorody Impéria. V této době na jeho hradě na planetě Caladanu přebývá Rhombur Vernius se sestrou Kaileou, kteří uprchli ze své rodné planety Iksu, odkud byli vyhnáni Tleilaxany s tajnou podporou imperátora Shaddama IV. Tleilaxané se na Iksu pokoušejí vyvinout syntetickou náhražku melanže, koření, které prodlužuje lidský život a poskytuje uživateli mimořádné psychické schopnosti a které se nachází pouze na pouštní planetě Arrakis. Imperátor doufá, že projekt Amál mu přinese nový zdroj melanže, díky němuž získá neomezenou moc nad Impériem. Projekt však zatím nespěje k řešení, protože melanž je nesmírně složitá látka. Na Iksu navíc působí záškodníci rekrutovaní z původních obyvatel, jejichž neoficiálním vůdcem je C'tair Pilru, jemuž tajně posílá podporu Rhombur Vernius.\n\nLeto Atreides má s Kaileou syna Victora. Avšak Kailea touží po životě u imperiálního dvora na Kaitanu a přeje si, aby z ní Leto učinil svou právoplatnou manželku. Leto to odmítá, protože jeho otec Paulus jej naučil, že manželství je vždy třeba využít politicky, city v něm nemají místo. Jejich vztah se tak dostává do problémů a pomáhá jej rozvracet Chaira, Kaileina chůva, která je ve skutečnosti agentkou Harkonnenů. Mladého Duncana Idaha, z nějž se postupně stal jeden z nejlepších atreidských bojovníků, poslal Leto do nejprestižnější šermířské školy na Ginázu.\n\nBaron Vladimir Harkonnen mezitím pokračuje v těžbě melanže na Arrakis, kde tvrdě utlačuje místní obyvatelstvo. Kromě toho má spory se svým bratrem Abulurdem, dobrotivým vládcem Lankivielu, jemuž Vladimir odebere malého syna Feyda, aby se o jeho výchovu postaral sám. Zdravotně baron stále více chátrá, od té doby, co jej benegesseriťanka Gaius Helena Mohiamová tajně nakazila virem. Vladimir se nechá vyšetřit sukským doktorem Yuehem, jenž odhalí původ nákazy. Baron se proto vydá na Wallach IX, hlavní planetu Bene Gesseritu, kde vyhrožuje, že pokud mu nebude poskytnut účinný lék, zveřejní původ své choroby, což může být chápáno jako biologická zbraň, které jsou v Impériu přísně zakázány. Bene Gesserit s odopovědí váhá, mezitím však baronův synovec Glossu Rabban (starší bratr Feyda) nevydrží nečinně čekat a pokusí se na Bene Gesserit zaútočit pomocí neviditelného korábu, který už kdysi Harkonnenové použili k vyvolání ostrého sporu mezi Atreidy a Tleilaxany. Kosmická loď se však porouchá a havaruje na Wallachu, čímž Bene Gesserit získá účinný protiargument vůči baronovi - pokud on prozradí původ svého onemocnění, Bene Gesserit odhalí, kdo byl skutečným útočníkem na tleilaxanské lodě. Baron se tak vrátí s nepořízenou. Bene Gesserit však informaci využije ve svůj prospěch - potřebuje totiž pro své plány získat dceru Leta Atreida a své mladé žačky Jessicy, baronovy dcery. Proto požádají Leta Atreida, aby umožnil Jessice pobyt u svého dvora, za což mu sdělí tajnou informaci o baronově neviditelném korábu.\n\nImperátor konečně usoudí, že projekt Amál spěje ke zdárnému konci, a proto vyvolá Velkou melanžovou válku, jejímž cílem je zničit co nejvíce tajných zásob melanže, které mají některé velkorody. Protože hromadění melanže je porušení imperiálního zákona, Shaddam IV. se neštítí ve válce použít žádné zbraně, včetně atomových, ač je to porušením Velké konvence. Konečně se mu také podaří dopadnout Dominica Vernia, hraběte z Iksu, otce Rhombura a Kailey, který přebýval na Arrakis a plánoval útok na Kaitan, avšak byl prozrazen zrádnými arrakiskými pašeráky. Nějakou dobu u něj sloužil Gurney Halleck, nezlomný uprchlý otrok z harkonnenské Giedi Primy, který se po Verniově smrti dostane na Caladan a stane se atreidským zbrojmistrem.\n\nKaileina mysl je už zcela otrávena našeptáváním Chairy, a když si uvědomí, že si ji Leto nikdy nevezme za ženu, rozhodne se jej odstranit, aby mohla posléze vládnout Caladanu jako regentka jejich syna Victora. Když se Leto rozhodne, že provede let vzducholodí nad Caladanem, Chaira na loď tajně propašuje bombu. Kailea však netuší, že se k výpravě na poslední chvíli připojí i její bratr Rhombur a maličký syn Victor. Po odpálení bomby tak Victor přijde o život, Rhomburovo tělo je téměř zničeno a Leto utrpí těžké popáleniny. Když Kailea vidí, co způsobila, zavraždí nejprve Chairu a poté i sebe.\n\nLeto se pohybuje na hranici smrti a také šílenství, protože smrt prvorozeného syna jej těžce zasáhla. Avšak láska a péče Jessicy jej pomůže uzdravit a utuží jejich vztah. Jessica vidí v Letovi pravého vévodu, čestného muže. Podlehne lásce k němu a poruší benegesseritský příkaz, podle nějž měla s Letem počít dceru - místo toho se rozhodne vynahradit mu zemřelého dědice a počne syna.\n\nK atreidskému dvoru přichází doktor Yueh, který se v poslední době specializuje na výrobu umělých orgánů a pokouší se vytvořit mechanické tělo pro vážně zraněného Rhombura.\nPokud jde o postavu Gurney Hallecka, objevuje se zde několik odlišností vůči původní \"Duně\". V té Gurney vzpomíná na starého vévodu Pauluse, přestože podle \"Předeher\" se s ním nikdy nesetkal. Naopak se zúčastní několika bojů po boku Lieta-Kynese, ačkoli při jejich setkání v \"Duně\" nijak nenaznačí, že se už z minulosti znají.\n\nRomán vyšel v češtině v r. 2001.\n"}
{"id": "507474", "url": "https://cs.wikipedia.org/wiki?curid=507474", "title": "Předehra k Duně: Corrinové", "text": "Předehra k Duně: Corrinové\n\nPředehra k Duně: Corrinové (v originále Dune: House Corrino, 2001) je sci-fi román amerických spisovatelů Briana Herberta a Kevina J. Andersona. Tito autoři se rozhodli rozvinout nedokončenou románovou sérii o pouštní planetě Arrakis, nazývané Duna, kterou vytvořil Frank Herbert, otec Briana Herberta. \"Předehra k Duně: Corrinové\" je třetí díl trilogie, která dějově předchází prvnímu dílu série \"Duna\" (\"Dune\", 1965).\n\nPříběh se odehrává přibližně 15 let před \"Dunou\" a zachycuje osudy tří významných rodů Impéria, zapřisáhlých nepřátel Atreidů a Harkonnenů a imperiálního rodu Corrinů.\n\nPříběh přímo navazuje na druhý díl trilogie, \"\". Opět sledujeme několik dějových linií. Imperátor Shaddam IV. pokračuje ve Velké melanžové válce, jejímž cílem je zničit co nejvíce tajných zásob melanže. Zároveň se snaží dokončit projekt Amál, jímž se Tleilaxané, okupující planetu Iks, pokoušejí vyvinout syntetickou náhražku melanže. Konečně se zdá, že projekt spěje ke zdárnému konci. Aby bylo možné amál-melanž otestovat, Shaddamův přítel, hrabě Fenring propašuje výsledný amál do nádrže gildovního navigátora. Přestože se zpočátku zdá, že je vše v pořádku, navigátor D'murr Pilru se i s maxitrajlerem náhle ztratí ve vesmíru. Zajímavé je, že vycítí, že se k lodi blíží \"dávný nepřítel - budoucí nepřítel\" – přiotráven amálem nedokáže odlišit minulé vzpomínky od předzvěstných vizí. Na palubě se nachází i Gurney Halleck a Thufir Hawatt, kteří letěli připravit povstání na Iksu. S jejich pomocí se podaří vyměnit amál za čistou melanž a D'murr z posledních sil přivede maxitrajler zpět do známého vesmíru.\n\nIksané potom konečně vyvolají povstání a s pomocí atreidské armády, vedené Duncanem Idahem porazí Tleilaxany i imperiální sardaukary a vrátí Iks Rhomburovi, poslednímu z rodu Verniů.\n\nImperátor mezitím netuší, že projekt Amál selhal a Iks je ztracen, protože je oklamán Tleilaxany, a tak se rozhodne zničit Arrakis, jelikož věří, že má na dosah vlastní nevyčerpatelný zdroj melanže. V poslední chvíli však zasáhne Kosmická gilda, a když se ukáže, že projekt Amál fatálně selhal, imperátorovi se sotva podaří odhájit svůj trůn a s ostudou se vrátí na Kaitan.\n\nNa Kaitanu mezitím pobývá benegesseriťanka Jessica, milenka vévody Leta Atreida, která měla pro Bene Gesserit porodit Letovu dceru, avšak místo toho dala život synovi. Jejího syna, malého Paula se pokusí unést zvrácený harkonnenský mentat Piter de Vries, ale je přemožen a zabit benegesseriťankou Gaius Helenou Mohiamovou.\n\nProtože de Vries je produkt tleilaxanských regeneračních nádrží, nechá si baron Vladimir Harkonnen dodat jeho nový klon.\nRomán vyšel v češtině v r. 2002.\n"}
{"id": "507484", "url": "https://cs.wikipedia.org/wiki?curid=507484", "title": "Historie Duny: Služebnický džihád", "text": "Historie Duny: Služebnický džihád\n\nHistorie Duny: Služebnický džihád (v originále Dune: The Butlerian Jihad, 2002) je sci-fi román amerických spisovatelů Briana Herberta a Kevina J. Andersona. Tito spisovatelé se rozhodli rozvinout nedokončenou románovou sérii o pouštní planetě Arrakis, nazývané Duna, kterou vytvořil Frank Herbert, otec Briana Herberta. \"Historie Duny: Služebnický džihád\" je první díl trilogie, která se odehrává v dávné minulosti vůči prvnímu dílu série \"Duna\" (\"Dune\", 1965), přibližně před 10.400 lety.\n\nPříběh pojednává o počátku nesmiřitelné války mezi Ligou vznešených – planetami svobodných lidí, a Synchronizovanými světy – planetami ovládanými myslícími stroji. Hlavními hrdiny války jsou Vorian Atreides a Xavier Harkonnen, kteří bojují bok po boku jako nejvěrnější přátelé – přestože později mezi jejich potomky bude panovat zničující nenávist.\n\n\"Historie Duny\" nás zavádí do značně odlišně uspořádaného vesmíru oproti původní \"Duně\", proto na začátku stručně uvádí, v jakém stavu se budoucí Impérium nachází.\n\nAsi 1000 let před událostmi \"Historie Duny\" se zhroutilo tzv. Staré impérium, v němž lidé zlenivěli, přestali dbát na svou obranu a byli ovládnuti pouhou dvacítkou lidí, kteří s pomocí myslících strojů získali absolutní nadvládu. Pojmenovali se Titáni a postupně se jeden po druhém nechali přetvořit na \"kymeky\", mohutná mechanická těla, ovládaná mozkem Titána. Tak si chtěli zajistit možnost žít a vládnout navěky. Vůdcem Titánů byl vizionář Tlaloc, který však zahynul při nehodě, a proto se do jejich čela postavil nejbojovnější z nich, generál Agamemnon - všichni Titáni totiž odložili svá lidská jména a pojmenovali se podle hrdinů z lidské historie a mytologie.\n\nVěk nadvlády Titánů však trval jen asi sto let. Poté jeden z nich, Xerxes, povolil myslícím strojům vyšší přístupová práva a všichni Titáni a jimi podmaněné světy byly ovládnuty počítačovou všemyslí, která sama sebe pojmenovala Omnius. Ze všech Titánů unikla Omniovi pouze jediná, Hekaté, která se ztratila ve vzdáleném vesmíru. Zbylí Titáni sice nemohli být Omniem zabiti díky nezrušitelnému příkazu v Omniově programu, ale sami mají jen malou moc a podléhají Omniově nadvládě. Tajně však proti němu připravují vzpouru, protože je ale Omnius téměř všude může sledovat, její příprava je velmi nesnadná.\n\nNyní, o 1000 let později, je značná část známého vesmíru ovládána Omniem a jeho myslícími stroji. Tato část se označuje jako Synchronizované světy. Jejich centrem je planeta Corrin. Lidí na Synchronizovaných světech žije poměrně málo a většina z nich slouží Omniovi jako otroci. Omnius si sice v zásadě přeje vyhladit veškeré lidstvo, ale zároveň mu lidé slouží jako prostředek k sebevylepšování. Některým jeho nejvěrnějším poddaným je dovoleno prodělat proměnu, kterou kdysi absolvovali Titáni, tedy nechat svůj mozek voperovat do mechanického těla a stát se tak neo-kymeky. Původních Titánů už žije jen šest, ostatní padli v nesčetných bitvách, která bylo třeba vybojovat. Jejich vůdcem je stále Agamemnon, jehož syn, Vorian Atreides, je jedním z nejvěrnějších Omniových služebníků a prahne po tom, aby mu bylo dovoleno stát se jednou kymekem a statečně bojovat jako jeho otec. Zatím spolu s robotem Seuratem pilotuje jednu z aktualizačních lodí, které putují mezi jednotlivými Synchronizovanými světy a udržují tak Omniovu všemysl jednotnou. Za své věrné služby je mu dovoleno podstoupit kompletní (a značně bolestivou operaci), díky níž může žít stovky let.\n\nVedle Synchronizovaných světů zůstávají některé planety nepodmaněné, označují se jako Liga vznešených. Za jejich centrum je považována Salusa Secundus, ovládaná rodem Služebníků, avšak Liga vznešených není příliš jednotná a stmeluje je dohromady vlastně jen Omniova hrozba. Ochranu jim zajišťují speciální silové štíty, vynalezené vědcem Tio Holtzmannem, který v současné době žije na Poritrinu. Pokud se štítem pokusí proniknout robot, štít zničí jeho gelové obvody. Reálné ohrožení proto představují pouze kymekové, kteří jsou ovládáni lidským mozkem a gelové obvody nemají.\n\nVýznamnou sílu představují čarodějky z Rossaku. Rossak je planeta, na níž se kvůli zvýšené radioaktivitě a přírodním jedům rodí vysoké procento deformovaných lidí, ale u některých žen se vyvinuly telepatické schopnosti, které umožňují sebevražedným útokem zničit mozky všech kymeků, kteří jsou na dosah. Vůdkyní čarodějek je Zufa Cenva, sebevědomá, nelítostná žena.\n\nV této době ještě neexistuje Kosmická gilda, takže putování mezi jednotlivými světy trvá řádově několik měsíců a komunikace mezi planetami je tak velmi pomalá.\n\nKromě Synchronizovaných světů a Ligy jsou lidmi osídleny i některé nepřipojené planety, mezi něž patří například Tlulax, osídlená Tlulaxany (později známými jako Tleilaxané), tajnůstkářským lidem, který provádí četné genetické pokusy. Mezi nepřipojenými planetami je též Arrakis, řídce osídlená pouštní planeta, jejíž zensunnitské obyvatelstvo se drží na útesech, protože život v poušti považuje vzhledem k písečným červům a nepříznivým podmínkám za nemožný.\n\nPo mnoha desítkách let relativního míru náhle zaútočí Omniova armáda s obrovskou silou na Salusu Secundus. Několika kymekům se podaří proniknout na povrch planety a zničit vojenské vedení planety. Poté se pokoušejí probít ke generátoru štítového pole, po jehož deaktivaci by mohly Omniovy síly napadnout celou planetu. Na odpor se jim však postaví statečný mladý bojovník Xavier Harkonnen, který se vzhledem ke smrti hlavních generálů v okamžiku stane nejvyšším velitelem. Svolá proto vojsko k boji a za cenu těžkých ztrát se mu podaří kymeky vyhnat a Omniův útok selže. Xavier je po útoku vyznamenán za statečnost a sblíží se Serenou Služebnicí, dcerou saluského vládce Maniona Služebníka.\n\nPo nějaké době Omnius napadne a dobude Giedi Primu, když se mu podaří zničit štítový generátor. Serena Služebnice, která má stále pocit, že jako budoucí vládkyně vykonává příliš málo pro Ligu vznešených, se uchýlí k zoufalému kroku – s malou skupinou pronikne na Giedi Primu, kde se pokusí znovu zprovoznit štítový generátor. Zároveň vyzve Xaviera, aby zkonsolidoval útok a dobyl Giedi Primu zpět. Plán se podaří naplnit, Omnius na Giedi Primě je zničen, avšak Serena je během útoku zajata a unesena na Zemi, kde se stane otrokyní robota Erasma.\n\nErasmus kdysi dávno uvízl na několik let v puklině v zemi, takže byl považován za ztraceného a nebyl jako ostatní roboti synchronizován s Omniem. Proto projevuje jistou individualitu a jeho cílem je pochopit lidskou duši a jedinečnost. Omnius jeho výzkumu nebrání, protože doufá, že Erasmovy objevy napomohou k definitivnímu přemožení lidstva. Erasmus pro své experimenty používá nesmírně kruté pokusy, protože lidé pro něj nejsou víc než laboratorní objekty. Serena však u něj zpočátku požívá zvláštní přízně, jelikož si Erasmus uvědomuje sílu její osobnosti. Během svého zajetí porodí Xavierova syna, jejž pojmenuje po svém otci Manion. Erasmus ji později sterilizuje, aby už nemohla mít další potomky.\n\nSe Serenou se na Zemi seznámí i Vorian Atreides, který k ní od počátku cítí zvláštní přitažlivost – přestože jím Serena pohrdá, protože je služebníkem robotů. Mimoděk ho přiměje k tomu, aby si prostudoval historii válek kymeků proti lidstvu. Vorian tak zjistí, že jeho otec Agamemnon nebyl válečný hrdina, za nějž jej považoval, ale krutovládce a vrah. Postupně se tak začne přiklánět na stranu Ligy a Sereny.\n\nErasmus se pokouší Omniovi dokázat, že otroci na Zemi nejsou zdaleka tak loajální a že lidem není nikdy možno důvěřovat. Proto rozešle „tajné“ zprávy některým vůdcům, které Omnius považuje za zcela oddané, a rozhlásí mezi nimi, že na Zemi existuje tajná organizace proti Omniovi. Někteří lidé tomu uvěří a začnou zprávy spontánně šířit dál.\n\nJednoho dne Erasmus jako součást pokusu zavraždí Serenina syna, Serena ho však překvapí nesmírnou zuřivostí, s níž se vrhne na jeho domácnost, a když to zjistí přihlížející otroci, považují to za impulz k vyvolání připravovaného povstání, které se promění v celoplanetární konflikt, a zahájí tak nesmiřitelnou válku proti Omniovi, která je na Sereninu počest označována jako Služebnický džihád. Do jeho čela se postaví vedle Sereny Iblis Ginjo, jeden za zdánlivě nejvěrnějších otroků. K nim se připojí i Vorian Atreides, který se konečně rozhodne stát na straně lidí. Společně uniknou na Salusu Secundus, kde žádají Ligu o pomoc pro pozemské povstalce. Než se však podaří vojska shromáždit, povstání na Zemi je poraženo, a proto se Liga uchýlí k pomstychtivému kroku a zlikviduje celý zemský povrch atomovými zbraněmi. Podaří se uniknout pouze Erasmovi, který prchne na Corrin, centrum Synchronizovaných světů.\n\nNa Saluse vyjde najevo, že Xavier Harkonnen považoval Serenu za mrtvou, a proto se mezitím oženil s její mladší sestrou Oktou, s níž má několik dcer. Po Serenině návratu cítí hořkost a také jeho vztahy s Vorianem nejsou zpočátku příliš dobré, přestože oba Serenu svým způsobem milují. Serena se stane symbolem Služebnického džihádu, po bok se jí postaví Iblis Ginjo ve funkci nejvyššího patriarchy – postupně se ukazuje, že jde o mocichtivého a bezskrupulózního muže.\n\nKromě hlavního příběhu se seznamujeme s některými vedlejšími postavami na jiných planetách:\nRomán vyšel v češtině v r. 2003.\n"}
{"id": "507486", "url": "https://cs.wikipedia.org/wiki?curid=507486", "title": "Slezsko (rozcestník)", "text": "Slezsko (rozcestník)\n\n"}
{"id": "507489", "url": "https://cs.wikipedia.org/wiki?curid=507489", "title": "Historie Duny: Křížová výprava strojů", "text": "Historie Duny: Křížová výprava strojů\n\nHistorie Duny: Křížová výprava strojů (v originále Dune: The Machine Crusade, 2003) je sci-fi román amerických spisovatelů Briana Herberta a Kevina J. Andersona. Tito autoři se rozhodli rozvinout nedokončenou románovou sérii o pouštní planetě Arrakis, nazývané Duna, kterou vytvořil Frank Herbert, otec Briana Herberta. \"Historie Duny: Křížová výprava strojů\" je druhý díl trilogie, která se odehrává v dávné minulosti vůči prvnímu dílu série Duna (\"Dune\", 1965), přibližně před 10.400 lety.\n\nPříběh pojednává o průběhu nesmiřitelné války mezi Ligou vznešených – planetami svobodných lidí, a Synchronizovanými světy – planetami ovládanými myslícími stroji. Hlavními hrdiny války jsou Vorian Atreides a Xavier Harkonnen, kteří bojují bok po boku jako nejvěrnější přátelé – přestože později mezi jejich potomky bude panovat zničující nenávist.\n\nRomán připomíná válečnou kroniku, protože je uspořádán do několika kapitol, které mapují události v různých obdobích probíhajícího Služebnického džihádu. Na první díl trilogie, \"\" navazuje asi po čtvrt století, v r. 185 před Gildou. Od té doby se z Voriana Atreida a Xaviera Harkonnena stali věrní spojenci, přestože povahově se velmi liší. Xavier je spíše uzavřený a vojensky přísný, se svou ženou Oktou žije celkem poklidným rodinným životem. Naproti tomu Vorian je velmi přátelský a neformální a nemá žádné stálé sídlo. Je však velmi obdivován pro svou schopnost vymyslet nejneočekávanější strategie, s jejichž pomocí dokáže přelstít myslící stroje.\n\nJejich společná láska, Serena Služebnice, za tu dobu získala neotřesitelnou pozici v Lize vznešených a krutý patriarcha Iblis Ginjo kolem ní vytvořil rozsáhlý kult, který rozněcuje náboženské cítění, a pomáhá tak získávat dobrovolníky pro zničující válku s myslícími stroji. Kromě toho ustanovil mocnou policii, která má za úkol odhalovat sympatizanty a špehy myslících strojů v rámci Ligy, ale do značné míry také napomáhá Iblisově krutovládě.\n\nVálka přitom celkem stagnuje, Liga občas dobyje nějakou planetu jindy zase jinou ztratí. Omnius se proto rozhodne rozšířit svou moc jiným směrem a začne napadat planety, které nepatří do Ligy vznešených. Velitelé Ligy to cítí jako nebezpečné posilování Omniovy moci, a proto začnou i nepřipojené planety chránit a apelovat na ně, aby se staly součástí Ligy. Při jedné bitvě o nepřipojenou planetu je zajat a umučen Xavierův nevlastní bratr Vergyl Tantor.\n\nVýznamnou roli začíná hrát planeta Gináz, která má dlouholetou vojenskou kulturu a nyní začíná cvičit špičkové bojovníky, speciálně vytrénované na boj proti myslícím strojům a kymekům, kteří se za žold nechávají najímat do armády Ligy. Jedním z nejvýznamnějších je Jool Noret, který nedopatřením při tréninku zabil svého otce a nyní se rozhodne zničit tolik myslících strojů, kolik dokáže.\n\nVorian Atreides na jedné ze svých cest doputuje na Caladan, kde se zamiluje do dívky Leroniky. Jako významný generál vojsk Džihádu ji nechce ohrozit, a proto s ní udržuje vztah inkognito. Leronika mu porodí dva syny, dvojčata, avšak Vorian nemá kvůli válečným povinnostem čas na jejich výchovu. Teprve o mnoho let později přestěhuje Leroniku na Salusu Secundus, a přestože se navzájem milují, ke svým synům nedokáže Vorian už nikdy najít cestu.\n\nMezitím na Poritrinu pokračují výzkumy Tia Holtzmanna a Normy Cenvy. Tio cítí, že Norma má mnohem větší potenciál než on, a proto k ní cítí silnou zášť. Norma dostane nápad, že transformované štíty by bylo možno využít k ohýbání prostoru a nesmírně rychlému putování vesmírem, a začíná na tomto vynálezu pracovat. Holtzmann však o smyslu jejího vynalézání pochybuje a protože mu už mnoho let nepřinesla žádný nový objev, rozhodne se ji propustit ze svých služeb. To uvítá Aurelius Venport, obchodník s melanží a milenec Norminy matky, který začíná k Normě cítit stále větší náklonnost, a proto se rozhodne vydat značné finanční prostředky, aby Norma mohla postavit prototyp své kosmické lodi. Když je prototyp dokončen, pokusí se Tio Holtzmann Normin vynález odcizit, ale v té době vypukne na Poritrinu povstání otroků, kteří odmítají dál snášet kruté zacházení poritrinských vládců. Při něm je Tio Holtzmann zabit, tlulaxanský Venportův obchodní společník Tuk Keedair je stovkou otroků přinucen použít prototypu lodi k úniku z Poritrinu a uprchne s nimi na Arrakis. Uprchlíci se později připojí k Selimovým pouštním fremenům. Norma Cenva je zajata Omniovými kymeky, ale když se ji pokoušejí mučit, vyjdou najevo její utajené schopnosti a mučící stroje zcela změní podstatu její mysli. Podobně jako její matka a ostatní čarodějky z Rossaku dokáže i Norma silou mysli zničit mozek kymeka, ale v jejím případě se nejedená o sebevražedný útok. Kromě toho přebuduje svou tělesnou stavbu a z deformované trpaslice se stane nebezpečně krásná žena. Norma později přesvědčí Venporta, aby se vrátil k projektu vesmírných lodí, a tak na měsíci Kolharu začnou pod jejím vedením vznikat ohromné doky na kosmické lodě. Normě se podaří projekt dokončit, avšak nedokáže vyřešit problém s navigací – i při sebelepších výpočtech se vždy přibližně 10 % lodí ztratí. Přesto se jedná o přelomový způsob dopravy, který umožňuje překonávat obrovské vzdálenosti během okamžiku a díky tomu má společnost Ven-Kee Enterprises ohromné zisky. Později ale musí slíbit, že jejich lodě budou sloužit vojskům Džihádu, což jejich zisky podstatně sníží.\n\nTitánu Agamemnonovi se konečně podařilo zorganizovat povstání proti Omniovi, obsadil s ostatními Titány a několika neo-kymeky planetu Bela Tegeuse, a konflikt mezi lidmi a myslícími stroji se tak rozšířil o třetí stranu, která byla nepřátelská oběma.\n\nErasmus, žijící na Corrinu, se pokouší Omniovi dokázat, že v každém člověku lze najít netušený potenciál, a tak začne z náhodně vybraného otroka vychovávat co nejzdatnějšího myslitele. Zpočátku se potýká s neúspěchem, ale postupně začne chlapec, Erasmem pojmenovaný Gilbertus Albans, projevovat učenlivost i nečekanou oddanost vůči Erasmovi.\n\nNa planetě Hessra sídlí kogitoři – mozky bez těl, tedy lidé podobní kymekům. Avšak na rozdíl od nich nemají válečné ambice, věnují se filozofii a jsou přísně neutrální. Už dlouhá léta nekomunikovali ani s lidmi, ani s myslícími stroji, ale nyní se rozhodnou napomoci ukončení předlouhého konfliktu a navrhnou Omniovi mír. Omnius přijme, a proto se kogitoři vypraví na Salusu Secundus, aby o svém úspěchu informovali Ligu. Avšak Serena Služebnice, Iblis Ginjo ani přední vojenští velitelé netouží po míru, ale po úplném zničení Omnia – to je to, zač celá léta bojují. Mezi lidmi se však začne mluvit o ukončení války, a tak Serena nevidí jinou možnost než sebobětování. Proto se vydá na jednání k Omniovi na Corrin, ale záměrně jej provokuje, aby ji zabil. Tomu však zabrání Erasmus, který za léta studia lidí přece jen pomalu začíná rozumět lidským úskokům. Avšak Serenina osobní stráž má jasné instrukce od Iblise Ginja a Serenu zahubí sami. Tím se naplní Serenin plán – Liga je pohoršena domnělým Omniovým úskokem a vrhne se do válek Džihádu s novým zápalem.\n\nAurelius Venport je spolu s vůdkyní Rossackých čarodějek Zufou Cenvou málem zajat neo-kymekem Beowulfem. V poslední chvíli je však zachrání Hekaté – Titánka, která jako jediná nikdy nepodléhala Omniovi, protože před jejich ovládnutím uprchla do neznámého vesmíru. Zufa Cenva však nepostřehne, že Hekaté stojí na jejich straně, použije své sebevražedné telepatické síly a mozkovým pulzem zabije sebe, Venporta i Hekaté, Beowulfův mozek utrpí vážná poškození. Přesto Zufina oběť nebyla zbytečná – kdyby byl totiž Venport mučen, Omnius nebo kymekové by se mohli dozvědět mnoho důležitých informací o fungování štítů a vyvíjených vesmírných korábech. Ohromná kosmická loď Hekaté klesne do atmosféry Ginázu, kde exploduje v moři a způsobí ohromnou příbojovou vlnu, jíž mezi mnoha obyvateli Ginázu padne za oběť i jejich největší válečník, Jool Noret. Později se z něj stane legendární postava, jejímž jménem budou školeni všichni ginázští šermíři.\n\nTlulaxané se rozhodnou stát součástí Ligy vznešených. Iblis Ginjo se proto vypraví na Tlulax spolu s Xavierem Harkonnenem, který je v té době už velmi starý a cítí se vyčerpaný válkou, v níž strávil většinu svého života. Na Tlulaxu mu však jeden uprchlý otrok prozradí pravdu – že náhradní orgány, které Tlulaxané už dlouhá léta dodávají zraněným vojákům Ligy, nejsou produktem jejich orgánových farem, ale pocházejí ze svobodných lidí, které Tlulaxané unášejí z nepřipojených planet. Nejen to, dozví se, že Iblis Ginjo si je celého podvodu vědom a během svého života napáchal i mnoho dalšího utajeného zla. Xavier se rozhodne, že tlulaxanské zločiny je třeba odtajnit a zabránit jejich vstupu do Ligy za každou cenu. Zároveň ale cítí, že odhalit jako hlavu všeho zla Iblise, který je považován za vůdce Služebnického džihádu, by znamenalo uvrhnout Ligu do zmatků a poskytnout tak Omniovi možnost k finálnímu vítězství. Proto odešle svému příteli Vorianovi tajnou zprávu s přesnými instrukcemi, zajme Iblise a společně s ním nasměruje svou loď do tlulaxanského slunce Thalimu.\n\nVorian podle Xavierova přání obviní z veškerého zla Tlulaxany, Iblis je označen za hrdinu, který se obětoval za pravdu, a Xavier je nadále chápán jako zrádce Ligy vznešených.\nRomán vyšel v češtině v r. 2004.\n"}
{"id": "507499", "url": "https://cs.wikipedia.org/wiki?curid=507499", "title": "Robin Haase", "text": "Robin Haase\n\nRobin Haase (* 6. dubna 1987 v Haagu, Nizozemsko) je nizozemský profesionální tenista. Ve své dosavadní kariéře vyhrál na okruhu ATP World Tour 2 turnaje ve dvouhře a 2 ve čtyřhře. Nejvýše byl ve dvouhře umístěn 30. července 2012 na 33. místě a ve čtyřhře 11. května 2015 na 38. místě žebříčku ATP. Jeho trenérem je Raymond Knaap.\n\nRobin Haase se zúčastnil 4 zápasů v Davisově poháru za tým Nizozemska s bilancí 6-2 ve dvouhře a 0-2 ve čtyřhře.\n\n\n"}
{"id": "507505", "url": "https://cs.wikipedia.org/wiki?curid=507505", "title": "Lucie Králová (režisérka)", "text": "Lucie Králová (režisérka)\n\nLucie Králová (* 17. března 1978, Rokycany) je česká režisérka.\n\nAbsolventka dokumentární tvorby na FAMU a Karlovy univerzity (humanitní vědy). Kromě tvorby se věnuje také pedagogické činnosti. Dvakrát si odnesla cenu za Nejlepší český dokumentární film roku na MFDF Jihlava – v roce 2003 za film \"Zlopověstné dítě\" a o dva roky později za film \"Prodáno\". Ocenění se dostalo i jejímu dalšímu filmu \"Děti z Hartmanic\" (2005) na festivalu Finále Plzeň.\n\nDo povědomí diváků se dostala také díky dokumentární detektivce \"Ztracená dovolená\" (2007).\n\n"}
{"id": "507506", "url": "https://cs.wikipedia.org/wiki?curid=507506", "title": "Borknagar", "text": "Borknagar\n\nBorknagar je norská progressive black metalová kapela s vlivy z viking a folk metalu. Kapela vznikla v roce 1995 jako projekt Øysteina Bruna z death metalové skupiny Molested. Ten k projektu přizval hudebníky, kteří prošli nebo stále působili v takových zavedených skupinách jako Immortal, Gorgoroth, Enslaved, Arcturus a Ulver. Hvězdné obsazení bylo zárukou kvality i pro vydavatelství Malicious Records, u kterého posléze vyšlo první eponymní album. Po prvních dvou albech nahradil Garma (v té době působícího i v Ulver a Arcturus) na postu zpěváka ICS Vortex z kapely Lamented Souls (později také Dimmu Borgir a Arcturus). Ten byl po dalších dvou albech nahrazen současným zpěvákem Vintersorgem.\n\nØystein Garnes Brun - kytara (1995-) \nVintersorg (Andreas Hedlund) - zpěv (2000-) \nLazare (Lars Nedland) - klávesy (1999-) \nJens F. Ryland - kytara (1997-2003, 2007-)\nICS Vortex (Simen Hestnaes) - baskytara (1997-2000, 2011-) \nBaard Kolstad - bicí (2012-) \n\nGarm (Kristoffer Rygg) (1995-1997) \nKai K. Lie (1996-1998) \nInfernus (Roger Tiegs) (1995-1996) \nIvar Bjørnson (1995-1998) \nGrim (Erik Brødreskift) (1995-1998) \nAsgeir Mickelson (1999-2008) \nTyr (Jan Erik Tiwaz) (2000-2003, 2006-2010) \nDavid Kinkade (2008-2011) \n\n\"Borknagar\" - 1996\n\"The Olden Domain\" - 1997\n\"The Archaic Course\" - 1998 \n\"Quintessence\" - 2000\n\"Empiricism\" - 2001\n\"Epic\" - 2004\n\"Origin\" - 2006\n\"Universal\" - 2010\n\"Urd\" - 2012\n\"Winter Thrice\" - 2016\n\"True North\" - 2019\n\n"}
{"id": "507519", "url": "https://cs.wikipedia.org/wiki?curid=507519", "title": "San Francisco (Be Sure to Wear Flowers in Your Hair)", "text": "San Francisco (Be Sure to Wear Flowers in Your Hair)\n\n„San Francisco (Be Sure to Wear Flowers in Your Hair)“ je skladba napsaná Johnem Phillipsem ze skupiny The Mamas & the Papas, nazpívaná Scottem McKenziem. Byla napsána a vydána v roce 1967 k propagaci hudebního festivalu Monterey Pop Festival v kalifornském Monterey.\n\nPíseň se stala hitem a její popularita stále trvá.\n"}
{"id": "507527", "url": "https://cs.wikipedia.org/wiki?curid=507527", "title": "Passerelle Simone-de-Beauvoir", "text": "Passerelle Simone-de-Beauvoir\n\nPasserelle Simone-de-Beauvoir (česky \"Lávka Simone de Beauvoir\") je lávka pro pěší a cyklisty přes řeku Seinu v Paříži. Spojuje 12. obvod na pravém břehu, kde se nachází Parc de Bercy a 13. obvod na levém, kde stojí nová budova Francouzské národní knihovny.\n\nArchitektonickou soutěž v roce 2002 vyhrál architekt Dietmar Feichtinger (specialista na mosty, který pracuje na budoucí lávce na Mont-Saint-Michel). V říjnu 2004 byly položeny základy a v letech 2005–2006 proběhla samotná výstavba mostu. Lávka byla vyrobena v Alsasku a na lodi byla po vodních kanálech, Severním moři a Seině 30. listopadu 2005 dopravena na místo. Na konci ledna 2006 byla konstrukce usazena. V červnu 2006 proběhly statické a dynamické zkoušky a 13. července 2006 byl most za účasti Sylvie Le Bon de Beauvoir otevřen pro veřejnost. Náklady na stavbu činily 21 miliónů eur.\n\nPůvodní název mostu zněl \"Lávka Bercy-Tolbiac\" (\"Passerelle Bercy-Tolbiac\") podle čtvrtí, které spojuje. V březnu 2005 navrhl starosta Bertrand Delanoë pojmenovat lávku po spisovatelce Simone de Beauvoir.\n\nMost se klene z jednoho břehu na druhý bez podpěry na vodě a je tvořen dvěma jakoby do sebe propojenými lávkami, čímž se výrazně odlišuje od ostatních starších lávek a mostů pro pěší v Paříži (Pont des Arts, Passerelle Léopold-Sédar-Senghor a Passerelle Debilly). Tvar stavby snižuje případné výkyvy. Lávku tvoří konstrukce z válcované ocele s dubovou podlahou ukotvená na obou stranách řeky v betonových základech. Na levém břehu se lávka napojuje až k přístupu do Národní knihovny, na pravém končí v parku Bercy. Měří 304 metry, je široká 12 metrů a váží 650 tun.\n\n"}
{"id": "507529", "url": "https://cs.wikipedia.org/wiki?curid=507529", "title": "Seznam nejvyšších budov Spojených států amerických", "text": "Seznam nejvyšších budov Spojených států amerických\n\nToto je seznam 55 nejvyšších budov v celých Spojených státech. Seřazené jsou podle výšky.\n\n"}
{"id": "507538", "url": "https://cs.wikipedia.org/wiki?curid=507538", "title": "Ultra High Definition Television", "text": "Ultra High Definition Television\n\nUltra High Definition Television (též UHDTV, Ultra HDTV, též Ultra High Definition Video, UHDV, česky \"ultra vysoké rozlišení\") je standard zahrnující 4K UHD (3840p) a 8K UHD (7680p), což jsou dva formáty digitálního videa uvedené NHK Science & Technology Research Laboratories, které jsou definované a schválené ITU (International Telecommunication Union).\n\nPrvní televizní společností v Evropě která započala pravidelné vysílání ve 4K je italská veřejnoprávní televize Rai. Kanál Rai 4K vysílá od roku 2016 na satelitu a v místním DVB-T. Rai je také první evropskou televizí která provedla testy vysílání v 8K.\n\nAsociace spotřebitelů (Consumer Electronics Association) oznámila 17. října 2012, že \"Ultra High-Definition\" nebo \"Ultra HD\" bude používáno pro displeje, které mají poměr stran alespoň 16:9 a alespoň jeden vstup bude schopen přijímat nativní signál v rozlišení alespoň 3840×2160 bodů. UHDV je nástupce HDTV (s max. rozlišením 1920×1080 bodů), nejčastěji označované jako FullHD mezi běžnými spotřebiteli.\n\nOficiální stránky\nVideo\nArticles\n"}
{"id": "507548", "url": "https://cs.wikipedia.org/wiki?curid=507548", "title": "Historie Duny: Bitva o Corrin", "text": "Historie Duny: Bitva o Corrin\n\nHistorie Duny: Bitva o Corrin (v originále Dune: Battle of Corrin, 2004) je sci-fi román amerických spisovatelů Briana Herberta a Kevina J. Andersona. Tito autoři se rozhodli rozvinout nedokončenou románovou sérii o pouštní planetě Arrakis, nazývané Duna, kterou vytvořil Frank Herbert, otec Briana Herberta. \"Historie Duny: Bitva o Corrin\" je třetí díl trilogie, která se odehrává v dávné minulosti vůči prvnímu dílu série Duna (\"Dune\", 1965), přibližně před 10 300 lety.\n\nPříběh pojednává o posledních bojích mezi Ligou vznešených – planetami svobodných lidí, a Synchronizovanými světy – planetami ovládanými myslícími stroji, které jsou po století bojů konečně poraženy. Hlavními hrdiny války jsou Vorian Atreides a Abulurd Harkonnen, kteří bojují bok po boku jako nejvěrnější přátelé – přestože později mezi jejich potomky bude panovat zničující nenávist.\n\nDo příběhu vstupujeme cca padesát let po druhém dílu trilogie, \"Historie Duny: Křížová výprava strojů\", která skončila hrdinskou smrtí Xaviera Harkonnena, jenž se obětoval, aby zničil zrádného vůdce Ligy vznešených, Iblise Ginja. Na Xavierovo přání však nebyly okolnosti jeho smrti zveřejněny, takže je většinou obyvatel Ligy vzpomínán jako zbabělec a zrádce. Skutečnou pravdu zná jen někdejší Xavierův nejbližší přítel, Vorian Atreides, syn kymeka Agamemnona a vrchní velitel vojsk Ligy vznešených. Vorian kdysi podstoupil operaci, díky níž může prožít stovky let dlouhý život. Proto za uplynulé půlstoletí téměř nezestárnul a stále se věnuje bojům Služebnického džihádu se stejným zápalem. Se svými dvěma syny příliš dobře nevychází, protože mu nemohou odpustit, že se jim v dětství kvůli svým vojenským povinnostem nevěnoval. Jeho nejvěrnějšími přáteli jsou proto Xavierovi vnuci, zejména Abulurd, jemuž Vorian odhalí pravdu o dědově smrti a Abulurd se rozhodne, že zasvětí svůj život tomu, aby očistil hanbu z rodu Harkonnenů. Abulurdův bratr Fajkán naproti tomu odmítá jakoukoli spojitost s příjmením Harkonnen a nazývá se po svých příbuzných Služebník.\n\nProbíhající Džihád zdánlivě konečně spěje k závěru - Liga vznešených získává díky energetickým štítům a superrychlým kosmickým lodím významnou převahu vůči Omniově armádě a daří se jí postupně získávat jednu planetu za druhou. Zároveň však mezi politiky Ligy převažuje únava z vyčerpávající války a neochota věnovat veškeré síly na nekonečný konflikt.\n\nOmnius spolu s nezávislým robotem Erasmem vymyslí plán, který by mohl zvrátit vítězství na jejich stranu. S pomocí zotročeného Tlulaxana vyvinou smrtící retrovirus, který posléze rozšíří na několik planet Ligy. Virus zabíjí téměř 40 % postižených a je vysoce nakažlivý. Lidé začnou hynout po tisících a na jednotlivé planety je uvalena přísná karanténa. V boji proti viru se vyznamená lékařka Raquella Berto-Anirulová z Parmentieru, vnučka Voriana Atreida, která spolu se svým milencem, doktorem Mohandasem Sukem, zjistí, že účinky viru lze oslabit užíváním melanže.\n\nTo vede k invazi obchodníků na Arrakis, kteří začnou koření těžit v nebývalém množství. Původní fremeni na Arrakis jsou rozděleni - někteří vidí příliv obchodu na Arrakis jako možnost k obohacení, jiní to sledují jako devastaci jejich světa. Rozpory mezi nimi vedou k úplnému rozštěpení na dvě skupiny, z nichž se později vytvoří \"lidé z měst\" a pouštní fremeni.\n\nRetrovirus se postupně daří potlačit, ale lidstvo je bojem s ním velmi oslabeno. Proto se Omnius rozhodne pro finální útok, k němuž shromáždí všechny své síly a vyšle je proti Saluse Secundus, centru Ligy vznešených. Liga se však včas dozví o nebezpečí, které k Saluse během měsíce dorazí, a uchýlí se k zoufalému protiútoku - protože Synchronizované světy jsou nyní téměř nechráněné, vyrazí proti nim armáda pod vedením Voriana a pomocí zakřivovačů prostoru, vyvíjených Normou Cenvou na Kolharu, překonávají v okamžiku ohromné vzdálenosti mezi planetami a za použití atomových zbraní likvidují jeden Synchronizovaný svět za druhým. Při každém průchodu zakřiveným prostorem se však kvůli chybné navigaci přibližně 10 % armády Ligy ztratí. Když se Omnius dozví o nečekaném protiútoku, stáhne svou armádu zpět ke Corrinu, centru Synchronizovaných světů.\n\nKdyž Vorianova vojska zničí všechny Synchronizované světy, chtějí zaútočit na Corrin, ale jejich bojová síla už je příliš oslabena, a tak místo útoku obestřou celý Corrin sítí štítů, které znemožňují průchod myslícím strojům s gelovými obvody. Omnius je tak na svém posledním světě zajat a Služebnický džihád je prohlášen za skončený.\n\nDruhá část příběhu se odehrává o dvacet let později. V té době je Omnius stále zajat na Corrinu a Titán Agamemnon rozšířil své panství o Hessru, kde zničil pět z posledních šesti kogitorů - lidských mozků bez těla, kteří udržují přísnou neutralitu a oddávají se hluboké filozofii. Poslední kogitor Vidad tak zůstává na Saluse Secundus. Agamemnon si buduje vlastní armádu neo-kymeků. Protože k přetváření používá i neloajální zajatce, vloží do jejich systému sebedestrukční zařízení, které se spustí, pokud zahyne poslední z Titánů (kteří v současné době žijí pouze tři - Agamemnon, jeho milenka Juno a byrokrat Dante). Jedním z jeho nejvýznamnějších zajatců, přetvořených na kymeky, je vojevůdce Quentin Vigar, otec Abulurda Harkonnena. Agamemnon postupně začíná tajně rozšiřovat svou vládu na planety původních Synchronizovaných světů, poničených útokem Ligy vznešených.\n\nLiga vznešených přitom rezignovala na možnost definitivně porazit Omnia a místo toho se snaží obnovit jednotlivé světy, vyčerpané století dlouhou válkou. Vorian Atreides je marně nabádá, že jejich vítězství není konečné, dokud přežívá byť jediná inkarnace Omnia. O trvajícím nebezpečí je přesvědčí mrak jednoduchých strojků (které nemají gelové obvody, a proto je pro ně síť kolem Corrinu průchodná), které napadnou Salusu Secundus a zabijí tisíce lidí, než je Vorian spolu s Abulurdem přemohou.\n\nNové nebezpečí se objeví i na Rossaku, jemuž vládne Ticia Cenva, dcera čarodějky Zufy Cenvy a zrádného patriarchy Iblise Ginja. Na planetě s vysokou radioaktivitou se v džungli vyvine mutace původního Omniova retroviru a začne znovu decimovat rossacké obyvatelstvo. Na pomoc se proto vydá Raquella, které deformovaní vyvrženci ze společnosti čarodějek ukážou zvláštní minerální pramen léčící účinky viru. Protože však byli vyvrženci čarodějkami opovrhováni, zapřísahají Raquellu, aby tajný lék neprozradila a nechala čarodějky zemřít. Ticia považuje Raquellu za nevítaného hosta, a když ji nedokáže vyštvat svým pohrdavým chováním, pokusí se ji otrávit. Jed však v Raquelle spustí nečekanou reakci - odhalí jí vzpomínky všech jejích předků v ženské linii a umožní transformovat metabolismus tak, že je Raquella schopna vyrábět lék proti zmutovanému viru ve svém vlastním těle. Když Ticia vidí svůj neúspěch, spáchá sebevraždu a Raquella se postaví do čela rossackých čarodějek, z nichž se rozhodne vybudovat mocné Sesterstvo, zaměřené na genetické manipulace a výcvik těla i ducha, které bude později známo jako Bene Gesserit. Raquellin milenec Mohandas Suk naproti tomu touží založit lékařskou školu, která by pomohla zasaženému lidstvu bojovat proti budoucím nemocem. Raquella jej však nemůže následovat a jejich cesty se rozejdou. Mohandasova škola se později stane nejlepší v Impériu a její \"sukovští\" doktoři procházejí náročným výcvikem.\n\nNorma Cenva se na Kolharu snaží vylepšit navigační systémy svých kosmických korábů, aby nedocházelo k tak četným ztrátám. Po dlouhých letech pokusů konečně zjistí, že klíčem k navigaci je předávkování melanží, které uživateli otevře možnost nahlédnout do blízké budoucnosti. Spolu s dvanácti dobrovolníky začnou žít v akváriích, naplněných melanžovým plynem, což jim umožní bezpečně navádět kosmické lodi v zakřiveném prostoru. Je tak položen základ společnosti, která se o 90 let později transofrmuje na Kosmickou gildu.\n\nVorian Atreides se marně snaží sebrat síly k finálnímu útoku na Corrin nebo aspoň zničení Agamemnona, a proto se uchýlí k lsti. Vypraví se na Hessru, kde se vzdá svému otci a přesvědčí jej, že se chce stát kymekem, protože Liga jej odmítla. Agamemnon se nakonec nechá přesvědčit, ale Vorian ho v nestřežené chvíli s pomocí Quentina zahubí. Vzápětí zabijí i Juno a Danteho a s nimi zahynou i všichni neo-kymekové - včetně Quentina. Corrinský Omnius tak zůstává jediným nepřítelem Ligy.\n\nPoté, co Vorian oznámí svůj úspěch, konečně se mu podaří přesvědčit vedení Ligy k finálnímu útoku. Je shromážděna co možná nejsilnější armáda a vypraví se ke Corrinu. Tažení se zúčastní Abulurd Harkonnen i jeho bratr Fajkán Služebník, který se v posledních letech snažil co nejvíce posílit svou politickou moc. Omnius vidí, že proti armádě nemá mnoho šancí, a proto s Erasmovou pomocí připraví úskok - v nákladních lodích vyšlou vstříc Vorianově vojsku všechny lidské otroky z Corrinu, přičemž po průchodu Vorianových lodí ochranným štítem kolem Corrinu se aktivuje destrukční mechanismus, který všechny lodě s otroky zničí. Vorian by tak měl na svých rukách krev všech otroků-rukojmí. Mezi otroky se nachází i tlulaxanský klon Sereny Služebnice (mentálně retardovaný), který je Omniem vydáván za skutečnou Serenu. Do lodí se však vloudí i Erasmův schovanec Gilbertus Albans, z nějž Erasmus vychoval nesmírně inteligentního muže a ke svému překvapení k němu začal cítit otcovské pudy. Gilbertus se totiž do Serenina klonu přes její duševní omezenost zamiloval.\n\nVorian odmítne stáhnout síly Ligy a pokračuje v pouti proti štítu. Abulurd však nesnese pomyšlení na všechny nevinné vězně a když Vorian odmítá útok zastavit, Abulurd deaktivuje těžké palné zbraně celé armády, aby si vynutil zastavení útoku. Vorian však cítí, že se mu už nikdy takové vojsko nepodaří shromáždit, proto Abulurda zbaví velení a i přes nemožnost zaútočit těžkými zbraněmi pokračuje dál. Problémy se ovšem objeví i na druhé straně - Erasmus vycítí, že nedokáže nechat Gilbertuse napospas smrti a deaktivuje destrukční mechanismus. Nad Corrinem se tak konečně rozhoří finální bitva, v níž je po těžkých ztrátách Omnius zničen. Těsně předtím však vyšle do celého vesmíru radiový signál neznámého obsahu (viz \"Lovci Duny\").\n\nLiga vznešených považuje válku za úspěšně skončenou a může se vrhnout do opravy poškozené civilizace. Do čela se postaví Fajkán, který na počest bitvy přijme jméno Corrino a stane se prvním imperátorem. Vorian Atreides se konečně cítí unaven životem a protože cítí, že jeho role skončila, vypraví se na pouť po vzdálených planetách vesmíru. Ještě předtím je na jeho přímluvu Abulurd Harkonnen označen za zbabělce a odsouzen k vyhnanství na Lankivielu. Přestože Abulurd cítí spíše smutek, mezi jeho potomky se rozšíří nenávist vůči rodu Atreidů, která vydrží po tisíciletí.\n\nErasmus je spolu s ostatními roboty zničen, avšak Gilbertus se vmísí do davu a zachrání kopii Erasmovy paměti. V úctě k logickému myšlení, jemuž ho Erasmus naučil, založí později Gilbertus školu mentatů, \"lidských počítačů\".\nRomán vyšel v češtině v r. 2005.\n"}
{"id": "507550", "url": "https://cs.wikipedia.org/wiki?curid=507550", "title": "Pagramantis", "text": "Pagramantis\n\nPagramantis je městys v západní části Litvy, na soutoku řek Akmena a Gramančia, podle které dostal Pagramantis název, na půlcestě mezi okresními městy Šilalė a Tauragė (15 km od Tauragė, silnice č. 164), na území Pagramantiské ChKO (litevsky Pagramančio regioninis parkas).\n\nJe zde kostel Panenského početí Nejsvětější Panenky Marie (od roku 1774; se zvonicí z 19. století), základní škola, knihovna, kulturní dům (Pagramantiská zájmová obec \"Gramančia\"), zdravotní středisko, pošta, čtyři dřevozpracující podniky, krejčovská dílna, autoopravna. V roce 2001 zde bylo 569 obyvatel. Městysem protéká řeka Akmena, která se nedaleko - na jižním okraji souměstí Pagramantis - Ringiai vlévá do řeky Jūra. Národní kulturní památka Pagramantské hradiště je na soutoku řek Akmena a Gramančia, dále na jih od něj je hradiště \"Naujininkų piliakalnis\". Městečko leží uprostřed masívu Pagramantiského lesa.\n\nZa dob Velkoknížectví litevského bylo v Pagramantisu panské sídlo, jeho vlastníkem byl žmuďský biskup Jonas Domininkas Lopacinskis, který roku 1744 postavil dřevěný kostel a přiřadil jej pod působnost šilalėského faráře. V roce 1773 byl instalován hlavní oltář, který se dochoval až dosud. V roce 1780 se obyvatelé obrátili s žádostí na tehdejšího žmuďského biskupa Jana Giedraitise se žádostí z filie (vedlejší, dceřiná farnost) učinit farnost. Prvním farářem se stal Radvilavičius. Nový farář v obci zřídil špitál (útulek pro sirotky, nemocné, mrzáky, slepce, přestárlé a chudé). Za kostelem směrem na západ je hřbitov na chlumu (založen koncem 19. století), ve kterém je mnoho dřevěných žemaitských božích muk (litevsky \"koplytstulpis\"). Za biskupa M. Valančiuse zde byla postavena škola (od roku 1841 náležící farnosti), kterou v roce 1853 navštěvovalo 10 žáků, v letech 1914 – 1951 základní, později jako (částečně) střední. V roce 1919 zde vyučoval Serbenta, na jehož popud byl nedaleko Pagramantisu založen hřbitov volnomyšlenkářů.\n\nPagramantský poddialekt patří do skupiny jižních dialektů žemaitštiny a to mezi poddialekty raseiniaiské. Podrobně jej popsal Dr. Petras Jonikas v knize \"\"Pagramančio tarmė\"\" (\"Pagramantské nářečí\") vydané v roce 1939.\n\n\n"}
{"id": "507555", "url": "https://cs.wikipedia.org/wiki?curid=507555", "title": "Letecká nehoda An-24 Vzdušných sil Slovenské republiky", "text": "Letecká nehoda An-24 Vzdušných sil Slovenské republiky\n\nLetecká katastrofa slovenského An-24 je největší letecké neštěstí v dějinách samostatné Slovenské republiky.\n\nAntonov An-24 Slovenské armády narazil za tmy, za příznivých meteorologických podmínek, do zalesněného kopce při přistávacím manévru 19. ledna 2006 mezi obcemi Hejce a Telkibánya v Maďarsku, pouhé 3 km od hranic se Slovenskem, přibližně 20 km od letiště. Při nárazu letadla zemřelo 41 vojáků a 1 civilní zaměstnanec ministerstva obrany SR, jeden voják přežil. Letoun přivážel zpět slovenské příslušníky sil KFOR z půlroční služby v Kosovu.\n\n19. ledna 2006 v 17:15 odstartovaly z letiště v kosovské Prištině dva vojenské letouny se slovenskými příslušníky mírových sil KFOR. Přistání bylo plánováno v 19:40 na letišti v Košicích. V 19:30 po zahájení přiblížení na přistání havaroval jeden z letounů nedaleko maďarsko-slovenských hranic. Narazil ještě na maďarském území v zalesněné oblasti mezi obcemi Hejce a Telkibánya (GPS poloha: ). Havarovaným strojem byl letoun sovětské výroby Antonov An-24B, r. v. 1969, registrace 5605, samostatné dopravní letky v Kuchyni.\n\nV 19:46 vyhlásila Letecká pátrací záchranná služba (LPZS) pohotovost prvního stupně a k místu nehody byl vyslán z letiště Sliač vrtulník Mi-17, který lokalizoval místo nehody na svahu vrchu Borsó ve 20:30. O půl hodiny později překročily slovensko-maďarskou hranici 4 sanitky a hasiči z Košic. Na místě nehody, v těžko přístupném terénu a v mrazu, našli záchranáři pouze jediného přeživšího - nadporučíka Martina Farkaše (27), který byl transportován na oddělení ARO košické nemocnice. Farkaš se po nehodě tělesně poměrně rychle zotavil, trpěl však výpadky paměti, které podle lékařů souvisely s otokem mozku, jímž voják prošel. Zároveň mu byl do hlavy voperován mozkový senzor. Farkaš na tiskové konferenci konané 25. ledna oznámil, že se ani po tomto zážitku nebojí usednout do letadla a hodlá dál sloužit u svého útvaru v Levicích. Do žádné zahraniční mise už se ale nepřihlásí.\n\nTrosky letadla An-24 byly později převezeny na leteckou základnu v Prešově a podrobeny důkladnému vyšetřování. Důvody havárie nebyly i přes nalezení funkčních černých skříněk dlouhou dobu úplně jasné, nakonec se však potvrdila původní domněnka, že neštěstí způsobilo selhání lidského faktoru. Posádka se zřejmě dopustila primárně navigační chyby, když přiblížení na VPD01 probíhalo, namísto nížinným údolím Hornádu, východněji, nad kopci Zempléni-hegység. Podle vyšetřovací komise nemělo letadlo správně nastavený radiový výškoměr a posádka špatně odhadla přechod z přístrojového na vizuální přiblížení k letišti v Košicích.\n\nSlovensko drželo po nehodě 24hodinový státní smutek. Rozloučení s plnými vojenskými poctami se konalo za účasti tisíců lidí v prešovské městské hale Jana Pavla II. Na pohřeb obětí havárie přijel i generální tajemník NATO. Slovenský ministr obrany Juraj Liška podal demisi.\n\nV maďarské obci Hejce byl v květnu 2007 odhalen památník obětem. Je tvořen bronzovou sochou anděla s polámanými křídly, kolem níž jsou umístěny polámané stromy, které letadlo při pádu poškodilo. Celkové náklady na výstavbu památníku činily pět milionů slovenských korun. Většina této částky připadla tvůrcům památníku, 550 tisíc korun obdržela obec Hejce.\n\nPříbuzní obětí se po 13 letech od havárie rozhodli obrátit se na mezinárodní soud. Jejich občanské sdružení AN-24(5605)-Hejce je přesvědčeno, že havárii nezpůsobil pilot, ale mohlo dojít k selhání techniky po modernizaci letadla. Sdružení proto bude chtít u soudu dosáhnout odtajnění vyšetřovacího spisu, který slovenské ministerstvo obrany nadále odmítá odtajnit. \"My chápeme, že ozbrojené síly vykonávají činnosti, které nejsou zveřejnitelné. Ale co se týče letadla, jeho oprav a modernizace, domnívám se, že tyto věci by neměly být utajované,“ řekl televizi Joj předseda občanského sdružení Ľudovít Orlický.\n\n"}
{"id": "507557", "url": "https://cs.wikipedia.org/wiki?curid=507557", "title": "Toxická epidermální nekrolýza", "text": "Toxická epidermální nekrolýza\n\nToxická epidermální nekrolýza (TEN) (: \"Toxic epidermal necrolysis\"), známá též jako Lyellův syndrom, je život ohrožující choroba a dermatologický stav, který je často vyvolán alergickou reakcí na léky (antibiotika, sulfonamidy, analgetika). Je charakterizovaný odumíráním a odpadáváním svrchní vrstvy kůže (pokožky či epidermis) od spodnější vrstvy kůže (škáry či dermis) po celém těle (postihuje až 100 % kožního povrchu). V důsledku toho vznikají rány, jejichž existence může přivodit sepsi.\n\nNemoc postihuje mnoho částí těla, nejvážněji však sliznice (nastává jejich eroze), jako jsou ústa, oči a pochva. Plnému propuknutí nemoci často předchází týdenní až dvoutýdenní horečka (může připomínat infekci horních cest dýchacích). Ta způsobuje silnou dehydrataci (ztrátu tekutin), která je přítomná i při plném projevu nemoci. Když se objeví vyrážka, je přítomna na velkých a různých částech těla, obvykle je horká na dotek a červené barvy. Na kůži se vytvářejí puchýře, strupy a vyrážka podobná popáleninám. U pacientů může docházet ke srůstání rtů a je tak nezbytné podávat potravu nasogastrickou sondou nosem nebo gastrickou trubicí přímo do žaludku. Postižené jsou i oči, které jsou oteklé, vřednaté a může dojít i k oslepnutí. Objevují se také respirační problémy, a proto je někdy nutné, aby byl pacient připojen na ventilaci.\n\nV rámci léčby je v prvé řadě nezbytné včasné vysazení léku, který reakci způsobil. Následně včasné umístění na popáleninovou jednotku, či jednotku intenzivní péče a doplňování chybějících tekutin a minerálů.\n\nIncidence TENu je mezi 0,4 až 1,3 případu na milion obyvatel ročně. Mortalita pacientů s touto chorobou je uváděna mezi 30–60 % (někdy 30–40 %) a může postihnout všechny věkové skupiny, častěji však ženy. Projev nemoci je zároveň horší u starších lidí. Smrt nastává zejména v důsledku sepse či respiračního nebo renálního kolapsu.\n\nTEN je považován za závažnější formu tzv. Steven-Johnsonova syndromu.\n\n"}
{"id": "507578", "url": "https://cs.wikipedia.org/wiki?curid=507578", "title": "Home staging", "text": "Home staging\n\nHome staging [čti houm stejdžing] je příprava nemovitosti na prodej nebo pronájem a její profesionální prezentace na realitním trhu. Na rozdíl od interiérového designu, který je zaměřen na vlastní domov nebo firemní prostory, Home staging se zaměřuje na nemovitosti určené k prodeji nebo pronájmu. Cílem je zvýšení atraktivity nemovitosti pro co nejširší okruh potenciálních zájemců a to především sladěním barevných schémat, uspořádáním nábytku a barevně sladěných doplňků, nastavení osvětlení a odstranění všech negativních elementů, které by potenciálnímu zájemci ztěžovaly představu, že by právě tady mohl bydlet. \n\nOsobě, která se o úpravu nemovitosti stará se říká Home Stager. \n\nHome stagingu využívají realitní kanceláře, developerské firmy, ale i soukromí vlastníci nemovitostí. Je také vhodný po komerční sektor, jako kanceláře, hotely, obchody a restaurace.\n\nNejvětší uplatnění nachází Home staging u obývaných nemovitostí určených k prodeji nebo pronájmu. Další možností jsou prázdné byty nebo domy a to novostavby či starší nemovitosti. Prokázalo se, že zařízené byty se prodávají rychleji, než byty prázdné. Proto tuto službu v hojné míře využívají developerské společnosti pro své vzorové byty. Staging komerčních prostorů, jako jsou kanceláře, firemní prostory, úřady, restaurace, kavárny, kosmetické a kadeřnické salony, může oživit a zatraktivnit prostředí.\n\nV roce 1972 Barb Schwarz přišla s termínem „Staging“. Barb pracovala v realitách. Tento koncept vznikl díky klientovi, který za Barb přišel s tím, že by chtěl upravit nemovitost k prodeji. Postupně se rozšířil a stal velmi populární po USA a v zemích západní Evropy (Velká Británie, Španělsko apod.). Do České republiky ho v lednu r. 2010 uvedla Jitka Kobzová.\n"}
{"id": "507583", "url": "https://cs.wikipedia.org/wiki?curid=507583", "title": "Catanduanes", "text": "Catanduanes\n\nCatanduanes je filipínský ostrov, který leží u jihovýchodního pobřeží severofilipínského ostrova Luzon. Od Luzonu je oddělen průlivem Maqueda. Na ostrově a přilehlých malých ostrůvcích se nachází stejnojmenná filipínská provincie o celkové rozloze 1511,50 km. Provincie (a s ní i ostrov) náleží do regionu Bicol. Hlavním městem provincie je Virac na jihu ostrova.\n\nV druhé polovině 16. století přišli na ostrov Španělé.\n\n"}
{"id": "507585", "url": "https://cs.wikipedia.org/wiki?curid=507585", "title": "Nichelle Nicholsová", "text": "Nichelle Nicholsová\n\nNichelle Nicholsová (* 28. prosince 1932, Robbins, Illinois, USA), vlastním jménem Grace Dell Nichols, je americká zpěvačka a herečka, známá ztvárněním postavy Nyoty Uhury v seriálech a filmech Star Trek.\n\nV mládí pracovala jako tanečnice a zpěvačka, příležitostně hrála a věnovala se modelingu. Jako vokalistka se zúčastnila amerických a evropských turné s kapelami Dukea Ellingtona a Lionela Hamptona. S Genem Roddenberrym se setkala již při tvorbě jeho předchozího díla \"The Lieutenant\".\n\nV období mezi ukončením projektu seriálu \"Star Trek\" a natáčením celovečerních filmů z prostředí Star Treku, hrála ve filmech jako \"Doktore, vy si musíte dělat legraci\", \"Made in Paris\" nebo \"Mister Buddwing\". Společnost 20th Century Records vydala její singl „Shoop Shoop“ a později celé album \"Dark Side of the Moon\", které obsahovalo i píseň „Gene“, kterou složila na počest tvůrce Star Treku.\n\nVždy se zajímala o vesmír a kosmické lety. Účastnila se osmihodinové mise na palubě astronomické observatoře letounu C-141, při které byly analyzovány atmosféry Marsu a Saturnu ve vysoké nadmořské výšce. Společně s ostatními herci a tvůrci seriálu \"Star Trek\" se zúčastnila slavnostního ceremoniálu křtu prvního raketoplánu \"Enterprise\". Pro NASA strávila také hodně času náborem menšin.\n\nV letech 1966 až 1969 hrála ve sci-fi seriálu Star Trek komunikačního důstojníka hvězdné lodi USS \"Enterprise\", poručíka Uhuru. Ta je známá jako jedna z prvních černých žen, která v televizním programu nevystupovala pouze jako služka a která patřila do širšího okruhu hlavních postav seriálu. \n\nPo ukončení natáčení první série seriálu uvažovala o ukončení svého působení v seriálu. Setkala se ale s Lutherem Kingem, který ji přesvědčil, že musí vytrvat, protože je vzorem černošským ženám a nositelkou změny tehdy ještě přežívající rasové segregace ve Spojených státech. \n\nZnámý je rovněž polibek Uhury a bělošského kapitána Kirka (William Shatner) v epizodě „Platónovy nevlastní děti“ vysílané 22. listopadu 1968, nesprávně označovaný za první mezirasový polibek v americké televizi. V letech 1973 a 1974 se Nicholsová podílela na animovaném seriálu \"Star Trek\", kde nadabovala rovněž postavu Uhury. Tuto roli si dále ještě zopakovala v prvních šesti hraných filmech ze světa Star Treku (1979–1991).\n\nMá hvězdu na Hollywoodském chodníku slávy.\n\nZ prvního krátkodobého manželství s Fosterem Johnsonem má (vzali se i rozvedli v roce 1951) syna Kylea. Podruhé byla vdaná v letech 1968 až 1972 za Dukea Mondyho, i toto manželství ale skončilo rozvodem.\n\nSvůj volný čas dodnes zasvěcuje Star Treku a aktivně se účastní na různých setkáních fanoušků a sci-fi akcích. Se svými fanoušky a fanoušky Star Treku pravidelně komunikuje přes své stránky oficiální stránky a účet na Twitteru. \n\n"}
{"id": "507592", "url": "https://cs.wikipedia.org/wiki?curid=507592", "title": "Jisra'el Galili", "text": "Jisra'el Galili\n\nJisra'el Galili (: ישראל גלילי, rodným jménem Jisra'el Berčenko; 10. února 1911 – 8. února 1986) byl izraelský politik, vládní ministr a poslanec Knesetu. Před vyhlášením izraelské nezávislosti v roce 1948 byl náčelníkem generálního štábu Hagany.\n\nGalili se narodil v Brailově v carském Rusku (dnešní Ukrajina). Když mu byly tři roky, jeho rodina podnikla aliju do Palestiny, kde se usadila v Tel Avivu. Zde Galili vystudoval střední školu a vyučil se tiskařem.\n\nVojenskou kariéru zahájil v roce 1927 vstupem do Hagany. V roce 1935 byl jmenován do výboru organizačního vedení a později se stal zodpovědným za nákup a výzbroj. Během druhé světové války byl zapojen do příprav boje proti předvídané nacistické invazi do Palestiny. V roce 1946 byl jmenován šéfem Hagany a tuto pozici zastával až do roku 1948, kdy byla Hagana, v souvislosti se založením Izraele, Davidem Ben Gurionem rozpuštěna.\n\nGalili byl taktéž zakladatelem mládežnické skupiny ha-Noar ha-oved („Pracující mládež“) a kibucu Na'an, kde žil až do své smrti. V prvních parlamentních volbách v roce 1949 byl zvolen poslancem Knesetu a svůj mandát zastával až do roku 1951 a později v dalších funkčních obdobích v letech 1955 až 1977. Zprvu byl poslancem za levicovou stranu Mapam, která se později rozdělila a dala vzniknout Achdut ha-Avodě, z níž se později stal Ma'arach. Krátce byl ministrem informací a v několika vládách zastával post ministra bez portfeje. Patřil k jedněm z předních poradců ministerské předsedkyně Goldy Meirové, ministrům v její vládě a byl zároveň členem vlivného výboru pro zahraniční a obranné záležitosti a ministerské komise pro osady.\n\n"}
{"id": "507595", "url": "https://cs.wikipedia.org/wiki?curid=507595", "title": "Andrej Vyšinskij", "text": "Andrej Vyšinskij\n\nAndrej Januarjevič Vyšinskij ( ; 10. prosince 1883 Oděsa, Ruské impérium – 22. listopadu 1954 New York, USA) byl sovětský právník, politik a diplomat. Během moskevských procesů byl prokurátorem, který posílal na smrt mnoho někdejších Stalinových spolupracovníků. Prokurátorem byl i během norimberských procesů, v letech 1949 až 1953 pak zastával funkci ministra zahraničí SSSR.\n\nNarodil se do polské katolické rodiny v Oděse, rodina se později přesunula do Baku. Roku 1903 se připojil k menševikům. Do roku 1913 studoval na Kyjevské univerzitě. V roce 1917 jako právník Prozatímní vlády vydal zatykač na Lenina a další čelní bolševické představitele.\n\nRoku 1920 se připojil k bolševikům, kde si rychle získal důvěru Stalina. V letech 1925–1928 byl rektorem Moskevské státní univerzity, poté se stal členem lidového komisařství pro vzdělávání. Roku 1931 byl zastupujícím lidovým komisařem pro justici.\n\nŠlo o jednoho ze strůjců hladomoru na Ukrajině. Uskutečňoval administrativní přípravy na „systematický úder“ proti sklizňovým lupičům šrotů a zlodějům obilí.\n\nV roce 1935 se stal generálním prokurátorem SSSR, zatímco jeho předchůdce Ivan Akulov byl odklizen a později zastřelen. Proslul se svým postulátem, že korunní důkaz je samotné přiznání obžalovaného. Vyšinského monografie \"Teorie soudních důkazů v sovětském soudnictví\" obhajující tuto teorii získala v roce 1947 Státní cenu SSSR.\n\nBěhem moskevských procesů, které byly součástí Stalinovy Velké čistky, často bezbranné oběti ponižoval a hanlivě je napadal slovy jako:\n\nPo procesech získal byt Leonida Serebrjakova, jednoho z obviněných, který byl odsouzen k trestu smrti a popraven.\n\nV roce 1940 byl vyslán do Lotyšska, kde měl dohlížet na organizaci loutkové vlády a začlenění země do SSSR, v roce 1945 pomohl komunistické garnituře v Rumunsku zmocnit se kontroly země. V roce 1953 byl jedním z hlavních osob, které byly obviněny Kerstenovou komisí v americkém Kongresu v souvislosti s vyšetřováním událostí během okupace pobaltských republik.\n\nZa sovětskou stranu se podílel na přípravách norimberských procesů. Dále zastával rozličné politické úřady, jako např. místopředseda vlády v letech 1939 až 1944, zastupující lidový komisař pro zahraniční věci (od roku 1946 náměstek ministra zahraničí), ministr zahraničních věcí v letech 1949 až 1953, člen sovětské Akademie věd od roku 1939, v sovětské Akademii byl ředitelem Ústavu státu a práva, až do začátku destalinizace přitom Ústav nesl jeho jméno.\n\nPo Stalinově smrti roku 1953 se stal stálým zástupcem Sovětského svazu v OSN. Tehdy však tušil, že na jeho zločiny za moskevských procesů se přijde, a že bude muset z politiky odejít, proto na všechny své politické posty rezignoval a odjel do New Yorku, kde roku 1954 zemřel. Jeho zločiny byly odtajněny až roku 1956, kdy tehdejší sovětský vůdce Nikita Chruščov na XX. sjezdu strany přednesl tajný projev, v němž byla o něm zmínka včetně jeho podílu na odsouzení milionu lidí k trestu smrti. Jeho popel byl uložen v Kremelské zdi.\n\n<div class=\"references-small\">\n"}
{"id": "507597", "url": "https://cs.wikipedia.org/wiki?curid=507597", "title": "Buzzmarketing", "text": "Buzzmarketing\n\nBuzzmarketing je specifická forma marketingu, zaměřená na vyvolávání rozruchu a šíření reklamního sdělení prostřednictvím tzv. word of mouth. Mezi součást buzz marketingu lze označit i virální marketing a astroturfing.\n\nLudvík Čichovský definuje buzzmarketing jako nízkonákladovou formu spontánní marketingové komunikace vyvolanou vhodně implementovaným podnětem mezi potenciální příznivce, kupující, zákazníky, uživatele a spotřebitele.\n\nSnaha o dosažení buzzmarketingového efektu je motivována dlouhodobým trendem snižování účinku tradičních reklamních nástrojů a zároveň zvyšováním cen za jejich využívání. Podstatou účinnosti buzzmarketingu je vytvoření silného (zábavného, vtipného, šokujícího, kontroverzního) příběhu, jehož zprostředkováním spotřebitel vyvolává zájem svého okolí. Pokud je buzzmarketingová kampaň opravdu úspěšná, média (televize, rádia) se o její masové rozšíření postarají sama. \n\nTato reklama může být nejlevnější formou reklamy vůbec, avšak o to náročnější je na přípravu a vymyšlení samotné koncepce. Nejdůležitější je nabídnout lidem téma, které je zaujme nebo pobaví natolik, aby sdělení rozšířili mezi své přátele. Těch úspěšnějších kampaní se potom chytí i média, novináři, televize, rádia. Buzz v drtivé většině vzniká sám, nicméně jeho růst a šíření je možné uměle živit. \n\nPojem buzzmarketing poprvé použil Emanuel Rosen v roce 2002. O jeho celosvětové rozšíření se pak v roce 2005 postaral v knize BUZZMARKETING: Přimějte lidi aby o vás mluvili \"Mark Hughes\". \n\nDnes je však Buzzmarketing považován za jednu z nejúčinnějších reklam vůbec. \n\n\nV Česku se hodně diskutovalo o reklamě Kofoly, kde se mladý student scházel se svojí učitelkou a měl s ní vztah. Reklama vzbudila pohoršení u řady diváků a na internetu se o ní často diskutovalo. Nakonec měla být zakázána, avšak svůj účel splnila – zaujala. Video.\n\nZnámým Buzzem v praxi je reklama společnosti Nike. Zde fotbalista předvádí své umění a zaplnil tím většinu světových diskusních fór o fotbalu. Lidé váhali, zda je to podvod nebo to opravdu dokázal. Reklama se dokonce rozebírala v různých pořadech a odborníkům nedala spát. Reklama byla samozřejmě podvod ale opět – zaujala. Video.\n\nDalším příkladem buzzmarketingu je oregonské město Halfway. Příznivec buzzmarketingu Mark Hughes dokázal přesvědčit místní občany, aby své město přejmenovali na Half.com. Tím dostal jméno své firmy na mapu USA a započal tak masovou publicitu, které se tehdy dostalo jeho začínající firmě. Firma dosáhla velké komerční úspěšnosti a půl roku po tomto tahu byla firma odprodána aukčním serverem eBay za 300 milionů dolarů. \n\nPříkladem buzzmarketingu v české prostředí je společnost Electro world. Při vstupu společnosti na trh oslovila zákazníky za pomocí tradičních nástrojů, jako jsou letáky a inzerce. Důležitý byl ovšem obsah sdělení, kdy byla elektronika nabízena v omezeném množství za opravdu nízké ceny. Řady zákazníků před prodejnou nocovali a před blížící se otevírací dobou ucpali příjezdovou dálnici. Akci tehdy zaznamenala i všechna média a Electroworld si díky ní přivlastnil cenotvornou image. \n"}
{"id": "507600", "url": "https://cs.wikipedia.org/wiki?curid=507600", "title": "Me'ir Argov", "text": "Me'ir Argov\n\nMe'ir Argov (: מאיר ארגוב, rodným jménem Meier Grabovsky; 1905 – 24. listopadu 1963) byl sionistický aktivista, izraelský politik a signatář izraelské deklarace nezávislosti.\n\nNarodil se ve městě Rîbniţa v carském Rusku (dnešní Moldavsko, část Podněstří) a studoval v chederu a poté na Kyjevské univerzitě. V mládí se začal angažovat jako sionistický aktivista, vedl ukrajinskou sekci hnutí he-Chaluc a v roce 1917 se stal členem ústředního výboru \"Mládeže Sijónu\". V roce 1922 a znovu v roce 1924 byl uvězněn pro sionistické aktivity, v druhém případě byl následně vyhnán ze Sovětského svazu.\n\nV roce 1927 podnikl aliju do mandátní Palestiny, kde pracoval v zemědělství. V letech 1929 až 1939 působil jako tajemník dělnické rady ve městě Petach Tikva, v roce 1930 se stal členem Židovské národní rady (\"Va'ad Le'umi\") a o rok později byl zvolen do městského zastupitelstva Petach Tikvy. V roce 1940 dobrovolně narukoval do britské armády a bojoval v Židovské brigádě v Itálii.\n\nArgov (tehdy ještě pod jménem Grabovsky) pak byl v roce 1948 jedním ze signatářů izraelské deklarace nezávislosti a bezprostředně poté se stal členem Prozatímní státní rady, kde zastupoval stranu Mapaj. V prvních parlamentních volbách se stal poslancem Knesetu a svůj mandát si udržel i v následujících volbách v letech 1951, 1955, 1959 a 1961. Od roku 1951 byl předsedou vlivného zahraničně-obranného výboru. Zemřel v úřadu v roce 1963.\n\n"}
{"id": "507608", "url": "https://cs.wikipedia.org/wiki?curid=507608", "title": "Quartier de la Sorbonne", "text": "Quartier de la Sorbonne\n\nQuartier de la Sorbonne (\"čtvrť Sorbonna\") je 20. administrativní čtvrť v Paříži, která je součástí 5. městského obvodu. Má rozlohu 43,3 ha a ohraničuje ji řeka Seina ze severu, \"Boulevard Saint-Michel\" na západě, ulice \"Rue Soufflot\", \"Rue des Fossés-Saint-Jacques\" a \"Rue de l'Estrapade\" na jihu a \"Rue Descartes\", \"Rue de la Montagne-Sainte-Geneviève\", \"Rue Frédéric-Sauton\" a \"Rue du Haut-Pavé\" na východě.\n\nČtvrť byla pojmenována podle bývalé univerzitní koleje Sorbonny. Kromě ní zde sídlí další fakulty a významné vysoké školy např. Collège de France nebo École normale supérieure.\n\nNa náměstí \"Square René-Viviani – Montebello\" severně od kostela Saint-Julien-le-Pauvre roste nejstarší strom v Paříži. Jedná se o trnovník akát, který zde v roce 1601 zasadil botanik Jean Robin, po němž strom nese své latinské jméno (robinia).\n\n"}
{"id": "507610", "url": "https://cs.wikipedia.org/wiki?curid=507610", "title": "Majel Barrettová", "text": "Majel Barrettová\n\nMajel Barrettová-Roddenberryová (23. února 1932 Columbus, Ohio, USA – 18. prosince 2008 Bel Air, Los Angeles, Kalifornie, USA), rodným jménem Majel Leighová Hudecová, byla americká herečka, manželka tvůrce Star Treku Genea Roddenberryho.\n\nHerecká kariéra Majel Barrettové začala koncem 50. let a začátkem 60. let 20. století, kdy byla obsazována do malých rolí v různých filmech. Objevila se rovněž v televizních seriálech, zde spolupracovala především se společností Desilu Productions.\n\nV roce 1964 zahrála Barrettová v pilotním dílu „Klec“ sci-fi seriálu \"Star Trek\" postavu nepojmenované první důstojnice hvězdné lodi USS \"Enterprise\", zvané prostě „Number One“ (\"Číslo jedna\").\n\nPilotní díl ale nebyl u televizní společnosti NBC úspěšný. Jeho tvůrce, Gene Roddenberry, učinil řadu změn a vyměnil posádku Enterprise. Barrettová se zde objevila v průběhu první série (1966) jako zdravotní sestra Christine Chapelová, přičemž v této roli působila až do ukončení seriálu v roce 1969. Postavu Chapelové nadabovala i v animovaném seriálu \"Star Trek\" (1973–1974), kde kromě sestry ztvárnila i několik dalších postav (zejména komunikační důstojnici M'Ress). Jako doktorka Christine Chapelová se objevila i v prvním (\"\"; 1979) a čtvrtém filmu (\"\", 1986). V několika epizodách navazujících seriálů \"\" a \"\" hrála Betazoidku Lwaxanu, matku poradkyně Deanny Troi.\n\nV seriálech \"Star Trek, Star Trek: Nová generace, Star Trek: Stanice Deep Space Nine\" a \"\" a ve většině filmů propůjčila Majel Barrettová svůj hlas také palubním počítačům hvězdných lodí a stanic. Tuto roli si zopakovala ve dvou epizodách seriálu \"\". Necelý měsíc před svou smrtí dokončila stejnou práci i pro nejnovější film \"Star Trek\".\n\nStar Trek vymyslel producent Gene Roddenberry, kterého si Majel Barrettová v roce 1969 vzala, přičemž jejich manželství trvalo až do Roddenberryho smrti v roce 1991. Jejich syn Eugene Wesley se narodil v roce 1974.\n\nMajel Barrettová zemřela 18. prosince 2008 ve svém domě na potíže spojené s leukemií ve věku 76 let. Popel její i jejího manžela by měl být v roce 2012 vynesen do vesmíru.\n\n"}
