{"id": "208283", "url": "https://cs.wikipedia.org/wiki?curid=208283", "title": "Sepp Dietrich", "text": "Sepp Dietrich\n\nJosef „Sepp“ Dietrich (28. května 1892 – 21. dubna 1966) byl německý generál jednotek Waffen-SS v hodnosti \"SS-Oberstgruppenführer und Generaloberst der Waffen-SS\", dlouholetý velitel Hitlerovy osobní stráže a pozdější divize Leibstandarte SS Adolf Hitler.\n\nKlíčové byly jeho účasti zejména v bitvách u Kurska v létě 1943 a v Ardenách v prosinci 1944, kde velel tankové armádě. To byl již nositelem Rytířského kříže s dubovými ratolestmi a meči a byl generálplukovníkem SS. Od února 1945 velel tankové armádě SS v Maďarsku, a 8. května 1945 byl zajat Americkou armádou. V norimberských procesech byl odsouzen k trestu doživotí za válečné zločiny, v roce 1955 propuštěn. Pak byl ještě odsouzen za účast v Noci dlouhých nožů, byl ale propuštěn ze zdravotních důvodů. Zemřel 21. dubna 1966 v Ludwigsburgu.\n\nJosef Dietrich, kterému se od malička říkalo Sepp, se narodil 28. května 1892 Palagiovi a Kreszentii Dietrichovým v Hawangenu poblíž Mamingenu ve Švábsku. V roce 1900 se celá rodina přestěhovala do okresního města Kemptenu, ležícího na řece Iller. Sepp tam absolvoval povinnou školní docházku a jezdil jako povozník u sedláků. V roce 1907 se vydal „na zkušenou“ jako mnoho jeho vrstevníků a procestoval Rakousko a Itálii, než zakotvil v Curychu ve Švýcarsku, kde se učil v hotelu. Roku 1911 již však byl znovu doma, aby se dostavil k odvodu do Bavorské královské armády. Nastoupil 18. října 1911 ke 2. baterii 4. polního dělostřeleckého pluku, odkud byl po měsíci propuštěn pro zranění.\n\nPo vypuknutí první světové války nastoupil 6. srpna 1914 k 7. bavorskému pluku polního dělostřelectva. Po základním výcviku se dostal v říjnu na frontu se 6. bavorským záložním dělostřeleckým plukem, který byl součástí 6. bavorské záložní divize 6. bavorské armády. Záhy utrpěl zranění a po jeho vyléčení byl odeslán do dělostřeleckého učiliště v Sonthofenu, aby se stal poddůstojníkem z povolání. V létě 1915 se opět zapojil do bojů a koncem roku byl znovu raněn. V listopadu 1916 byl přeložen k prvním německým tankovým jednotkám, a během bojů v roce 1917 získal (14. listopadu) Železný kříž I. třídy a Tankový odznak. Počátku roku 1918 byl převelen k 13. bavorskému tankovému odřadu, kde sloužil až do konce války.\n\nPo propuštění z armády v březnu 1919 nebyl přijat do formujícího se reichswehru, a tak nastoupil do řad Freikorps, což byly polovojenské organizace, složené z válečných navrátilců, které se zapojovaly do různých půtek, např. s komunisty. V říjnu 1919 nastoupil výcvik u bavorské zemské policie, sloužící v Bavorsku jako náhrada armády. V únoru 1920 se oženil s Barbarou Seidlovou a v květnu 1921 se v řadách znovuzformovaných Oberland Freikorps zúčastnil bojů ve Slezsku, kam vstoupily polské jednotky. V létě 1921 se na politické scéně začala prosazovat nová strana s názvem Národně socialistická německá dělnická strana (NSDAP), jíž vládl Adolf Hitler a ke které se přidalo mnoho bojovníků Freikorps ze Slezska včetně Dietricha, kteří se cítili podvedeni Výmarskou vládou. Hitler se 8. listopadu 1923 neúspěšně pokusil uskutečnit státní převrat (tzv. Pivní puč), za což byl později odsouzen k pěti letům vězení a NSDAP byla zakázána.\n\nV květnu 1928 byl Dietrich přijat do NSDAP, která byla v roce 1927 obnovena, a o několik dní později vstoupil do organizace SS, která sloužila jako elitní garda. 1. června 1928 byl Dietrich povýšen do hodnosti \"Sturmführer\", o něco později na \"SS-Sturmbannführera\" a 1. srpna se stal velitelem mnichovského oddílu SS, Standarte 1, a byl povýšen na \"SS-Standartenführera\". Hitler si Dietricha brzy oblíbil, proto byl rychle povyšován. Dobrý dojem udělal i na říšského vedoucího SS (\"Reichsführer SS\") Heinricha Himmlera, který jej 18. května 1929 jmenoval velitelem brigády SS Bayern, čímž se Dietrich stal velitelem jednotek SS v celém Bavorsku. 11. července téhož roku byl povýšen na \"SS-Oberführera Süd\", čímž se stal velitelem jednotek SS v celém jižním Německu. Koncem února 1932 byla Dietrichem vytvořena Hitlerova osobní stráž, která se nazývala Doprovodné komando SS Vůdce (\"SS Begleit-Komando „Der Führer“\"), a o měsíc později byl Dietrich znovu zvolen do Říšského sněmu.\n\nPo velkém vítězství NSDAP ve volbách do Říšského sněmu v roce 1933 a následném jmenování Hitlera kancléřem byl Dietrich 17. března pověřen, aby zformoval stráž k ochraně Říšského kancléřství. O několik dní později se stal velitelem (a tvůrcem) Štábní stráže SS Dietrich (\"SS-Stabswache Dietrich\"). O několik týdnů později byla stráž přejmenována na Zvláštní komando SS Berlín (\"SS-Sonderkommando Berlin\") a přestěhovala se do Lichterfelde. V červnu 1933 byly zřízeny další dvě komanda, a společně s komandem Berlín se staly základem budoucích Zbraní SS (\"Waffen-SS\"). Výjimečné na Dietrichově jednotce, která tehdy čítala 600 mužů, a dalších dvou komandech bylo, že je cvičila armáda. Ale jen komando Berlín využíval Hitler ke svojí osobní ochraně. 3. září 1933 byla všechna tři komanda sloučena pod souhrnné označení \"Adolf Hitler Standarte\". Při desátém výročí Pivního puče, 9. listopadu 1933, získala tato jednotka konečný název \"Leibstandarte SS Adolf Hitler\", a vykonala slavnostní přísahu Hitlerovi.\n\nDne 30. června 1934 se Leibstandarte v čele s Dietrichem zúčastnila tzv. Noci dlouhých nožů, při které bylo povražděno několik stovek odpůrců nacismu a vedení SA. Za tuto akci byl 1. července Dietrich povýšen do hodnosti \"Obergruppenführera\". V březnu 1935 se Leibstandarte poprvé dostala do akce, když dostala za úkol obsadit Sársko, kde skončila francouzská okupace, vyplývající z Versailleské smlouvy. Koncem roku 1937 se Dietrich seznámil s Ursulou Moningerovou (manželka \"SS-Gruppenführera\" Karla-Heinricha Brennera), do které se zamiloval, a téměř se přestal stýkat se svou první manželkou. Na začátku roku 1938 se Dietrich zúčastnil školení pro velitele tankových divizí, poté se účastnil obsazení Rakouska a Československa.\n\nDne 24. srpna obdržel Dietrich rozkazy k napadení Polska, úkolem pluku Leibstandarte bylo v rámci XIII. sboru 8. armády podporovat útok na Varšavu. Byla to pro něj první zkušenost velet skutečnému bojovému útvaru ve válce a napoprvé nepříliš úspěšná, protože Leibstandarte utrpěla od polských jednotek v Pabianici těžké ztráty. Vedení armády na tento neúspěch reagovalo tím, že Leibstandarte přidělovalo pouze podpůrné úkoly a až na přímý zásah Hitlera byl pluk znovu zařazen k bojovým jednotkám jako součást XVI. sboru 10. armády, která vedla útok přímo proti Varšavě. Armádní velení nebylo s Dietrichem spokojeno a velitel 8. armády ho chtěl dokonce poslat před soud za plenění vesnic a vraždění civilistů jeho vojáky.\n\nKoncem listopadu se Dietrich se svou jednotkou vrátil zpět do Německa, aby se s XIX. tankovým sborem pod Guderianovým velením v Koblenci připravoval na útok na Francii. V lednu 1940 byl vyzrazen plán útoku na Francii a k vypracování nového byl povolán geniální stratég Erich von Manstein. Samotný útok začal 10. května a Leibstandarte sklidila ze strany armádních velitelů uznání. Za jednu akci byl dokonce Dietrich vyznamenán Rytířským křížem (dostal jej 4. července 1940). V dalších týdnech byla Leibstandarte reorganizována na brigádu a účastnila se příprav na vylodění v Anglii. Tato akce se nakonec neuskutečnila, Hitlerův zrak se stále více upíral na východ.\n\nKoncem roku 1940 bylo rozhodnuto o útoku na Balkán. Leibstandarte se této operace zúčastnila v rámci XL. sboru 12. armády, který měl obsadit Skopji a přes Monastir postupovat k řeckým hranicím. Zapojila se do bojů 9. dubna 1941 a vedla si velice dobře – 20. dubna dosáhla Katarrského průsmyku, kde jí byla nabídnuta kapitulace celé řecké armády. Dietrich osobně sjednal podmínky kapitulace, za což byl pokárán Hitlerem, neboť tím obešel italské spojence.\n\nZačátkem června 1941 bylo rozhodnuto o rozšíření Leibstandarte na divizi a jejím zařazení do 1. tankové skupiny, součást skupiny armád Jih, která měla zaútočit na jih Sovětského svazu. Leibstandarte si v počátečních dnech ofenzívy vedla velice dobře a jejím významným přičiněním bylo u Novoarchandělska zajato přes 100 tisíc sovětských vojáků. 3. září se Leibstandarte připojila k 11. armádě a postupovala na jih na Krymský poloostrov.\n\nKoncem října se ale vydala opět na východ k Rostovu na Donu, který posléze dobyla, ale musela se prakticky ihned stáhnout zpět. Poté, co koncem listopadu nařídil Gerd von Rundstedt vyklidit Rostov, vybudovala si Leibstandarte obranná postavení na břehu Azovského moře, u Taganrogu, kde zůstala až do června 1942. Posledního dne roku 1941, 31. prosince, byly Dietrichovi uděleny dubové ratolesti k Rytířskému kříži. Po obdržení dubových ratolestí zůstal Dietrich nakrátko v Berlíně. Nejprve byl ubytován v kancléřství jako Hitlerův osobní host. Propagandisté využili jeho přítomnosti k vytváření nacistické legendy. Hermann Göring a Joseph Goebbels nešetřili chválou a označili ho za klíčového velitele na východní frontě. Krátce před tím jej Hitler dokonce označil za bavorského Wrangela. Dietrich přítomnosti v Berlíně využil také k tomu, aby se 19. ledna 1942 konečně oženil s Ursulou Monningerovou. Až do června mohl Dietrich zahálet, protože Leibstandarte se nepodílela na žádné větší operaci, pouze se účastnila drobných potyček, přičemž byla v březnu posílena o tankový prapor, prapor stíhačů tanků a dělostřelecký oddíl. Ještě předtím, než se Leibstandarte znovu zapojila do bojů, oslavil Sepp Dietrich 28. května 50. narozeniny, přičemž za „mimořádné služby“ obdržel šek na 100 tisíc říšských marek od samotného Hitlera.\n\nTěžištěm nové letní ofenzívy byl Kavkaz, kam Hitler upřel zraky, vědom si nedostatku ropných produktů a surovin, ale 29. července byla Leibstandarte již v Paříži, kde se měla připojila k Hausserově Tankovému sboru SS, s nímž se v prosinci 1942 vydala zpět na východní frontu. Tankový sbor SS se stal na konci ledna 1943 součástí Armádní skupiny Lanz. Úkolem této skupiny bylo udržet Charkov před postupujícími sovětskými vojsky. Vzhledem k množství sovětských sil to bylo nemožné, a tak bylo toto město prozíravě vyklizeno, ačkoliv tím Hausser vyvolal u Hitlera výbuch vzteku. Po těžkých bojích bylo město 14. března divizí Leibstandarte znovu dobyto, za což získal Dietrich meče k Rytířskému kříži. Navíc se mu 20. března 1943 narodil druhý syn Lutz.\n\nPo znovuobsazení Charkova v srpnu 1943 bylo nalezeno mnoho těl zavražděných sovětských civilistů, za což se Dietrich objevil na sovětském seznamu válečných zločinců. V srpnu již ale Ditrich nebyl v Sovětském svazu, neboť byl v červnu jmenován velitelem I. tankového sboru SS. Na začátku roku 1944 působil I. tankový sbor SS v Belgii, kde se konaly přípravy na vylodění spojenců. 6. června skutečně došlo k zahájení vyloďovacích operací a I. tankový sbor SS se začal ihned připravovat na přesun do Caen, aby zahájil protiútok. Vzhledem k rychlosti vyloďování jednotek a síle spojeneckého letectva se jednalo o velice riskantní operaci, která málem skončila katastrofou, nebýt legendárního útoku Wittmanova praporu těžkých tanků. O několik dnů později byl Dietrich donucen se stáhnout z Caen, protože situace byla neudržitelná.\n\nDne 20. července 1944 došlo k atentátu na Hitlera, což hluboce otřáslo Hitlerovou důvěrou ke generalitě, a tak začal otevřeně preferovat Zbraně SS. Nedlouho později byl Dietrich povýšen na \"SS-Oberstgruppenführera\" zpětně od 20. dubna 1942 (měl být povýšen na návrh Himmlera již tehdy, ale Hitler nechtěl dráždit armádní vedení). Mezitím docházelo k nezadržitelnému postupu invazních jednotek i přes statečný odpor německých vojáků včetně I. tankového sboru SS, jehož velitel získal 5. srpna 1944 brilianty k Rytířskému kříži.\n\nDne 9. srpna byl Dietrich jmenován velitelem 5. tankové armády, která měla provést protiútok u Avranches. Útok vzhledem k postupu spojeneckých jednotek nebyl příliš reálný a vyústil ve ztrátu 300 000 vojáků u Falaise. 8. září velitel skupiny armád B Model zahájil ústup za Západní val, který byl schválený samotným Hitlerem, který již nemohl ignorovat situaci na frontě, ale pod podmínkou, že budou vytvořeny silné tankové svazky pro následný protiútok. Dietrich byl 9. září převelen do Německa, aby organizoval tuto zálohu. Ve funkci velitele 5. tankové armády jej vystřídal generál Hasso von Manteuffel. Ještě předtím, než odjel z Francie, ovšem americká 7. armáda prorazila linie 19. armády, v Paříži vypukly nepokoje a její vojenský velitel generál pěchoty Dietrich von Choltitz ji 25. srpna vydal do rukou spojenců.\n\nDietrich dorazil k Hitlerovi 14. září, a byl ihned pověřen vytvořením štábu budoucí 6. tankové armády, která měla být rozhodující silou v nadcházejícím protiútoku v Ardenách. 23. listopadu se Dietrich zúčastnil porady v Berlíně, kde byly důkladně probrány jednotlivé fáze operace, nezůstal však do konce, protože se mu narodil třetí syn, který dostal jméno Götz-Hubertus. Cílem 6. tankové armády bylo prolomit linie v okolí Manschau, vyslat bojovou skupinu přes Mázu a probít se až k Antverpám. K této operaci mělo velení armády od počátku velké výhrady, které se nakonec potvrdily. Poslední velká německá ofenzíva na západě ve druhé světové válce začala ráno 16. prosince 1944. Pro Dietricha byla zásadní hlavně událost na silnici z Malméd do Ligneuville, kde bojová skupina SS narazila na konvoj amerických vozidel. Po krátké přestřelce se Američané vzdali, přesto bylo mnoho z nich zastřeleno. Dietrich i velitel skupiny Joachim Peiper byli po válce za tento přečin odsouzeni. Celá operace nakonec skončila výrazným neúspěchem a velká část 6. tankové armády byla zničena.\n\nV polovině února 1945 se 6. tanková armáda, nyní přejmenovaná na 6. tankovou armádu SS začala tajně přesouvat do Maďarska, aby se účastnila poslední německé ofenzívy na východě. Cílem bylo dobýt Budapešť a udržet maďarská naftová pole. Nasazení tankových jednotek v bažinatém terénu se ukázalo jako holý nesmysl a po rozsáhlém útoku Rudé armády 16. března se 6. tanková armáda SS musela stáhnout, aby unikla zničení. Hitlera tato akce tak rozčílila, že pověřil Himmlera, aby odebral mužům divizí Leibstandarte Adolf Hitler, Das Reich, Totenkopf a Hohenstaufen rukávové nášivky. To Dietricha úplně zdrtilo, rozhodl se rozkazu neuposlechnout a odjet za svými vojáky. Aféra pokračovala ve Vídni u Himmlera, kterému Hitler nařídil, aby odňal příslušníkům 6. tankové armády SS i vyznamenání. Když se o tom dozvěděl Dietrich, údajně si rozzlobeně strhl z krku svůj Rytířský kříž. Po tomto incidentu dostal Dietrich rozkaz bránit Vídeň (padla 13. dubna), což v této situaci nebylo možné, a tak musel opět ustupovat k řece Traisen, kde se 6. tankové armádě SS podařilo na několik týdnů Sověty zastavit. Mezitím se ale ze západu přiřítila Americká armáda, ke které začal Dietrich ustupovat. Dietrich po kapitulaci 9. května odjel do Sonthofenu, nedaleko nějž, v Kufsteinu, byl zajat 36. pěší divizí americké 7. armády.\n\nV zajetí setrval několik dní, než byl 15. května 1945 převezen do tábora v Augsburgu. Téměř ihned po Dietrichově zajetí vznesli sověti požadavek na zanesení jeho jména na seznamu mužů, kteří měli být souzení ze válečné zločiny v okolí Charkova. Netrvalo dlouho a ozvali se také Američané, kteří jej chtěli soudit za zavraždění několika desítek zajatých amerických vojáků v průběhu bitvy v Ardenách, tzv. Malmédský masakr. První výslech se konal 1. června a měl spíše obecnější charakter. Vyšetřovatelé, kterým byl údajně docela sympatický, se ho ptali na jeho názory ohledně událostí minulých dvou desetiletí. Kritizoval zejména Hitlera a Himmlera, a celkově lze říci, že Dietrich při výslechu vychvaloval schopnosti spojeneckých vojáků, ale nenechal nitku suchou na NSDAP, na SS a jejich špičkách, z čehož by se dalo vyvozovat, že si chtěl „zachránit kůži“.\n\n11. června proběhl další výslech, který již byl zaměřený na Dietrichovy názory na německá tažení a také na incident v Malmédách, kde popřel, že by vůbec o nějakém incidentu věděl. 13. července byl Dietrich převezen do Wiesbadenu, kde se spojenci pokoušeli zmapovat německá tažení z posledních dvou let války. Hlavní výslech za účelem zjištění jeho názoru na tyto události proběhl v Oberurselu ve dnech 8.–9. srpna. V táboře byl až do 5. listopadu, než byl spolu s mnoha dalšími bývalými spolubojovníky převezen do Norimberku, aby svědčil v hlavním procesu s válečnými zločinci. Nakonec se tak nestalo, přesto zde zůstal až do 16. března 1946, než byl převezen do Dachau, kde se měl konat soud s účastníky incidentu v Malmédách. Dietrich byl pak krátký čas v Schwabisch Hallu, kde byl formálně zatčen a obžalován, takže již nebyl veden jako válečný zajatec. Do Dachau se vrátil 9. května. 16. července byl vynesen rozsudek a Dietrich byl odsouzen k doživotnímu pobytu ve vězení. Den po skočení procesu, 17. července, dorazil válečný zločinec číslo 160 spolu s ostatními odsouzenými do pevnosti v Landsbergu, kde si měl žalář odpykat.\n\nZačátkem ledna 1947 se začalo s revizí Dietrichova procesu, trest byl mnoha vojákům snížen, pro něho samotného se ale nezměnilo nic. Začátkem roku 1948 zemřela Seppovi matka. Ursula mu tuto zprávu chtěla sdělit sama, proto požádala vedení věznice o umožnění návštěvy. Bylo jí vyhověno, a protože byly rozsudky potvrzeny, mohli nyní příbuzní všechny vězně navštěvovat jednou za měsíc. Během léta 1948 se Dietrichovi začalo ponenáhlu zhoršovat zdraví, nohy jej čím dál více bolely, což byl pravděpodobně důsledek omrzlin ze Sovětského svazu. Neustálé bolesti jej v srpnu 1948 přiměly, aby se nechal vyšetřit ve vězeňské nemocnici, kde se přišlo se na to, že trpí Bürgerovou nemocí a že má problémy s krevním oběhem.\n\nV průběhu let docházelo k vytváření komisí, které případ opakovaně zkoumaly, k zásadnímu zlomu ale došlo 31. ledna 1951, kdy vrchní velitel amerických sil v Evropě generál Thomas Handy rozhodl, že šest zbývajících trestů smrti bude změněno na doživotní žalář. 10. srpna téhož roku snížil Handy tresty i dalším mužům, mezi nimi i Dietrichovi, kterému byl trest snížen na 25 let. Zlepšily se dokonce i podmínky ve věznici a odsouzenci mohli být častěji navštěvováni, dokonce je mohli navštěvovat i přátelé (dříve je mohli navštěvovat pouze příbuzní a právník).\n\n18. července 1955 podal Dietrich již po několikáté žádost o propuštění z vězení, tentokrát mu již bylo vyhověno. Nedlouho po nabytí nezávislosti se německá vláda začala zabývat i předválečnými zločiny. Dietrich byl proto 16. srpna 1956 zatčen v souvislosti s Nocí dlouhých nožů, kde hrál klíčovou roli. Nebyl ve vězení dlouho, neboť byl po výslechu propuštěn na kauci a na proces, který se konal 6. května 1957 v Mnichově, čekal na svobodě. Byl obžalován za to, že od Hitlera převzal seznam šesti příslušníků SA, což před soudem nepopřel. Rozsudek byl vynesen již 14. května a oba obžalovaní, Dietrich a Michael Lippert, obžalovaný z Röhmovy smrti, byli odsouzeni na 18 měsíců žaláře. Dietrich nastoupil trest 7. srpna 1958 v Landsbergu. Znovu, a ještě ve větší míře než dříve, se objevovaly problémy s krevním oběhem, navíc se dostavily i srdeční potíže. Proto byl již 2. února 1959 propuštěn, zároveň mu byly prominuty podmínky, vyplývající z prominutí trestu za válečné zločiny, takže se mohl naplno věnovat své rodině. Přestěhovali se do Ludwigsburgu a najali si dům vedle Engelhardtových. Po zbytek života se Dietrich zabýval lovem, a zároveň se věnoval činnosti v organizaci HIAG (veteránská organizace členů Waffen-SS). Josef „Sepp“ Dietrich zemřel doma v posteli 21. dubna 1966 na infarkt. Pohřeb se konal za účasti asi šesti tisíc lidí, povětšinou jeho kamarádů ze Zbraní SS, v Ludwigsburgu podle vojenských tradic, a promluvil na něm jeho dlouholetý přítel z Leibstandarte Wilhelm Bittrich.\n\n\n(Freikorps)\n"}
{"id": "208288", "url": "https://cs.wikipedia.org/wiki?curid=208288", "title": "Cenega Czech", "text": "Cenega Czech\n\nCenega Czech s.r.o. je česká distribuční firma počítačových her, založená roku 1996. Původně se jmenovala \"Multimedia Entertainment Centre s.r.o\" a v roce 1999 byla společnost přejmenována na \"Bohemia Interactive, s.r.o.\" 13. února 2002 došlo ke změně k současnému názvu, kdy společnost odkoupila nizozemská firma Cenega N.V., jež je díky akvizici od roku 2005 součástí vydavatelské firmy 1C Company. Zajímavostí je, že za tříleté éry, kdy byla tato firma známá jako \"Bohemia Interactive,\" vznikla za přispění tehdejšího spolumajitele, Ing. Slavomíra Pavlíčka, sesterská firma Bohemia Interactive Studio, která se zabývá vývojem her.\n\n"}
{"id": "208290", "url": "https://cs.wikipedia.org/wiki?curid=208290", "title": "Máchův památník", "text": "Máchův památník\n\nMáchův památník byl postaven v roce 1936 k 100. výročí úmrtí Karla Hynka Máchy. Nachází se v lesích nedaleko Olomučan (okres Blansko) a patří mezi objekty vybudované v Lesnickém Slavíně profesorem Josefem Opletalem z vlastního nákladu. Je vybudován z betonu, vápencových kamenů a mramorových desek. Na svých třech stranách jsou úryvky z Máje. Čtvrtá strana je celá věnována Máchovi s jeho podobiznou. Vrcholová deska je kulatá, vprostřed s betonovou polokoulí. V jednom místě památníku je vsazen dřevěný sloup. Bezprostřední okolí památníku je osázeno exotickými dřevinami, dále se zde nachází sluneční hodiny i rozcestník a lavička se stolem. Od památníku je krásný výhled do údolí Svitavy až k Brnu a na opačné straně k Hořicím nad Blanskem, směrem na východ je vidět oblast kolem Lipůvky. Pod památníkem se nachází bývalý lom, jeho dno bylo srovnáno a zatravněno, zbylá tmavá vápencová skála je vysoká kolem 10 metrů.\n"}
{"id": "208291", "url": "https://cs.wikipedia.org/wiki?curid=208291", "title": "Bis(2-ethylhexyl)-ftalát", "text": "Bis(2-ethylhexyl)-ftalát\n\nBis(2-ethylhexyl)-ftalát (DEHP) je lipofilní ester kyseliny ftalové, za běžných podmínek ve formě bezbarvé kapaliny.\n\nDEHP je používán hlavně jako změkčovadlo v plastech. Asi 90 % DEHP v Evropské unii je používáno k výrobě zboží z měkčeného PVC, např. ve zdravotnických pomůckách (infuzní a transfuzní sety aj.), v podlahových krytinách, v tapetách, v obalových fóliích atd. DEHP může činit asi 20 až 60 % hmotnosti výrobku, v infuzních a dialyzačních setech to bývá kolem 25 %.\nJediným výrobcem DEHP v České republice je DEZA a.s. ve Valašském Meziříčí.\n\nDEHP je evropskou směrnicí EU 67/548/EHS o klasifikaci a označování nebezpečných látek řazen mezi látky toxické pro reprodukci.\n\nDEHP je evropskou směrnicí 2003/15/EHS zakázáno v kosmetických přípravcích a rozhodnutím Evropské komise 1999/815/ES zakázáno (společně s pěti dalšími ftaláty - DIDP, DINP, DBP, BBP a DNOP) v hračkách a předmětech, které děti do 3 let vkládají do úst.\n\nDEHP je řazen mezi prioritní rizikové látky v oblasti vodní politiky EU. Podle Přílohy X rámcové směrnice 2000/60/ES představuje významné riziko pro vodní prostředí.\n\nÚřad pro hodnocení zdravotních rizik ze životního prostředí státu Kalifornie zařadil DEHP na seznam rizikových látek a výrobky obsahující DEHP musí být od roku 2004 opatřeny varováním pro spotřebitele.\n\nPodle studií na zvířatech může DEHP vyvolávat poruchy sexuální vývoje samčích mláďat savců, např. vrozené vývojové vady prostaty, varlat a penisu, močové trubice nebo změny produkce spermií. DEHP může způsobit smrt plodu v děloze, vyšší riziko smrti po narození, vrozené vývojové vady srdce a cév, narušení funkcí jater nebo poruchy srdeční frekvence.\n\n28. října 2008 Evropská agentura pro chemické látky zveřejnila oficiální seznam prioritních nebezpečných chemikálií, které vzbuzují mimořádné obavy a budou podléhat autorizaci v rámci směrnice REACH . Spolu s dalšími dvěma ftaláty do něj byl zařazen i DEHP.\n\n\n"}
{"id": "208292", "url": "https://cs.wikipedia.org/wiki?curid=208292", "title": "Josef Opletal", "text": "Josef Opletal\n\nJosef Opletal (20. listopadu 1863 Studenec – 18. prosince 1953 Brno) byl český lesník a vysokoškolský pedagog.\n\nVystudoval Vysokou školu zemědělskou ve Vídni, poté krátce působil v praxi Ratajích nad Sázavou, později dlouhodobě v Bukovině. V roce 1919 nabídl své služby Československé republice. Působil jako ředitel státních lesů a statků v Banské Bystrici. Od roku 1921 pracoval ve funkci generálního ředitele státních lesů a statků v Praze. Rezignoval na funkci poté, co se střetl se státní byrokracií, která prosazovala prodej dřeva dřevařským společnostem na základě dlouhodobých smluv. Poté přešel na lesnickou fakultu v Brně, kde pracoval jako profesor lesní těžby a technologie. Dále byl zvolen děkanem fakulty (1925–1926) a rektorem Vysoké školy zemědělské (1928–1929) a byl mu udělen čestný doktorát technických věd. Světovou proslulost získal prací o lesním dopravnictví (1913), která byla oceněna několika rakouskými a rumunskými řády. Zajímavou památkou na jeho působení je i Lesnický Slavín, který vybudoval v lesích Školního lesního statku Křtiny u Brna.\n\n\n"}
{"id": "208295", "url": "https://cs.wikipedia.org/wiki?curid=208295", "title": "K.u.k. Luftfahrtruppen", "text": "K.u.k. Luftfahrtruppen\n\nCísařské a královské letecké sbory (německy \"kaiserliche und königliche Luftfahrtruppen\", maďarsky \"Császári és Királyi Légierő\") byly rakousko-uherské vojenské vzdušné síly v letech 1912–1919.\n\nV Rakousku-Uhersku sice již od roku 1893 existovaly vzduchoplavecké balónové jednotky k.u.k Luftschiffertruppen, s rozšířením letadel těžších vzduchu však vznikla potřeba jejich modernizace. Založením jednotek k.u.k. Luftfahrtruppen byl v roce 1912 pověřen tehdy 44letý plukovník Emil Uzelac, který sice neměl žádné zkušenosti s létáním, nicméně jeho vojenské zkušenosti a velící schopnosti byly nesporné. Uzelac svůj nedostatek napravil během pár měsíců intenzivního leteckého výcviku až byl tehdy považován za jednoho z nejlepších letců v Rakousku-Uhersku. Jednotkám rakousko-uherského letectva nakonec velel až do roku 1919.\n\n\n\n"}
{"id": "208297", "url": "https://cs.wikipedia.org/wiki?curid=208297", "title": "Očistec", "text": "Očistec\n\nOčistec (latinsky \"purgatorium\", z \"purgo\" – čistit, očistit) je stavem, během něhož se podle učení některých křesťanských církví očišťují duše zemřelých od méně závažných hříchů a nedokonalostí před svým vstupem do nebeského stavu. Ačkoliv takové duše v očistci prožívají jistá utrpení, přesto je naplňuje jistota, že po tomto očistném procesu vstoupí do nebeské blaženosti před Boží tvář. Víru v očistec sdílí katolická církev a ve všeobecnosti i anglikánská církev, podobný koncept je i v mormonismu i judaismu. Protestantské církve naopak pojem očistce většinou odmítají, protože v protokanonických textech Bible není očistec výslovně zmíněn.\n\nKatolická církev věří, že duším v očistci je možné prospět přímluvnou modlitbou. Tato víra vychází z víry v nesmrtelnost duše a z biblického příkazu ke vzájemné modlitbě. Křesťané, kteří ještě nezemřeli („církev bojující, ecclesia militans“) se tedy mají modlit i za ty, kteří už skončili svou pozemskou pouť, a u nichž je důvod se domnívat, že jejich duše jsou v očistci („církev trpící nebo doufající, ecclesia penitens nebo ecclesia expectans“), a tak jim vyprošovat Boží požehnání (dobro) a útěchu, a tím se snažit uspíšit jejich přechod v „církev vítěznou (ecclesia triumphans)“, tedy mezi ty, kteří jsou v nebi. Očistec se také odvozuje z věrouky, že spravedliví umírají se všedními hříchy, kterých nelitovali, nebo dokonalí svatí, kterým byly odpuštěny všechny hříchy, neodpykali úplně všechny časné tresty. Nemohou vejít do nebe, kam nic nečistého nevejde, ale nemůžou být zavrženi v pekle. Proto musí existovat stav, kde duše spravedlivých zadostiučiní úplně.\n\nPro duše v očistci je možno získat jistými náboženskými úkony odpustky. Podle dřívějšího učení neplnomocnými odpustky se odpouští část časných trestů vyměřených dny a roky. To znamená, že katolická Církev přiděluje stejné zásluhy z pokladu Kristových zásluh za stejné pokání, jaké v prvotní církvi získal křesťan veřejným pokáním po stejnou dobu (např. pokáním 300 dnů apod.). Kvůli nedorozuměním a omylům v chápání vyměřených dní nebo roků se katolická Církev v nové praxi vyhýbá oceňování odpustkových činností.\n\nKřesťanská představa očistce dostala podobu dogmatu až na tridentském koncilu. Katolická představa očistce vycházela jednak z deuterokanonické knihy Makabejské a Matouše, kde se připouští možné odpuštění hříchů, a z Pavlova Prvního listu Korintským. Představy o jakémsi očistném místě v zásvětí jsou však starší. Jako předobraz očistce lze vyložit především představu z apokryfní knihy Henochovy, v jejíž představě jeskyní s lidmi, čekajícími na soud se nachází jakýsi předobraz očistce, dále i novozákonní apokryfickou Pavlovu apokalypsu, ve které se předobraz očistce nachází v podobě horního pekla, v němž může na rozdíl od dolního vymoci archanděl Michael dočasný odpočinek. V dějinách očistce hrál též velkou roli Kristův sestup do pekel, kterým se vyprázdnil limbus patriarchů, tedy těch, kteří zemřeli před jeho příchodem. Významný pokrok ve vývoji představ o očistci představuje Tertuliánův spis \"De Anima\", který předpokládá existenci „\"refrigeria\"“. Od budoucího očistce se liší délkou, pobyt v refrigeriu trvá až do vzkříšení, v očistci jen do vykonání pokání.\n\nDějiny očistce začínají paradoxně dvěma velkými postavami řeckých teologů: Klimentem Alexandrijským a Origénem, ač právě očistec bude jedním z rozporů mezi latinským a východním křesťanstvím. Kliment rozlišuje mezi polepšitelnými hříšníky, které po smrti čeká posvěcující oheň, skrze nějž duše projde a nepolepšitelnými, které čeká oheň pohlcující. Origénes pak vidí, že nikdo z lidí není absolutně čistý a proto musí ohněm projít všichni, pro spravedlivé je tato cesta jako křest. Také Tertullianus zná určitou podobu očistce a posmrtných očištujících trestů, od nichž měli být osvobozeni pouze mučedníci. U Tertulliana je poprvé doložena představa, že přímluvné modlitby živých mohou trpícím duším pomoci.\n\nSkutečnými otci očistce jsou však otcové latinské církve. První z nich je svatý Augustin. Ten sice v knihách XIII, XVI a XXI díla \"O obci boží\" mluví o „\"poeane purgatoriae\"“ – očistných trestech a uznává sílu přímluvných modliteb, ale spíše než očistec, definuje peklo, očistec lze v jeho textech spíše tušit, než popsat. Augustin lidi dělí do čtyř skupin. Bezbožné – kteří jdou rovnou do pekla, mučedníky, spravedlivé a světce – kteří jdou rychle do ráje, mezi nimi jsou „ne zcela špatní“, kteří přijdou do pekla, ale tíhu jejich trestů lze přímluvami u Boha ulehčit a „ne zcela dobří“, kteří mohou dosáhnout spásy skrze očistný oheň, který je sice velmi bolestný, ale ne věčný. Pro spásu skrze oheň je však třeba, aby pozemský život byl provázen nejen vírou, ale i skutky, oheň klade mezi smrt těla a jeho vzkříšení a ve svých spisech se též zabývá otázkou revenantů – zjevujících se zemřelých, z jeho spisů později vyjde církevní učení, že revenanti jsou duše, které nakrátko unikly z očistce, aby se zjevovaly živým, kteří jim nepomáhají dostatečně horlivě.\n\nVelkým zakladatelem očistce je papež Řehoř Veliký. V čase morových ran rozvinul Řehoř Augustinovu nauku o očistném ohni, definoval malé, střední a velké hříchy, pokání ale situoval jednak na tento svět, hovoří ale i o očistci na onom světě. Stále však více hovoří o peklu a pekelných trestech, kterými hrozí jako zbraní mocným. Dalším generacím pomůže očistec tuto hrozbu odstupňovat. O onom světě a očistném ohni se v duchu Řehoře a Augustina vyjádřili Tajon ze Zaragozy, Beda Ctihodný, v době karolínské pak Haymon z Halberstadtu. Drythelmova vize popisuje místo očisty jako místo, kde se střídá mráz a žár, vidí v něm místo pro nápravu ne zcela špatných duší a místo radostného čekání pro ne zcela dobré. Vidění Wettiho hovoří o očistě hříchů, odehrávající se však v pekle, do očistcové tematiky zavádí poprvé politiku, když vidí Karla Velikého, jak je mu trháno pohlaví za nedovolené lásky. V podobně zastrašovacím duchu postupuje i karolínská liturgie, ve které je jen slabší naděje na ráj a narůstající strach z pekla\".\" Součástí liturgie se nadále stávají přímluvy za mrtvé, v čemž velký krok dělá klášterní komunita v Cluny svými \"Nekrologii\".\n\nDvanácté století znamenalo změnu společenského uspořádání. Svět počátku dvanáctého století věřil v rozdělení mrtvých při posledním soudu na vyvolené a ztracené. Lidé věřili, že zemřelí se podle Augustinova učení dělí do čtyř skupin. Nejistota panovala ohledně místa, kde se odehrává očista, existovala dvě pojetí, jednak jako části pekla v podzemí, a jednak jako hory.\n\nVývoj očistce, stejně jako jiných teologických otázek, můžeme sledovat u teologů. Hugo od sv. Viktora, pařížský kanovník, viděl očistný oheň jako cestu ke spasení pro vyvolené, peklo situuje dolů (protože hříchy tíží), o umístění očistce sice nic neříká, ale připouští existenci očisty některých hříchů již na zemi. Pařížský mistr Petr Lomabrdský sbližuje Augustinovy kategorie prostředně dobrých (\"mediocriter boni\") a prostředně špatných (\"mediocriter mali\") a používá poprvé substantivum purgatorium.\n\nZ dvanáctého století se dochovalo několik popisů očistce, z nichž zajímavé je vidění Albericha ze Settefrati, které prožil v komatu. Mizí v něm starší pojetí očistce jako místa střídání mrazu a žáru, jen mlhavá už je myšlenka občerstvení duše (\"refrigerium\"), zato se objevuje vize mostu přes hořící řeku, který se ztenčuje, či sílí podle hříšnosti dané duše. Zdaleka nejznámější a nejzajímavější je však středověký bestseler – Očistec sv. Patrika. Očistec samotný je v tomto vyprávění jáma, ve které lze strávit 24 hodin jako zkoušku, kterou jedni přežijí a druzí ne. Líčení tohoto středověkého spisu sugestivně ukazuje cestu infernálním místem, kde se opět objevuje myšlenka mostu, končícího v ráji. Autor spisu musí po spatření rajských radostí projít celou cestu zpět, do života, nicméně jeho líčení se stalo tak slavným, že poutě k tomuto irskému vstupu do očistce se konají od 12. století až dodnes (Očistec leží na ostrově Station Island v Lough Derg v irském hrabství Donegal. V dnešní době se návštěva očistce koná 24hodinovou vigílií). Pro Juliana z Vézelay je vstup do očistce situován na Sicílii, ale v závislosti na antické tradici se později Sicílie stává spíše peklem než očistcem.\n\nOčistec dvanáctého století byl střední cestou mezi infernem a rájem, ustálil se jako forma zásvětní spravedlnosti, napravující světskou nerovnost a nespravedlnost. V očistci jsou duše vyvolené, jež budou nakonec spaseny, spadají sice pod moc andělům, ale podléhají složité soudní proceduře. Délka trestu závisí na Bohu, ale i na přímluvách živých. Duše se v očistci věnuje pokání, proto v duchovním životě nabývá na důležitosti zpověď, jejíž povinnost minimálně jednou do roka zavedl roku 1215 čtvrtý Lateránský koncil. Pro zpovědníky jsou sepisovány knihy hříchů a odpovídajících trestů za ně, v nichž se o očistci uvažuje jako trestu za lehčí hříchy.\n\nOčistec dostává oficiální podobu na Lyonském koncilu roku 1274. Toto koncilní přijetí je ale vrcholem úsilí mnoha teologů. Alexandr z Hales na základě Aristotelových rozlišení ohně definoval oheň očistný jako ten, který očisťuje lehké hříchy, nedostatečně odpykané na zemi. Je trestem velkým, ale ne nespravedlivým, jen málo lidí se mu vyhne. Církev a svatí mohou pomoci duším v očistci svými přímluvami, na tomto základě vznikne systém odpustků. Jako spíše předrajský, než pekelný popisuje očistec sv. Bonaventura. Albert Veliký situuje očistec poblíž pekla a za očistu stanovuje pouze oheň, protože na rozdíl od chladu má očistnou moc. Tomáš Akvinský dělí onen svět na čtyři místa: ráj, očistec, peklo a limbus dětí. Z hlediska věčnosti však existují pouze nebo, peklo a limbus, protože pro nepokřtěné děti nejsou platné přímluvy.\n\nByli ale i tací, kteří očistec odmítali. Na předních místech lze jmenovat heretiky ale i Řeky, pro něž byla papežská prohlášení o očistci problémovým bodem. Očistec jako místo pokání mezi smrtí a vzkříšením se už ale stal předmětem masové potřeby, který do každodennosti vstoupil milostivým létem 1300. Očistec není pokračováním pozemského pokání, vstupuje se do něj až po smrti, jeho trvání nutně také nepokrývá celé období od smrti do vzkříšení, duše se velmi pravděpodobně dočká vysvobození dříve. O nutnosti přímluv za duše v očistci hovoří revenanti. Vítězný očistec, předmět masového zájmu se v mysli lidí zabydluje díky kazatelským snahám a příběhům – exemplům, v jejichž líčení vynikali Jakub z Vitry, či cisterciák Caesarius z Heisterbachu, který v jednom z textů dokonce dopomohl k cestě do ráje lichváři. V příbězích sv. Patrika a Památce duší (2. listopadu) očistec probírá i Jakub de Voragine ve Zlaté legendě.\n\nNaprosté básnické vítězství zajistil očistci Dante Alighieri v roce 1319 svojí Božskou komedií. Dantův očistec je horou, jejíž dolní část tvoří předsíň pro ty, kteří ještě nejsou hodni vstoupit do vlastního očistce. Horu tvoří sedm stupňů, v nichž se duše očisťuje od sedmi hlavních hříchů, do očistce Dante umisťuje některé patriarchy a pohany, zatímco jiné lokalizuje v zámku v prvním kruhu pekla. Očista probíhá trestem, meditací nad vinou a modlitbou. Dantův očistec připomíná tu peklo, tu ráj, vede do něj úzká branka, na rozdíl od široké brány pekelné, vládne zde naděje a je to království času, který tolik neznamená v pekle a úplně je zrušen v ráji. Duše jsou z očistce vysvobozovány za chvění celé hory. \nV dalších stoletích došel očistec oficiálního potvrzení na koncilu ve Florencii (1439) ještě v polemice s Řeky, na koncilu Tridentském (1562) v polemice s protestanty, nicméně koncily jsou k němu velmi zdrženlivé. Hlavní místo v křesťanském systému světa očistec nikdy nezaujal, vždy spíše ukazoval na ráj, než na peklo, spíše na před-věčnost než po-bytí.\n\nÚcta k duším v očistci se v některých obdobích a regionech měnila v kult. Například v Neapoli, postihované epidemiemi moru a opakovanými erupcemi sopky, byly nezaopatřené a bezejmenné oběti ukládány do hypogea a krypty kostela Panny Marie duší v očistci (\"Santa Maria delle Anime del Purgatorio ad Arco\"). Rozvinula se tam tradice adoptování těchto duší, jejichž ostatky patroni ozdobili a pravidelně se za ně modlili. Roku 1976 kult oficiálně zakázal neapolský arcibiskup a prostory byly zpřístupněny jako muzeum, lidový kult však trvá i nadále.\n\nPoprvé se objevuje v letech 1350–1380 v překladech děl z latiny. Jan Hus očistec vykládal jako „třetí peklo“, víru v očistec zcela odmítali táborité a zaměňovali jej slovní hříčkou za \"ošistec\" (klam), nebo mu říkali \"purgáč\" (projímadlo).\n\n\n\n\n"}
{"id": "208298", "url": "https://cs.wikipedia.org/wiki?curid=208298", "title": "Přítel člověka", "text": "Přítel člověka\n\nPřítel člověka (2007) je páté studiové album skupiny Traband, které vyšlo po roční pauze v koncertování a po výrazné změně stylu. Velká šestičlenná sestava kapely byla (dočasně?) rozpuštěna a album skupina nahrála ve své užší a komornější podobě. Album obsahuje 13 písní a klip k písni \"Partyzán\" od Miloše Tomice. Vychází v dvojím provedení – s luxusním bookletem (který obsahuje kromě textů písní také dvě krátké pohádky) nebo v klasickém plastovém CD-boxu. Ve formě mp3, které je možné stáhnout na webu vydavatele, album vyšlo již 1. května 2007. Křest proběhl 6. června v pražském Paláci Akropolis a zúčastnili se ho i hosté písničkářka Jana Vébrová, Clarinet Factory (dříve České klarinetové kvarteto), Jaro Cossiga a zbývající tři členové Trabandu Evžen Kredenc, Jakub Schmid a Robert Škarda.\n\nPísně na album se vybíraly z demonahrávky z roku 2006, některé se do výběru nevešly, kupř. \"Moje volba\" nebo \"Princezna Lada\", které ale skupina v době vydání alba hrála běžně na koncertech. Podle Jardy Svobody druhá jmenovaná píseň čeká na své zařazení již od roku 2002, kdy nevyšla na albu \"Road Movie\". Vyšla až na albu \"Neslýchané!\" v roce 2011. Nejstarší písní na desce je \"Milovaný syn\" z doby před rokem 1997.\n\nTexty písní na desce se oproti předchozím albům Trabandu obracejí spíše do nitra člověka, nový styl kapelník pojmenovává \"home music\", kde je zahrnut jak folklór tak hip-hop. Píseň \"Tichý muž\" je o fotografovi Miroslavu Tichém.\n\nNázev desky vymyslel bubeník Václav Pohl, nakonec se tedy nepoužil žádný nápad od fanoušků, kteří na oficiální webové stránky skupiny posílali své tipy.\n\nSkupina přiznává svoji inspiraci tvorbou Karla Vepřeka, Oldřicha Janoty, Vratislava Brabence a Waldemara Matušky při vzniku alba.\n\nZa album \"Přítel člověka\" získal Traband žánrovou cenu Anděl 2007 v kategorii „folk a country“.\n\nNahrávky \"Tichý muž\", \"Jdu krajinou\", \"Vlaštovky\" a \"Ve stejném okamžiku\" vyšly na DVD \"Neslýchané!\" (2011) tlumočené do znakové řeči.\n\n\n\n"}
{"id": "208303", "url": "https://cs.wikipedia.org/wiki?curid=208303", "title": "STS-61", "text": "STS-61\n\nSTS-61 byla mise amerického raketoplánu Endeavour, která probíhala od 2. do 13. prosince 1993. Cílem mise bylo opravit Hubbleův vesmírný dalekohled. Jednalo se zatím o nejsložitější opravu ve vesmíru, na kterou čekali astronomové z celého světa.\n\nHubbleův vesmírný dalekohled je kosmický dalekohled vynesený na oběžnou dráhu při misi STS-31. 51 dní po jeho vynesení, 20. května 1990 se začalo první zkušební pozorování. Tento den měl vstoupit do dějin jako začátek éry kosmické astronomie. Cílem prvního pozorování se stala otevřená hvězdokupa NGC 3532. Když se však na monitorech vykreslil první obraz objektu, byl dost neostrý. Operátoři se snažili obraz zaostřit posouváním sekundárního zrcadla podél optické osy. Obraz však zůstával i nadále neostrý. Přestože byl snímek lepší, než jaký by tehdy dokázaly vytvořit pozemské dalekohledy, první pozorování přineslo velké zklamání.\n\nNa příčinu neostrosti obrazu se přišlo při zkouškách optické soustavy. Dalekohled trpěl sférickou aberací, běžnou vadou kulových zrcadel. Hlavní zrcadlo mělo odchylku od plánovaného tvaru 2 mikrometry. Chybu způsobila firma Hughes Danbury Optical Systems, Inc, která testovala primární a sekundární zrcadlo pouze odděleně a každé s trochu jinými parametry.\n\nVědecká komise dalekohledu měla několik návrhů, jak postupovat dál. Jedním z řešení by bylo s dalekohledem nic nedělat, protože se část jeho pozorovacího programu dala realizovat i s chybou. Další možností bylo zachycení dalekohledu raketoplánem a jeho doprava na Zemi, kde by se dobrousila optická plocha. Náklady na takovéto řešení by však byly příliš vysoké. Nakonec vyhrála varianta opravy dalekohledu přímo na oběžné dráze a to umístěním korektoru COSTAR, který se na dalekohled namontuje. Funguje na principu jakýchsi „brýlí“, které pomáhají obraz z dalekohledu zaostřovat. Dalšími úkoly mise byla instalace nové kamery WFPC2 a výměna panelů slunečních baterií, protože ty původní kmitaly při každém vstupu teleskopu do zemského stínu a výstupu z něj.\n\nMise STS-61 nesla také označení HST SM-01 (Hubble Space Telescope Servicing Mission One), protože se jednalo o první servisní misi k Hubbleovu vesmírnému dalekohledu. Astronauté vybraní pro montážní práci na HST nacvičovali všechny potřebné operace ve velkém vodním bazénu. Celkově v něm strávili více než 700 hodin. Raketoplán Endeavour byl zatím po předcházející misi STS-57 přepraven do hangáru OPF. Odtud byl v říjnu přesunut do haly Vehicle Assembly Building. Potom následovala přeprava na rampu 39-A. Tam proběhlo v dnech 4. a 5. listopadu zkušební odpočítávání. Mezitím však technici zjistili, že tzv. „bílý pokoj“, neboli hangár, kde je ukládán užitečný náklad před startem není sterilně čistý. Z tohoto důvodu byl raketoplán přepraven raději na rampu 39-B. Takový převoz nastal poprvé v historii kosmonautiky.\n\nDo raketoplánu byla vsunuta montážní plošina, která měla zachytit teleskop po dobu opravy. Dalším nákladem byl SAT (Solar Array Transporter), dvojice nových slunečních baterií. Pracovní nářadí, náhradní díly a kamera byly uloženy ve schránce ORUC (Orbital Replacement Unit Carrier).\nNové datum startu bylo stanoveno na 1. prosince. Odpočítávání začalo 27. listopadu ve 14.00 UT v čase T-43 hodin. Kvůli nepříznivému počasí se však odpočítávání v čase T-9 minut přerušilo a pokračovalo až za několik hodin. Raketoplán odstartoval v 09.27.00 UT.\n\nEndeavour se bez problémů dostal na oběžnou dráhu. V T +126 sekund byly odhozeny startovací motory SRB a v čase T +8 minut 49 sekund i palivová nádrž ET. Po prvním manévru motorů OMS se raketoplán dostal na oběžnou dráhu 550-574 km a po další korekci na dráhu 559-574 km. Tím se skončila práce pro první den letu.\n\nDruhý den byl věnován především přípravám pro výstup do otevřeného prostoru. V rámci této přípravy došlo také k snížení tlaku na palubě z 1014 hPa na 704 hPa. Proběhla též kontrola vybavení, jestli nedošlo k jeho poškození při startu. Potom následovalo krátké interview s velitelem lodě.\nV noci po druhém dni letu došlo k ukončení všech pozorování dalekohledu a jeho řídící středisko STOCC (Space Telescope Operations Control Center) v Goddard Space Flight Center v Greenbeltu uzavřelo kryt tubusu a navedlo dalekohled do vhodné polohy na setkání s raketoplánem. K tomu došlo třetí den letu. Endeavour se přibližoval k dalekohledu rychlostí 100 km za oběh. Následovaly další korekční manévry. Teleskop zachytil v 08.48 UT Nicollier manipulátorem za kotvičku umístěnou na boku HST. Následovala prohlídka dalekohledu kamerou a potvrdilo se poškození solárních panelů.\nČtvrtý den letu vystoupili do vesmíru Hoffman a Musgrave. Jejich úkolem bylo vyměnit tři vadné gyroskopy. Výměna gyroskopů šla poměrně hladce ale na závěr došlo k problému s uzavřením dvířek krytu, které byly zdeformované teplem. Celý výstup trval 7 hodin 54 minut.\n\nDruhý výstup absolvovali Thorntonová a Akers. Šlo o výměnu solárních panelů. První solární plachta byla poškozená a nešla uložit do pouzdra, byla odhozena do prostoru. Druhou se však podařilo bez problémů srolovat. Upevnění nových panelů proběhlo bez problémů. Astronauté se vrátili po 6 hodinách a 36 minutách.\n\nTřetí výstup absolvovali Musgrave a Hoffman. Měli vyměnit starou širokoúhlou planetární kameru WF/PC za modernější model WF/PC-2. Kameru na správné místo nasměroval Hoffman za pomoci Musgravea. Stará kamera byla uložena do nákladového prostoru raketoplánu. Dalším úkolem byla instalace dvou magnetometrů. Tento výstup trval 6 hodin 48 minut.\n\nČtvrtý výstup absolvovali Thorntonová a Akers. Vymontovali fotometr HSP, opravili palubní počítač DF-224 a nasadili korektor COSTAR. Výstup proběhl bez problémů a trval 6 hodin 51 minut. Tom Akers překonal rekord v délce celkového času stráveného v otevřeném prostoru. Tento rekord dosud držel Eugene Cernan svým pobytem na Měsíci.\n\nPátý výstup absolvovali opět Musgrave a Hoffman. Měli za úkol vyměnit elektroniku slunečních panelů. Výstup trval 7 hodin 21 minut.\n\nDevátý den letu STOCC připravovalo dalekohled na odpojení tím, že palubním počítačům zadalo navigační údaje, aktivovalo samostatné stabilizační gyroskopy a magnetické cívky. Potom Nicollier uchopil teleskop manipulátorem a ostatní členové posádky odpojili dalekohled od kabelů, které ho spojovaly s raketoplánem. Potom došlo k uvolnění zámků mezi dalekohledem a montážní plošinou a pak Nicollier zvedl teleskop nad trup nákladového prostoru. Po otevření krytu tubusu se dalekohled vydal na vlastní oběžnou dráhu. Desátý a jedenáctý den letu znamenal odpočinek především pro letové specialisty.\n\nVelitel a pilot provedli běžnou kontrolu všech systémů družicového stupně jako přípravu na přistání. K tomu došlo 13. prosince 1993. Manévr motorů OMS nastal ve 04.15 UT nad Indickým oceánem. V 05.25.33 UT se kola jeho podvozku dotkly dráhy 33 na letišti SLF na Kennedyho kosmickém středisku na Floridě. Raketoplán se zastavil v 05.26.26 UT po dojezdu dlouhém 2 400 metrů.\n\n\n"}
{"id": "208306", "url": "https://cs.wikipedia.org/wiki?curid=208306", "title": "Věštec", "text": "Věštec\n\nVěštec je osoba s údajnou schopností předpovídat budoucnost, vykládat sny, nebo vyjevovat lidem boží vůli. Předpovídání budoucnosti na základě magických praktik se označuje jako věštění, konkrétní vyslovená předpověď se nazývá věštba (latinsky \"oraculum\"). Místo, které se zaměřuje na věštění, je věštírna.\n\nPraktiky, používané k předpovídání budoucnosti, se souhrnně nazývají mantiky (z řeckého \"μαντεία\", \"mantieia\", věštění). Ty se rozlišují podle nástroje, který se k předpovídání užívá. Mezi známé mantiky patří např. chiromantie (věštění z postavení a délky čar na dlani), nekromantie (vyvolávání duchů zemřelých za účelem předpovídání budoucnosti), kartomantie (věštění z tarokových karet), krystalomantie (věštění z křišťálové koule) nebo oneiromantie (věštění výkladem snů). Specifické postavení má astrologie (vyhotovení horoskopu na základě postavení planet), kterou lze rovněž považovat za formu věštění.\n\nKromě speciálních praktik se některým věštcům přisuzuje přirozená schopnost nahlížet do budoucnosti bez užití jakýchkoli pomůcek, zpravidla je však nekontrolovaná, vize jsou nahodilé.\n\nPředpovídání ze zvířecích vnitřností bylo nejrozšířenějším způsobem věštění starověku v celé středomořské oblasti. Speciálním druhem pak bylo čtení ze zvířecích jater(zpravidla ovčích), které je doloženo nálezy modelů jater v Babylónii, či Etrurii.\nStarozákonní Josef díky svému daru vykládat sny získal mnoho poct od egyptského faraona, kterému vyložil sen o sedmi tlustých a sedmi hubených kravách.\nV řecké kultuře (tuto tradici pak převzali i Římané) bylo obvyklé se před významným rozhodnutím jít poradit do věštírny. Kněžky z chrámů se nazývaly Sibyly. Věštby byly zpravidla formulovány tak, že je bylo možné vykládat různým způsobem.\n\nVěštění z letu ptáků bylo zvláště populární ve starověkém Římě, kde jej vykonávali auguři.\n\nVěštění ve středověku bylo pokládáno za temné umění. Ti, kteří vykládali budoucnost, byli často pokládáni za provozovatele magie a byli upalováni jako čarodějové a čarodějnice.\n\nV 19. století (se začátkem romantismu) se stalo módou nechat si věštit z křišťálové koule a málokdo se nesetkal se starou cikánkou, která četla budoucnost z dlaně a lákala i na zaručeně spolehlivější věštění z karet. Ve vyšší společnosti se věštilo z kávové sedliny (lógru).\n\nS touhou nahlédnout do budoucnosti je spojena také celá řada lidových zvyků, například:\n\nMnohé z těchto zvyků se praktikují i dnes, i když spíše pro zábavu. Nejčastěji se člověk může setkat s jednoduchými (a tedy zcela neodbornými) horoskopy. Z mantik je v současnosti asi nejpopulárnější vykládání karet.\n\nKromě věštění, tedy snahy poznat budoucnost, se lidé pomocí magických praktik pokoušeli zjistit také události, které se odehrály v minulosti nebo pohlédnout na vzdálená či skrytá místa. Například podle určitých výkladů lze z čar na dlaních poznat jak minulost, tak budoucnost člověka, která je ovšem taky relativní, protože postupem času jak se dotyčný mění tak s ním i čáry na ruce, takže lze ji předpovídat i desítky let dopředu, jen pokud se dotyčný nezmění.\n\nStejně tak některé způsoby vyložení tarokových karet odhalují minulost. Křišťálová koule se v magii primárně užívá spíše k vidění věcí vzdálených v prostoru než v čase.\n\nK výkladu možné budoucnosti se také někdy používají snáře, t.j. texty, které předpovídají možnou budoucnost podle výkladu lidských snů, tedy podle toho, co se lidem zdá ve spánku.\n\n\n\n\n\n\n"}
{"id": "208309", "url": "https://cs.wikipedia.org/wiki?curid=208309", "title": "Snář", "text": "Snář\n\nSnář je kniha vytvořená k výkladu snů. Ve snáři jsou popsány jednotlivé výjevy a co znamenají.\n\nNejstarším dochovaným snářem je čtyřdílný snář Artemidóra z Efezu, jenž se stal základem mnoha pozdějších prací ve vykládání snů.\n\nV české literatuře, nebo hudební tvorbě se setkáváme s mnoha příklady, kdy si autor bere snář za námět. Například:\n\n"}
{"id": "208314", "url": "https://cs.wikipedia.org/wiki?curid=208314", "title": "Min (bůh)", "text": "Min (bůh)\n\nMin (přesněji pravděpodobně Menu, též Amune-Min) je ithyfalicky zobrazovaný antropomorfní staroegyptský bůh doložený od předdynastické doby. Původně snad byl uctíván v podobě kamenného fetiše, je také spojován s kultickým předmětem neznámého významu. Reprezentuje princip plodnosti, vegetace a úrody.\n"}
{"id": "208322", "url": "https://cs.wikipedia.org/wiki?curid=208322", "title": "Luňáčkova lípa", "text": "Luňáčkova lípa\n\nLuňáčkova lípa je památný strom rostoucí u silnice u domu čp. 202 v obci Březiny asi 7 km jihozápadně od obce Borová v okrese Svitavy.\n\nPamátná lípa je vysoká asi 30 m, obvod kmene je asi 600 cm a odhadované stáří se pohybuje v rozmezí 300 až 500 let. Zdravotní stav stromu je dobrý, prosychají pouze některé slabé větve. Strom byl ošetřen proti houbovým chorobám a proveden bezpečnostní řez.\n"}
{"id": "208324", "url": "https://cs.wikipedia.org/wiki?curid=208324", "title": "Rudolf Voborský", "text": "Rudolf Voborský\n\nRudolf Voborský (3. května 1895, Tábor – 22. června 1957, Děčín) byl český pedagog, sbormistr, sběratel lidových písní a skladatel. Jeho bratr byl skladatel Kamil Voborský.\n\nNejmladší z pěti dětí táborského městského důchodního (správce městských financí) Karla Voborského absolvoval místní gymnázium (1906 – 1914). Zpívat se učil u J. Vycpálka. Vedl jako dirigent studentský orchestr. Dále absolvoval (1914 – 1919) Filosofickou fakultu UK. Během vysokoškolského studia řídil táborský orchestr \"Akademického spolku Štítný\".\n\nRudolf Voborský nastoupil pedagogickou dráhu v roce 1919 jako profesor Reálného gymnázia v Prešově. V roce 1921 zde založil smíšený sbor „SPEVOKOL“, který řídil 18 let, inicioval vznik Východoslovenské Smetanovy župy ( v 1924 – první na Slovensku). Sbíral regionální-šarišské lidové písně, pro folkloristické odd. Komenského university v roce 1938 předal 500 zápisů těchto písní.\n\nPo vzniku samostatného Slovenského státu a nacistické okupace v roce 1939 musel ze Slovenska odejít. Krátce učil v Praze na Smetánce a poté byl až do roku 1945 penzionován. Po skončení II. světové války nastoupil jako jeden z 12 pedagogů z různých koutů republiky do gymnázia v Děčíně, které zahájilo vyučování 10. září 1945. Zde učil zeměpis (zavedl také zkušebně nauku o harmonii) až do svého odchodu do penze v roce 1951. V České Lípě stál u zrodu Sboru severočeských učitelů (založen 30. 1. 1948), jehož sbormistrem byl až do roku 1957.\n\nO hudební skladby se Rudolf Voborský pokoušel již jako gymnaziální student. Složil přes 120 skladeb (instruktivní a poetické cykly, smyčcové kvartety, orchestrální pochody, hudbu k sokolským cvičením, dále písně, sbory a melodramy i hudba chrámová. Velmi četné byly jeho sborové úpravy lidových písní, zejména šarišských. Větší množství jeho rukopisných prací nebylo provedeno, nebo bylo ztraceno na Slovensku.\n\n"}
{"id": "208327", "url": "https://cs.wikipedia.org/wiki?curid=208327", "title": "Krach videoherního průmyslu", "text": "Krach videoherního průmyslu\n\nKrach videoherního průmyslu () je název pro rok a půl trvající ekonomickou krizi amerického průmyslu zabývajícího se videohrami, jenž nastala v roce 1983.\n\nPoptávka po nových hrách byla zpočátku velmi vysoká, proto vzniklo mnoho herních společností a hry vycházely v počtu, který se nemohl ani stíhat hrát. Existovalo enormní množství jednoúčelových herních automatů a konzolí (desítky typů), přičemž bylo pochopitelně nepraktické i finančně nevýhodné kupovat si více konzolí, každou na jednu nebo jen několik málo her. Zároveň nastala poptávka po osobních počítačích (během roku 1982 se ceny osobních počítačů snížily v průměru o sto dolarů, přičemž ceny konzolí zůstaly na původní výši), takže jednoúčelové automaty již nebyly tak atraktivní. Toto byly hlavní důvody toho, že se trh přesytil a zákazníci ztratili o videohry zájem, což mělo za následek úpadek nesmírného množství malých firem, zabývajících se výrobou jednoúčelových konzolí. Důsledky tohoto krachu byly ale znát až v roce 1984, proto se někdy hovoří o videoherním krachu 1984. Během tohoto období se de facto nevyráběly žádné počítačové hry, jejich výroba opět začala až v roce 1985 s příchodem Nintendo Entertainment System na americký trh, herní průmysl ale znovu začal plně fungovat až v roce 1987.\n"}
{"id": "208328", "url": "https://cs.wikipedia.org/wiki?curid=208328", "title": "Tykadlo", "text": "Tykadlo\n\nTykadlo (latinsky \"antenna\") je párový přívěsek hlavy korýšů, hmyzu, mnohonožek a stonožek, který slouží jako nosič smyslových orgánů. Tykadel může být jeden nebo dva páry. Tykadla jsou rozdělena na jednotlivé články. Jednotlivé smyslové orgány se pak vyskytují pouze na některých článcích a podle toho jsou i tykadla popisována.\n\nU hmyzu jsou tykadla umístěna na přední nebo horní straně hlavy, jsou nosičem základních receptorů a jako taková jsou základním smyslovým orgánem.\n\nČlánky tykadel jsou číslovány směrem od hlavy, první článek tykadla je tedy článek u hlavy, tento článek je jediným článkem, na němž jsou svaly a umožňuje pohyb celého tykadla.\n\nNejznámější funkcí tykadel je jejich hmatová funkce, hmyzu k hmatu slouží tzv. mechanoreceptory, které lze najít mj. i na tykadlech. Těchto mechanoreceptorů je řada a různí se podle specializace jednotlivých rodů, podle této specializace je lze nalézt prakticky kdekoliv na tykadlech.\n\nDalší funkcí tykadel je jejich čichová funkce, hmyz zjišťuje přítomnost jednotlivých chemických látek pomocí chemoreceptorů, čichové chemoreceptory lze najít na mnoha místech (pohlavní orgány), ale na tykadlech jsou zastoupeny nejvíce. Pokud hmyz vlastní nějaké specializované čichové receptory (takové, které cítí jen jednu nebo několik látek) jsou zpravidla pouze na tykadlech.\n\nMálo známou skutečností je i fakt, že hmyz vnímá chuť stejným způsobem jako vnímá čich, pomocí chemoreceptorů. Většinu takto specializovaných chemoreceptorů lze nalézt u úst, přesto se v menší míře chuťové chemoreceptory vyskytují i na tykadlech.\n\nVe druhém článku tykadel je tzv. Johnstonův orgán, jeho funkce je často rozdílná, obecně slouží jako receptor polohy tykadel. To znamená, že je využíván k tomu, aby hmyz měl představu, co se děje s tykadly (kam jsou namířena a v jaké jsou poloze). U některých druhů funguje jako receptor polohy celého těla. V ojedinělých případech se proměnil ve zvukový orgán.\n\nVyjma těchto běžných smyslů dovede hmyz určovat pomocí receptorů umístěných na tykadlech i některé raritní věci. Takové funkce však nejsou rozvinuty u všech ani u většiny příslušníků hmyzu, ale patří ke druhové specializaci. Mezi nejčastější schopnosti tykadel patří vnímání teploty, vlhkosti vzduchu, či elektrického napětí. Vyskytují se však i druhové specializace jako je např. u much určování rychlosti větru.\n"}
{"id": "208333", "url": "https://cs.wikipedia.org/wiki?curid=208333", "title": "Prosička", "text": "Prosička\n\nProsička (někdy uváděná také jako Prosíčka) je hora a přírodní památka, která se nalézá asi 2 km severozápadně od městečka Jimramov v okrese Žďár nad Sázavou v Kraji Vysočina.\n\nPředmětem ochrany je skalnatý hřbet tvořený dvěma skalisky o celkové délce 55 m a výšce až 17 m s rozsáhlým kamenným mořem a suťovými svahy pod skalisky. Území PP je dokladem mrazového zvětrávání rulových hornin v chladných obdobích pleistocénu.\n\nÚzemí PP je porostlé hospodářským lesem s převahou smrku ztepilého, přimísena je borovice lesní (Pinus sylvestris), modřín opadavý (\"Larix decidua\") a ojediněle buk lesní (\"Fagus sylvatica\") a jedle bělokorá (\"Abies alba\"). Skály a sutě jsou porostlé lišejníky a mechorosty.\n\nÚzemí PP významným hnízdištěm lesních druhů ptáků, jako je například datel černý (\"Dryocopus martius\"), \"puštík obecný\" (\"Strix aluco\") a krkavec velký (\"Corvus corax\"). Ze savců zde žije rejsek obecný (\"Sorax araneus\"), jezevec lesní (\"Meles meles\") a řada dalších druhů.\n\nSkalní bloky jsou zpřístupněny po modré turistické značce vedoucí z Jimramova přes Javorek do Odrance a z vrcholu je krásný výhled do údolí říčky Fryšávky. Horolezectví je na Prosičkách zakázáno, i když v minulosti byly skály horolezecky využívány.\nProstor přírodní památky zaujímá vrcholovou část a část západního svahu stejnojmenného vrchu o nadmořské výšce 739 metrů. Geomorfologicky vrch spadá do celku Hornosvratecká vrchovina, podcelku Žďárské vrchy a okrsku Devítiskalská vrchovina.\n"}
{"id": "208337", "url": "https://cs.wikipedia.org/wiki?curid=208337", "title": "Alois Báňa", "text": "Alois Báňa\n\nAlois Báňa (6. srpna 1892 Hrušovany u Brna - 6. února 1977 Vyškov) byl tiskař a nakladatel. Byl zetěm Františka Obziny. Po Obzinově smrti převzal Obzinovu tiskárnu ve Vyškově.\n\nAlois Báňa přišel do Vyškova v roce 1925. Ačkoliv neměl odborné znalosti v tiskařském oboru, vynikal svými literárními, jazykovými a historickými vědomostmi. Báňa musel v době hospodářské krize na počátku 30. let vyvinout velké úsilí, aby Obzinovu tiskárnu vůbec udržel, zejména když největší jeho zákazník a dlužník, majitel nakladatelství Aventinum Otakar Štorch-Marien v roce 1931 likvidoval. Během okupace byl Alois Báňa sledován německou policií a na čas i vězněn. Po roce 1945 již nebyla tiskárna uvedena do provozu.\n"}
{"id": "208355", "url": "https://cs.wikipedia.org/wiki?curid=208355", "title": "Empire", "text": "Empire\n\nEmpire, anglický výraz pro říši, označuje více věcí:\n\n"}
{"id": "208358", "url": "https://cs.wikipedia.org/wiki?curid=208358", "title": "Georges Charpak", "text": "Georges Charpak\n\nGeorges Charpak (1. srpna 1924, Dabrovica, Polsko, dnes Ukrajina – 29. září 2010, Paříž, Francie) byl francouzský fyzik polského původu, nositel Nobelovy ceny za fyziku (1992), kterou obdržel za vynález a vývoj částicových detektorů, zejména drátěné komory.\n\nDo Paříže se z Polska přestěhoval s celou svojí rodinou v sedmi letech. Za druhé světové války byl v odboji a v roce 1943 byl zajat vichisty. V roce 1944 vězněn v koncentračním táboře v Dachau, odkud byl po roce propuštěn a dalším se stal občanem Francie.\n\n\nTento detektor je schopen zachytit každou sekundu dráhu několika miliónů částic a tato data předat počítači k vyhodnocení. Dřívější detektory, jako bublinková komora či mlžná komora, měli řádově nižší schopnost záchytu částic. Rychlost a přesnost detektoru vyvolala převrat v částicové fyzice. Objev částice J/psi Tingem a objev částic W a Z Carlem Rubbiou (Nobelova cena 1976, 1984) umožnil tento detektor. Od roku 1990 se drátěná komora používá téměř u všech experimentů v částicové fyzice. \n\nCharpakova komora nalezla také uplatnění v medicíně, biologii a v průmyslu.\n"}
{"id": "208360", "url": "https://cs.wikipedia.org/wiki?curid=208360", "title": "Seznam portugalských panovníků", "text": "Seznam portugalských panovníků\n\nSeznam portugalských králů je přehledem panovníků Portugalského království, rozkládajícího se na Pyrenejském poloostrově od roku 1139, kdy se Portugalsko oddělilo od království Leónského a Alfons I. se stal prvním portugalským králem (papežem uznán roku 1143), do zániku monarchie 5. října 1910.\n\nNa portugalském královském trůně se vystřídalo pět vládnoucích dynastií:\n\nBurgundští panovali v Portugalsku více než dvě století, poslední král Ferdinand I., který zemřel v roce 1383, měl však pouze dceru Beatrix, jejíž manžel kastilský král Jan I. nedokázal nárok na trůn obhájit.\n\nDruhou vládnoucí portugalskou dynastií se stali Avizové, jejímž zakladatelem a prvním portugalským králem z této dynastie byl Jan I., nemanželský syn krále Petra I.. Jejich dvě století trvající vládu ukončila dynastie Habsburská.\n\nPředposlední portugalskou vládnoucí dynastií byli Braganzové, kteří v Portugalsku vládli od roku 1640 do roku 1853. Z této dynastie pocházely jediné dvě vládnoucí královny Marie I. a Marie II. Přes Marii II. jsou jejich potomky také králové z poslední dynastie Braganza-Sasko-Koburg-Gotha, kteří vládli od roku 1853 do roku 1910.\n\n\n"}
{"id": "208362", "url": "https://cs.wikipedia.org/wiki?curid=208362", "title": "Psychedelický trance", "text": "Psychedelický trance\n\nPsychedelický trance, často také zkracováno jako psytrance, je forma elektronické hudby, která se vyvinula z Goa trance na začátku 90. let, kdy se ta poprvé stala mainstreamem. V některých kruzích a on-line komunitách je \"Psychedelic\" uváděn jako preferovaný název žánru, protože zahrnuje množství dalších žánrů, včetně Goa, melodický, temný, progresivní a suomi psytrance. Mezi slavnější festivaly v České republice patří Bio, Čarodějnice od HedoniXu nebo Mystický les.\n\nPsychedelic trance se do České republiky dostal relativně později oproti okolnímu světu, ale za uplynulé 2 roky dostál poměrně velkého rozmachu. V polovině 90. let zde převládalo především techno a další styly jako house, acid techno, hard trance, New beat a jiné pocházející především z Velké Británie, Belgie, Holandska a Německa. Ani naší zemi neminul obrovský rozmach komerčních house a tech-housových parties, které jsou evropským tanečním mainstreamem. Kvůli těmto vlivům bylo u nás slovo trance spojováno hlavně s přízviskem „euro“ nebo podobnými věcmi.\n\nPouze v roce 1995 do Prahy zavítali na pozvaní tehdejší silné agentury Planet Alfa němečtí DJs ze Spirit Zone a Paradise Production jako F.R.E.E., Dominic Sangeet Bentner a M23, kteří zde zahráli na několika parties v klubu Sluníčko. Vzhledem k tehdejšímu stádiu vývoje české taneční scény však k žádnému formování české odnože goascény nedošlo. Tenkrát se chodilo prakticky na všechno bez rozdílu stylu.\n\nPrvní ryze české psytrance parties u nás byly organizovány v roce 1999 dji Marthym a Rawem a jejich přáteli. Začali dělat undergroundové party především v oblasti Ostravy a Havířova a ve stejné době Fluorobotanics vytvořili svoje první plachty. Od té doby se Fluorobotanics stali nedílnou součástí skoro každé české psytrance party a v průběhu let se stali i mezinárodně uznávaní za svoje lyserdelické dekorace. Velký význam pro vývoj české scény měli undergroundové parties ve slovenských Piešťanech organizované skupinou lidí Cosmic Dance. Nebylo to daleko od českých hranic a tak někteří lidé od nás cestovali na jejich akce, kde pocítili tu neopakovatelnou atmosféru psytrance parties.\n\nZa první české DJe se dají brát Sonic Distortion, kteří vznikli na počátku roku 1998, kdy začali v Praze pořádat malé parties a po celou svou existenci se snaží prosazovat tuto hudbu a kulturu ve své nejčistší formě. Publikum ale nebylo nijak velké, protože lidé se moc nezajímali o něco nového, pokud to nebylo podpořeno silnou propagací a o asociacích se slovem trance se už v tomto článku také mluvilo. V roce 2000 na „scénu“ vstoupilo sdružení Hedonix a uspořádalo dvě akce v nejlepším pražském klubu Roxy. Nebyly to čistě psytrancové parties, ale nabídli novým lidem možnost zjistit, oč vlastně běží. Hedonix v tomto směru pokračovali uspořádáním několika dalších parties s účastí převážně ruských DJs a projektů. Tyto akce byly podporovány standardně velkou promotion, která tak přilákala mnoho nových lidí, ale neuvrhla psytrance do mainstreamu.\n\nZa zrození české psytrance scény můžeme brát open-air Shakti, který se konal v létě roku 2000. Na tomto místě se asi poprvé sešlo to zásadní jádro současné české scény, přičemž mnoho z těchto lidí nemělo ještě moc povědomí o tomto stylu hudby. Shakti uspořádal bez oficiálního povolení Perplex (HedoniX) s podporou Sonic Distortion na vltavském nábřeží pod Starým Městem přímo v centru Prahy. Byla to pevná víra ve věc, která se vyplatila. Více než 600 lidí tančilo až skoro do poledne druhého dne s publikem přihlížejícím tomuto představení z mostu přímo nad akcí.\n\nV průběhu roku 2001 se scéna začala dále rozšiřovat. Hedonix (který se poté rozdělil na dva různé promotéry), Sonic Distortion a pár dalších nadšenců uspořádalo mnoho klubových i venkovních akcí, které ostatní neponechávali bez povšimnutí a podporovaly tak mladou, právě zrozenou scénu. Součástí akcí se stal i živý psychedelic VJing, ve kterém se často objevují záběry z dřívějších parties. Do Čech také začali jezdit i hosté ze zahraničí, mezi jinými jmenujme například Parasense, Matt Boom!a, nebo Tromesu.\n\nDůležitou roli v české scéně hrál a hraje internet, díky kterému se šíří zprávy o parties a vůbec celé této kultuře. Na hlavním místě stojí server www.psytrance.cz, který již několik let poskytuje solidní základ a zdroj informací pro všechny, kdo se o tuto scénu zajímají. Nesmíme také zapomenout na nové české projekty, které se objevily v průběhu podzimu roku 2001 a začali tak pracovat na české produkci, která se již brzy bude moci plně srovnávat s produkcí zahraniční (alespoň podle prvních kousků, které se zatím od těchto lidí objevily).\n\nRok 2002 proběhl ve standardních českých měřítkách, což znamená spousta větších i menších parties, v klubech i venku s mírně rostoucím počtem nových psyfreaků, z nichž asi nejvíc vzpomíná na oslavu čarodějnic Witches Valley nebo 2denní festival Protivín 2.002. Ze zahraničních projektů se tu objevili a svou hudbu zahráli němečtí Rastaliens, francouzský Absolum, ruský Transdriver, dánský Jahbo, švédský Metronome, izraelští Tul & Zoe nebo americký Quadra a také sem přijelo zahrát i mnoho DJs. Tento rok se také nese ve znamení prvních a úspěšných vystoupení českých projektů Gappeq a Mutant Star a kromě nich se objevila i spousta nových mladých DJs, kteří přináší čerstvý vítr do scény, pořádají vlastní malé parties a rozšiřují tak českou psychedelickou základnu. DJs ze Sonic Distortion se vydali do světa a zahráli na parties ve Francii, Německu, Belgii, Holandsku, Maďarsku nebo Španělsku. Tento rok také hodně našich lidí odcestovalo na velké festivaly v jižní Evropě, zejména portugalský Boom Festival, kam se vydal i celý autobus, a nebo na řecký Samothraki Dance Festival. To mělo za následek chvilkový útlum dění v průběhu srpna, ale v září se vše zase vrátilo do starých kolejí. Uvidíme, kam nás tento rok dovedou.\n\nPsychedelický trance má velmi rychlý a důrazný rytmus (obvykle mezi 140 a 150BPM), je tedy rychlejší než ostatní formy trance či techno hudby. Psytrance využívá výrazné basové beaty, které doprovázejí celou skladbu, prvky z jiných odvětví hudby, například funk, techno, acid house, New beat, Eurodance bubnů ze stylu trance a jiných syntetických nástrojů. Vedení, rytmus a beaty se obvykle mění každých 32 beatů. Psychedelické trance skladby trvají obvykle 6–10 minut. Psytrance také využívá frekvenčních modulací mezního kmitočtu na syntetizéru.\n\nPsybreak nebo psychedelický breakbeat je forma psychedelického trance vzniklá v pozdních 90. letech splynutím breakbeatové basové linky a jinak těžce ovlivnitelné psytrance stopy.\n\nFull on je forma psychedelického trance původem z Palestiny a Izraele, kde vznikla v průběhu 90. let. Výraz „full on“ je převzat z názvu první ze série kompilací, a prvního alba vydaného Hom-mega productions v roce 1998. Jiné zdroje uvádějí, že název vznikl z názvu festivalu Fullmoon, zatímco ostatní argumentují tím, že je název pouze frází, často používanou zejména v takto energické hudbě („That tune is really full-on!“). To pouze odkazuje na občasnou drogovou účast, která je spatřena na festivalech („full-on drugs“). Nejrozpoznatelnějším prvkem Full on psytrance stylu je takzvaná „rolling“ basová linka. Umělci reprezentující tento styl jsou například: Sesto Sento, Gataka, 1200 Micrograms, Bizzare Contact, Skazi, Astrix, 40% And more...\n\nDark neboli „temný“ psytrance (killer psytrance, dark psy, Forest trance, horror trance, horror psy) je temnější, rychlejší a zvrácenější forma psychedelického trance stylu, s tempem v rozsahu 145 až 180BPM. Původem tento styl vznikl v Rusku a Německu a nedávno expandoval i do jiných zemí.\n\n"}
{"id": "208368", "url": "https://cs.wikipedia.org/wiki?curid=208368", "title": "Kvadratický průměr", "text": "Kvadratický průměr\n\nKvadratický průměr je statistická veličina představující druhou odmocninu aritmetického průměru druhých mocnin daných hodnot.\n\nMatematický zápis výpočtu je následující (formula_1 představuje počet hodnot, formula_2 jsou jednotlivé hodnoty):\n\nK= \\sqrt {\\bar {x^2}} = \\sqrt \n"}
{"id": "208373", "url": "https://cs.wikipedia.org/wiki?curid=208373", "title": "Sinusoida", "text": "Sinusoida\n\nSinusoida neboli sinusovka je druh rovinné křivky popisující rovnoměrnou oscilaci. Je pojmenována podle funkce sinus, jejíž graf je rovněž sinusoida, stejně jako graf funkce kosinus. Sinusoida se často vyskytuje ve fyzice, kde slouží k popisu kmitavých pohybů, a v řadě dalších aplikací. Obecná sinusoida jako funkce času \"t\" má rovnici\n\nkde \n\nDůležitost sinusoidy plyne také z toho, že součet dvou sinusoid stejné frekvence dává opět sinusoidu této frekvence bez ohledu na amplitudy a fáze sčítanců. Tuto vlastnost jiné typy vlnění nemají a sinusoidě dává výsadní roli v oblasti harmonické analýzy signálů.\n"}
{"id": "208377", "url": "https://cs.wikipedia.org/wiki?curid=208377", "title": "Simple Instant Messenger", "text": "Simple Instant Messenger\n\nSimple Instant Messenger (SIM) je svobodný software a multiprotokolový instant messanger, který je díky Qt knihovně dostupný na Linuxu, Windowsu a Mac OS X. Vývoj SIM-ICQ byl zastaven z nedostatku času hlavního ruského programátora Vladimira Šutova. Později se zformovala vývojářská skupina a projekt byl obnoven se jménem SIM-IM: Verze 0.9.4.1 - 21. října 2006. Vedle stabilní větve existuje také testovací větev s verzí 0.9.5. Zdrojový kód lze získat přes Subversion.\n\nSIM podporuje následující protokoly:\n\n"}
{"id": "208378", "url": "https://cs.wikipedia.org/wiki?curid=208378", "title": "Massospondylus", "text": "Massospondylus\n\nMassospondylus („delší obratel“) byl býložravý prosauropodní dinosaurus dlouhý asi 4 až 4,3 metru a vážící zhruba 200 kilogramů (možná ale spíše kolem 510 kilogramů), který žil v období spodní jury před 200 až 183 milióny let. Jeho fosílie byly nalezeny v americké Arizoně, království Lesotho, Jihoafrické republice, Namibii a v Zimbabwe. Holotypem a typovým druhem je exemplář \"M. carinatus\".\n\n\"Massospondylus\" měl dlouhý tenký ocas, relativně slabší přední končetiny, sudovité tělo, dlouhý krk a poměrně malou hlavu vzhledem ke svým rozměrům. Pohyboval se po čtyřech, ale pokud se chtěl dostat k výše položené potravě, mohl se postavit na zadní nohy. V roce 1981 se objevila teorie, že \"Massospondylus\" byl všežravec. Tuto teorii podporují dlouhé a silné přední zuby, které umožňují trhání masa a ploché zadní zuby umožňující drcení rostlinné potravy. V kosterních pozůstatcích byly také nalezeny gastrolity, které si dinosaurus nejspíše pečlivě vybíral. Sloužily mu k lepšímu a efektivnějšímu zpracování rostlinné hmoty v trávicím traktu. Dnes se zdá být jisté, že tento dinosaurus byl všežravec. Sám se mohl stát kořistí větších dravců, jako byli rauisuchiani nebo krurotarsani, tedy predátoři ze skupiny \"Crurotarsi\".\n\nV roce 2018 byla publikována studie, porovnávající mozkovny bazálních sauropodomorfů s rodem \"Massospondylus\", a to za pomoci moderní počítačové tomografie. Dále bylo zjištěno, že v průběhu ontogeneze (individuálního vývoje) se u těchto dinosaurů proměňoval i vzhled jejich vnitřního ucha a ušního labyrintu.\n\nV listopadu roku 2010 bylo oznámeno, že byla prozkoumána nejstarší známá dinosauří embrya, stará 190 milionů let. Ta patří právě malým massospondylům o délce kolem 20 cm. Tyto fosílie byly objeveny v Jižní Africe již roku 1976 a jsou významným příspěvkem pro pochopení vývojových zákonitostí u sauropodomorfů.\n\n\n"}
{"id": "208384", "url": "https://cs.wikipedia.org/wiki?curid=208384", "title": "Plotiště nad Labem", "text": "Plotiště nad Labem\n\nPlotiště nad Labem () jsou místní část a současně katastrální území statutárního města Hradce Králové, nachází se na severozápadě města. Působí zde komise místní samosprávy \"Plotiště nad Labem\".\n\nTato oblast je původní zemědělskou obcí, která je dodnes významná intenzivní zemědělskou výrobou, a to pro celé město i okolí (především pěstováním zeleniny). Má většinově charakter příměstské zástavby a žije zde zhruba dva tisíce obyvatel. Mezi místní obyvatele a patrioty se počítá i bývalý královéhradecký primátor Otakar Divíšek.\n\nMěstská část Plotiště nad Labem se nachází severozápadně od centra města Hradce Králové. Sousedící obce a městské části jsou Předměřice nad Labem, Bříza, Světí, Plácky, Svobodné Dvory, Kukleny, Pražské Předměstí ad.\n\nCelé okolí Plotišť je významné zejména svými četnými archeologickými objevy, pocházejícími již z doby paleolitu. Nejvýznamnější objevy však pochází až z doby římsko-germánské, kdy se zde rozkládalo rozsáhlé sídliště a pohřebiště germánských obyvatel. V současnosti je významnou památkou Plotišť barokní kostel sv. Petra apoštola, postavený roku 1788. Ještě o rok starší je kaplička sv. Isidora, stojící před zmíněným kostelem.\n\nNázev „Plotiště“ byl pravděpodobně odvozen od nějaké prastaré obce „znamenitě plotěné a ploty ohrazené“. Původně se však mohlo jednat i o název „\"plodiště\"“, což by bylo jméno odvozené od kvalitní a dobře plodící půdy.\n\nPrvní lidé zde žili nejméně před 25 tisíci lety, kdy pleistocénní lovci a sběrači následovali stáda mamutů a jiné velké zvěře. Z této doby se zachovaly archeologické nálezy v podobě kostěných artefaktů a pazourkových škrabáků. Další vlna osídlení následovala ve starší době bronzové, zhruba v rozmezí 4000–3000 let př. n. l. Sídelní jámy z tohoto období představují naleziště střepů nádob, různých šperků, a také kosterních ostatků (např. někdejší Součkova cihelna a písníky Hrochov a Machatého). Mezi vzácné nálezy patří také bronzové milodary a jantarové korále, objevené v některých hrobech. Zhruba ve stejné době (období 2000–1500 př. n. l.) vznikla významná obchodní cesta, která tuto lokalitu protínala. Vedla směrem od dnešního Náchoda přes Jaroměř do Hradce Králové skrz pohraniční lesy. V době železné a pozdější době římské bylo okolí dnešních Plotišť osídleno germánskými kmeny, jejichž bohatě vybavené hroby byly na polích za obecními statky zkoumány na přelomu 70. a 80. let minulého století.\n\nZ doby slovanského osídlení existují první věrohodné archeologické informace až k 10. století n. l. Tehdy bylo toto území stejně jako většina východních Čech součástí panství rodu Slavníkovců. Centrem celé oblasti byl samozřejmě tehdy vznikající Hradec Králové, který jako „podřadnější tvrz při soutoku Labe a Orlice“ dominoval širokému okolí. Lidé se postupně usazovali pod tímto centrem, klučili lesy a pásli dobytek. Plotiště patřily vzhledem ke své kvalitní půdě k dlouhodobě preferovaným lokalitám již od pravěku, proto nebyly přehlíženy ani starými Slovany.\n\nPoté, co čeští panovníci získali královský titul, se Plotiště staly součástí Hradce Králové a zároveň tedy královským majetkem. V roce 1225 byl Hradec Králové Přemyslem Otakarem I. povýšen na město a osada Plotiště mu byla darována „aby důchodu z ní mohl požíti ke zvelebení svému“. V tehdejší době zde již existovaly svobodné dvorce. Roku 1225 se však s darováním Plotišť městu stali všichni obyvatelé této osady (nebyli-li svobodnými měšťany hradeckými nebo rytíři) poddanými vrchnosti s povinností robotovat na jejích panstvích. „Obec Poddanoplotišťská“ zůstala pak pod tímto názvem až do roku 1920, přičemž byla spravována vlastním rychtářem. Ještě během 13. století vznikl v Hradci klášter řádu minoritů (Menších bratří) u sv. Jana Křtitele vedle hradu. Příslušníci tohoto církevního řádu v následujícím období obstarávali náboženské služby i pro Plotiště.\n\nTěžké období dopadlo na celé české království po smrti krále Přemysla Otakara II. v roce 1278. V roce 1281 se navíc přidala veliká neúroda a hladomor. Jen v tomto a následujícím roce pak zemřelo v Čechách dohromady na 600 tisíc lidí (což je vzhledem k početnosti tehdejší populace téměř neuvěřitelné číslo). Jedním z opatření, které k opětovnému nabytí financí zvolil nový král Václav II., bylo uvalení daní na pozemky v okolí měst, a to včetně Hradce. Plotiště pochopitelně nepředstavovaly žádnou výjimku.\nManželkou Václava II. byla původem polská královna Eliška Rejčka, která je významnou měrou spojena právě s Hradcem. V srpnu roku 1308 si Eliška zvolila tehdejší Hradec nad Labem za své sídlo a učinila jej Hradcem Králové, druhým nejvýznamnějším městem království po Praze. Eliška zde pobývala mnoho let a mj. také finančně pomáhala při stavbě katedrálního chrámu sv. Ducha, který se stal novou dominantou města. Poddaní ji však údajně vnímali jako zlou macechu, „vymáhající i peřiny“. Během mnoha stavebních a opevňovacích projektů v této době se nadřeli jistě i plotištští poddaní.\n\nAž do doby „Otce vlasti“, českého krále a římského císaře Karla IV. (vládl 1346–1378) nebyl Hradec dlážděn. Aby bylo možné dláždění financovat, nechal král vybírat mýtné z každého koně a vozu s obilím směřujícího do města, poprvé tak u hradeckých bran platili i obyvatelé Plotišť. Zajímavostí je, že v lednu roku 1348 bylo v Hradci zaznamenáno slabší zemětřesení. V době po úmrtí Karla IV. však živly řádily ještě více. Město i okolí poničily několikrát požáry a v zimě panovaly často velké mrazy. Například v roce 1407 dle pramenů lidé po cestách mřeli a led dosahoval síly o velikosti člověka. Jeden dvůr byl přestavěn na tvrz a majetkově spojen se vsí Bříza. Tvrz zanikla beze stop a nebyla nalezena\n\nV době husitských válek patřilo Hradecko k nejdůležitějším centrům husitů. Když se král Zikmund v červnu roku 1420 dozvěděl o dobytí města husity, vedenými knězem Ambrožem, vydal rozkaz místním zemanům k útoku. Ti se však pouze přiblížili s asi 10 tisíci muži a usadili se míli od hradeb v osadě Plotišť. Jak napsal literát Bohuslav Balbín: „\"Oni položili se v Plotišť, čtyři neděle obležení strávíce, častěji od zdí odehnáni, potom nic nepořídivše, odstoupili.\"“ Husitské války však byly teprve ve svých počátcích…\n\nHusité zůstali pány Hradce Králové až do roku 1437, kdy se všechna města království podrobila králi Zikmundovi. Právě Hradec a jeho okolí vzdorovaly ze všech nejdéle. Je jisté, že i z Plotišť se rekrutovala řada husitských bojovníků, neboť na památné tábory na Orebu (u dnešních Třebechovic) se v letech 1419–1420 scházeli lidé z širokého okolí. Do bratrstva Orebitů, v jejichž čele stál v letech 1423–1424 slavný Jan Žižka, patřili i Plotišťští. Členy tohoto uskupení byli ostatně mnozí vesničtí obyvatelé „hradeckého zboží“, tj. poddaných vesnic města. Že byli hradečtí výbornými bojovníky, ukazuje právě fakt, že se toto východočeské sídlo vydrželo bránit nejdéle ze všech českých měst. Hradečtí se však kromě obrany účastnili také výpadů, když například v roce 1427 podnikli spolu s dalšími východočeskými hotovostmi vojenskou výpravu do Slezska. Poté, co město připadlo roku 1437 Zikmundovi, věnoval jej věnnou zástavou i s rychtou a vsí Plotiště své manželce Barboře. Ve stejném roce se u nynějších Plácek a Věkoš objevilo v rameni Labe nebývalé množství lososů, které lidé ubíjeli oštěpy a sekerami „jako jinou zvěř“.\n\nHusitské války však stejnou měrou poškozovaly celé území Čech a po jejich konci byla země do značné míry zplundrovaná. Ve 30. letech 15. století navíc přišlo několik silných mrazů a objevily se epidemie moru. Jen během několika měsíců roku 1439 například pomřelo na mor 51 tisíc lidí, což představovalo v tehdejší době významné procento populace. V dobových zprávách se lze dočíst, že: \"„koho jed morní podjal, takový ležel a spal 3 dni a noci a jakž procitl, ihned k smrti pracoval“\". V Hradci v té době zemřelo 150 žáků, nepočítaje dospělé osoby.\n\nV průběhu 15. století se lze již běžněji setkat se jmény majitelů dvorů a popluží v Plotištích, například roku 1450 to byl Petr z Plotišť, o něco později měšťané Kydlinové, v roce 1468 vlastnil tvrz i poplužní dvůr Řehoř z Plotišť atd. V roce 1488 se k 7. únoru odehrála „pře a ruoznice“ mezi jakýmsi Vojslavem ze Skaličky a hradeckými měšťany o louku v Plotištích. Tento spor se pak táhl další rok a skončil smírnou dohodou. Roku 1495 byla kolem Hradce veliká povodeň, která poničila většinu úrody, a nastal další z mnoha hladomorů. Koncem století se o svá práva začínali hlásit vyšší stavové (páni a rytíři) a osobovali si některé výsady. Roku 1498 se tak Hradec Králové dostal se šlechtou do sporu o vaření piva. Páni vařili ve vlastní režii na velkostatcích a zakazovali poddaným bráti pivo z městských pivovarů. Následovala neklidná léta rozbrojů, umocněných loupeživými nájezdy městského i panského vojska po vsích. Teprve roku 1517 byla sjednána Svatováclavská smlouva, řešící tyto nepříjemné a zdlouhavé spory.\n\nRoku 1507 byla tak veliká úroda, že ceny obilí výrazně poklesly a „\"častokráte dražší pytel býval, než v něm obilí\"“. O dva roky později však zachvátil město velký požár, který zničil 32 domů, faru, školu a dokonce také jednu věž kostela sv. Ducha i se zvony. Několik let nato však již Hradci stál mlýn na prach, továrna na náboje, kusy a pušky. Jen roku 1516 zde bylo údajně vyrobeno 24 kusů děl. Dne 19. července 1536 Hradec opět vyhořel, tentokrát však mnohem důkladněji – stát zůstalo jen 25 domů a shořel i pranýř před radnicí, stojící poblíž kašny.\n\nV této době (před rokem 1540) již měla dvůr v Plotištích Dorota Kydlinová. Mikuláš Kydlín zde roku 1538 udělal mlýn na struze, „kterou povolil obci hradecké vésti vodu na rybník Březhradský z Labe v Předměřicích“. Je pravděpodobné, že původní mlýn Kydlinov, od nějž se tak nazývala celá místní lokalita (na území pozdější místní části Plácky), stával na místě č. 31, 32, 78, 79 (údaje k roku 1938). Výsadní krčma je nynější hostinec „Na Velké“ a cihelna – Součkova-Srdínkova, v níž se cihly pálily ještě primitivně v pecích na volném prostranství. Původní mlýn Kydlinov stával na Melonce, neboť v době jeho vzniku nebylo ještě velkého ani malého náhonu. Melonka má název odvozen podle toho, že se její vodou dříve mlelo.\n\nV roce 1547 se Hradec Králové připojil k dalším odbojným městům, která nevytáhla na pomoc habsburskému českému králi Ferdinandovi I. Město pak bylo potrestáno daněmi a odebráním privilegií i statků, včetně obce Plotišťské, která od 21. července přestala platit za „zboží hradecké“. Hradec pak musel postupně skupovat někdejší majetek zpět, nikdy však již nedosáhl původního bohatství a někdejšího stavu majetku.\n\nDle královského povolení byl ve městě konán první trh o dobytku koňském 9. května roku 1580. Toho roku k nám byla také zavlečena chřipka či „nemoc španělská“ ze sousedního Slezska. O rok později přisluhoval kněz Havel od sv. Anny ke kostelu sv. Petra, pod jehož duchovní správu patřili také obyvatelé Plotišť. Ti se 22. března roku 1583 tázali: „\"jakou vděčnost k správci duchovnímu, knězi Havlovi od sv. Anny, který jim slovem božím slouží, prokazovati mají\"“. Odpovědí jim bylo, že mimo úcty jen „\"po korci žita anebo pšenice každý rok rádi dáti chtějí a nepřítomné k tomu námluvy\"“. V té době byli obyvatelé Plotišť ještě utrakvisté (vyznávali pod obojí). V letech 1584 a 1586 ohrožovaly Plotiště další dvě epidemie moru, z toho druhá zachvátila sousední Předměřice nad Labem nebývalou měrou.\n4. listopadu roku 1588 prodala obec hradecká Kydlinovský mlýn do užívání panu Jiřímu Vosickému, mlynáři poddanému Rudolfu ze Stubenberka z Nového Hradiště nad Metují, za 4000 kop grošů českých. Podmínkou bylo, že se stane poddaným Hradce Králové. Zatímco roku 1590 bylo velké sucho a pro opadnutí vody na Labi nemohly pracovat ani mlýny, o rok později naopak udeřila „\"povodeň hrozná a nebývalá svatojánská\"“. Lidem zvláště na Pražském předměstí tato voda „\"kamna pobrala, ploty zbořila a sklípky pod zemí podebrala\"“, k obecné pohromě se přidalo také místní rabování.\n\nKoncem 16. století opět hrozilo, že Turci vtrhnou od východu až na Moravu, proto byla po celém kraji sbírána hotovost. Stálým najímáním žoldnéřů však ubývalo osedlých obyvatel ve městech i vesnicích. Častými kontribucemi, sbírkami a povinnostmi vůči vojsku selský lid zchudl a ocitl se ve velmi špatném postavení. To ostatně trvalo i celou pozdější dobu, až do stavovského povstání a nešťastné bitvy na Bílé hoře 8. listopadu roku 1620. Následkem prohry byl mimo jiné také příchod jezuitů do Hradce Králové a po více než dvou staletích také přesun kostelů do rukou katolíků. Nad většinou Evropy se však již stahovala mračna strašného konfliktu v podobě třicetileté války.\n\nPlotiště byly samostatnou obcí až do roku 1942, kdy se staly součástí tzv. Velkého Hradce Králové, a následně opět od roku 1954, kdy se osamostatnily. Součástí Hradce Králové se definitivně staly od 26. listopadu roku 1971. Součástí katastru Plotišť byla dříve také místní část Plácky a spolu s ní i lokalita nazývaná \"Kydlinov\", stejně jako osada \"Kobylí Doly\", která však zanikla.\n\nNa okraji Hradce Králové se nachází průmyslový areál bývalého ČKD Hradec Králové. V roce 1941 zde fungovaly slévárny pro letecký průmysl, které se značně zapojovaly do zbrojní výroby Třetí říše. Po druhé světové válce byly slévárny znárodněny a připojeny pod Škodovy závody. Výroba byla zaměřena především na mostní konstrukce. V dobách socialismu se areál n. p. ČKD stal samostatným podnikem, který vyráběl a dodával do celého světa lodní a vlakové motory. Společnost Finapra, která se stala novým majitelem rozhodujících nemovitostí areálu v roce 2012 plánovala rozsáhlý projekt na revitalizaci areálu s názvem Industrial Park Hradec Králové a chtěla navázat na tradici výroby motorů. Od nového projektu si slibovala přilákat nové investory a zvýšit tak počet pracovních míst.\n\n\n"}
{"id": "208385", "url": "https://cs.wikipedia.org/wiki?curid=208385", "title": "Gastrolit", "text": "Gastrolit\n\nGastrolit ( \"gaster\" (žaludek) a \"lithos\" (kámen) je kámen v žaludku některých býložravých bezzubých živočichů nápomocný při mechanickém rozmělňování potravy.\n\nBýložravec vybavený potřebným instinktem spolyká kameny aby svalnatému žaludku usnadnil rozmělňování rostlinné potravy. Tuhé buněčné stěny vlákniny v potravě jsou při trávení přítomnými kameny mechanicky rozrušovány a umožňují průnik trávících šťáv, především enzymů, k takto uvolněným živinám. Gastrolity lze nalézt v žaludcích ptáků nebo také na paleonalezištích neptačích dinosaurů (např. obří sauropodi, největší terestričtí živočichové všech dob).\n\nU korýšů z řádu Decapoda se několik dní před svlékáním krunýře tvoří v žaludku čočkovitá bělavá tělíska, která se nazývají také gastrolity neboli rakůvky. Do rakůvek se postupně koncentrují inkrustující látky, hlavně minerály, které pak zpevní nový měkký krunýř.\n"}
{"id": "208390", "url": "https://cs.wikipedia.org/wiki?curid=208390", "title": "George Washington Custis Lee", "text": "George Washington Custis Lee\n\nGeorge Washington Custis Lee (16. září 1832 – 18. února 1913) byl nejstarší ze sedmi dětí generála Roberta Edwarda Lee a Mary Anny Randolph Custis. Narodil se v pevnosti Fort Monroe, kde jeho otec tou dobou sloužil. Během Americké občanské války bojoval jako generál na straně Konfederace.\n\nNavštěvoval nejprve soukromou školu a v osmnácti letech nastoupil na United States Military Academy ve West Pointu, kde strávil následující čtyři roky jako velmi schopný a vzrorný student. Ve stejné době povýšil do funkce superintendanta jeho otec Robert E. Lee a setkal se zde s mladými muži, kteří za občanské války sloužili v obou armádách. Mezi nejznámější patřili jeho bratranec Fitzhugh Lee, James Ewell Brown Stuart, John Bell Hood, nebo Philip Henrry Sheridan. Custis absolvoval v roce 1854 jako nejlepší v ročníku a v hodnosti poručíka byl přiřazen do sboru inženýrů, stejně jako jeho otec o 25 let dříve.\n\nNásledujících sedm let strávil v armádě, ale v roce 1861 po odtržení svého rodného státu Virginie od Unie rezignoval na svou funkci a s jistou nelibostí vstoupil do armády Konfederace. Většinu války strávil ve štábu presidenta Jeffersona F. Davise jako jeho pobočník a poradce pro výstavbu obranných linií kolem Richmondu i reorganizaci armády. 25. června 1863 povýšil do hodnosti brigádního generála a 20. října 1864 pak do hodnosti generálmajora. Přestože většinu války strávil jen ve štábu presidenta, koncem roku 1863 zažádal písemně unionistického generála, aby byl na osmačtyřicet hodin vyměněn za svého mladšího bratra, tou dobou válečného zajatce a ten se mohl vrátit domů ke své umírající manželce. Nicméně tato žádost byla zamítnuta. Na konci války sloužil v divizi generála Richarda S. Ewella a s celou svou brigádou byl zajat, než by zbytečně hazardoval se životy svých mužů.\n\nPo válce přijal místo profesora matematiky a vojenských věd na Virginia Military Institute a po smrti otce pak převzal funkci 9. presidenta bývalé Washingtonovy koleje, která dnes nese také jméno jejich rodiny Washington-Lee. Tuto funkci zastával v letech 1871 – 1897, kdy rezignoval kvůli nemoci. Zbytek svého života strávil v ústraní v domě mladšího bratra Williama Leeho (tou dobou již mrtvého).\n\nBýval vysoký, pohledný, galantní muž, v přítomnosti žen velmi plachý. Nikdy se neoženil, přestože pro své sourozence byl schopen velikých obětí a byl jimi vřele obdivován a milován.\nVyrostl z něj inteligentní a velmi schopný muž, který však nikdy nevystoupil zcela ze stínu svého otce a nedosáhl ani stejné popularity, jako jeho mladší bratr William Henry Fitzhugh Lee. Zemřel 18. února 1913, pohřben je v kapli na půdě university, která nese jméno rodiny, stejně jako kolej, kterou tak dlouho řídil. Ve stejné kapli je pohřben také jeho otec, matka, sourozenci a v neposlední řadě i slavný dědeček Light-Horse Harry Lee.\n\n"}
{"id": "208402", "url": "https://cs.wikipedia.org/wiki?curid=208402", "title": "Ian Hickson", "text": "Ian Hickson\n\nIan Hickson, přezdívaný Hixie, je odborník na webové technologie. Narodil se v Ženevě ve Švýcarsku a do obecného povědomí se dostal jako přispěvatel projektu Mozilla, a následně jako člen pracovní skupiny CSS u W3C. Krátký čas byl zaměstnancem Opera Software a od roku 2005 pracuje u společnosti Google. V poslední době je Hickson známý zejména svou prací editora a mluvčího iniciativy WHATWG, která se snaží o tvorbu nových specifikací pro oblast webu. V květnu 2007 byl zvolen editorem nové pracovní skupiny HTML u W3C, která převzala specifikace Web Applications 1.0 a Web Forms 2.0 od WHATWG, a na jejím základě připravuje HTML5. Ian Hickson je též podepsán jako editor pod specifikací CSS 2.1, je autorem testu Acid3 a spoluautorem testu Acid2.\n\n\n"}
{"id": "208408", "url": "https://cs.wikipedia.org/wiki?curid=208408", "title": "Tripolské hrabství", "text": "Tripolské hrabství\n\nTripolské hrabství bylo posledním ze čtyř křižáckých států založených v Levantě po první křížové výpravě.\n\nHistorie Tripolisu jako křižáckého státu se datuje od roku 1102. Tehdy jeden z vůdců první křížové výpravy Raimond IV. z Toulouse začal bojovat s Banu Ammarem, emírem z Tripolisu, který byl spojencem fátimovského Egypta. Raimond zabíral jedno město za druhým, až nakonec oblehl samotný Tripolis. Roku 1105 Raimond zemřel a jeho žezlo zdědil jeho tehdy nezletilý syn Alfons a jeho bratranec Vilém-Jordan, jako regent. Vilém pokračoval v obléhání města další čtyři roky, zatímco na Východ přijel Raimondův nemanželský syn Bernard, který doteď jako regent spravoval Toulouse ve Francii a opustiv mladého Alfonsa I., který se mezitím vrátil do Evropy a jeho matku. Bernard a Vilém, rozhodnutím jeruzalémského krále Baluina I. přijali, že si každý bude vládnout na svém dobytém území a že Tripolis, který padl následujícího roku, připadne Bernardovi. Když Vilém o několik měsíců později zemřel, Bernard po něm převzal všechna jeho území a stal se tak jediným vládcem.\n\nHrabství Tripolis se poté stalo vazalským státem jeruzalémského království. Od roku 1142 na jeho území Řád johanitů vlastnil a nezávisle spravoval hrad Krak des Chevaliers. Hrabě Raimond III., který vládl v letech 1152–1187 byl důležitou postavou ve vztazích ke Království jeruzalémskému, a to díky svým příbuzenským vztahům s královským dvorem, jeho matka Hioderna byla dcerou jeruzalémského krále Balduina II. a díky sňatku si držel titul knížete galilejského. Byl dvakrát regentem království, poprvé v letech 1174–1177 za mladého Balduina IV. a podruhé za Balduina V. v letech 1185–1186. Byl také vůdcem opozičních šlechticů vůči příbuzným Balduina IV. Courtanayům, templářům, Guyovi de Lusignan a Renauldovi de Chatillon. Raimond se neúspěšně pokusil vyjednat mír s tureckým sultánem Saladinem. Paradoxně obležení Raimondova panství v Tiberiasu bylo příčinou tažení evropské armády do Galileje a tragické bitvy u Hattínu 4. července 1187 a ačkoliv se Raimondovi podařilo spasit se útěkem, nedlouho nato stejně zemřel.\n\nHrabství se podařilo uniknout ze spárů Saladinova vítězného tažení, které následovalo po hattínské bitvě. Vlády v Tripolisu se ujal druhý syn antiochijského knížete Bohemunda III. Bohemund IV. Po smrti Bohemunda III. v roce 1201 tvořil Tripolis s Antiochií personální unii s výjimkou let 1216–1219 až do pádu Antiochie roku 1268. Hrabství Tripolis vzdorovalo ještě několik let.\n\nSmrt nepopulárního hraběte Bohemunda VII. vedla k rozepři mezi jeho dědičkou, jeho sestrou Lucií a měšťany, kteří byli podporováni Janovany. Nakonec se Lucie s měšťany a Janovany dohodla, čímž však popudila Benátčany a ctižádostivého Bartolomea Emriaca, který žádal pomoc od mameluckého sultána Qalawuna. Qalawun (arabsky: قلاوون الصالحي‎) roku 1289 město oblehl a dobyl, čímž křižácké hrabství Tripolis zaniklo.\n\nAntické město Byblos se stalo sídelním městem rodiny Embriaco a panství Gibelet, také psáno Jebail (někdy nesprávně zaměňováno se jménem Ibelin). Páni z Gibeletu byli vazalové tripolského hraběte, ale po pádu Tripolisu se stali na nějaký čas vazaly Mamlúků. Jejich jižním sousedem bylo Panství Bejrút v Království jeruzalémském.\n\nPanství Botron bylo dalším vazalským územím tripolského hrabství. Bylo správně a vojensky kontrolováno z hradu Batroun.\n\nÚřady v Tripolisu byli zřízeny podle jeruzalémského vzoru. Tyto úřady byly: majordomus, komisař, hejtman, vrchní lokaj a kancléř.\n\n\n\n\n\n\n\n\n"}
{"id": "208410", "url": "https://cs.wikipedia.org/wiki?curid=208410", "title": "Amos Manor", "text": "Amos Manor\n\nAmos Manor (: עמוס מנור, rodným jménem Arthur Mendelovič; 8. října 1918 – 5. srpna 2007) byl v letech 1953 až 1963 ředitelem izraelské hlavní bezpečnostní služby Šin bet.\n\nNarodil se v Sighetu v Maramureși. Po otci zdědil lásku k hebrejštině a fotbalu. Druhá světová válka ho zastihla při studiích v Paříži. Jako Žid skončil v koncentračním táboře Auschwitz-Birkenau, který přežil. Pracoval v organizaci Bericha. V roce 1949 podnikl aliju do Izraele.\n\nManor byl kosmopolita, hebrejsky hovořil se znatelným maďarským přízvukem, ale své okolí si získával svou schopností mít rád lidi. Byl spontánní a otevřený.\n\nPrvní úspěchy získal jako šéf sekce pro sovětský blok v kontrašpionážním oddělení. Manor ze sovětského bloku pocházel a dokázal z této zkušenosti těžit. Navíc dokázal využívat informací a znalostí židovských přistěhovalců z tohoto bloku či izraelských diplomatů působících v této oblasti. Zároveň byly tyto informace důležitým argumentem při jednání se CIA a dalšími spřátelenými tajnými službami.\n\nNa funkci ředitele Šin bet ho premiérovi Davidu Ben Gurionovi navrhl tehdejší šéf Mosadu Iser Har'el (někteří z Ben Gurionových spolupracovníků vyjádřili pochybnosti, ale Har'el pohrozil rezignací, jestli nebude Manor jmenován).\n\nZa Manorova působení zaznamenal Šin bet několik významných úspěchů; např. získání Chruščovova projevu o Stalinově kultu osobnosti.\n\nPoté, co v roce 1963 předal do rukou tehdejšího izraelského premiéra Levi Eškola svou rezignaci, bylo Manorovi v izraelském listu \"The Jerusalem Post\" vysloveno poděkování (jeho jméno a název Šin bet nebyly zmíněny).\n\n"}
{"id": "208415", "url": "https://cs.wikipedia.org/wiki?curid=208415", "title": "Johann Voldemar Jannsen", "text": "Johann Voldemar Jannsen\n\nJohann Voldemar Jannsen (16. května 1819 – 13. června 1890) byl estonský básník a spisovatel, novinář a národní buditel, autor textu pozdější estonské hymny Mu isamaa, mu õnn ja rõõm.\n\nJohann Voldemar Jannsen se narodil ve Vändře, kde po ukončení školy rovněž začal pracovat jako kantor, později jako kostelník a od roku 1838 jako školmistr farní školy. Roku 1850 se odstěhoval do Pärnu, kde byl do roku 1863 činný jako učitel obecní školy.\n\nJeho literární dráha začala překlady duchovních písní. Vydal tři sbírky, obsahující celkem 1003 písní s nápěvy, čímž vytvořil dodnes užívaný zlatý fond estonského duchovního zpěvu. Pro obveselení práce s pěveckým sborem začal psát i písňové texty světské, které pod názvem \"Eesti laulik\" („Estonský zpěvník“) vydal v roce 1860. Na poli prózy začal psát vesnické a historické příběhy.\n\nRoku 1857 začal Jannsen spolu s F. W. Bormem vydávat první estonský týdeník \"Perno Postimees ehk Näddalaleht ma- ja linnarahwale\" („Pernowský kurýr neboli Týdennjk pro lid wenkowský i městský“), předchůdce dnešního \"Pärnu Postimees\", který vycházel v Pärnu v letech 1857–1886.\n\nJannsen se hned v prvním čísle jako jeden z prvních estonských vzdělanců přihlásil k estonské národnosti a rovněž začal místo dosavadního sebeoznačení Estonců \"maarahvas\" (\"venkovský lid\" nebo \"zemský lid\") užívat označení \"Eesti rahvas\" (\"estonský lid\"), odvozeného od názvu země. Věnoval také místo starým estonským lidovým písním a zvykům a upozorňoval na ně jako na důležitou součást a pramen estonské kultury.\n\nTýdeník si brzy získal čtenáře po celém Estonsku, posiloval národní sebevědomí Estonců a zprostředkovával osvětu chudému venkovskému lidu.\n\nJannsen redigoval Pernovského kurýra do roku 1863, kdy přesídlil do Tartu. Tam ovšem neprodleně začal s vydáváním nového estonského týdeníku \"Eesti Postimees\" („Estonský kurýr“), předchůdce dnešního deníku \"Postimees\". Obsah Estonského kurýra byl podobný Pernovskému kurýrovi. Národní tón týdeníku byl umírněný, zaměřený na kulturní sebevědomí a bez politických ambicí, což ovšem kritizovala čím dál tím větší část národovců.\n\nRoku 1865 založil Jannsen v Tartu kulturní spolek Vanemuine, který se zpočátku věnoval především sborovému zpěvu a pořádání osvětových besed lokálního významu. V roce 1869 ovšem spolek uspořádal První estonskou všeobecnou pěveckou slavnost (\"Esimene eesti üldlaulupidu\"), která založila následnou tradici pěveckých slavností, jež budovaly sebevědomí národa. K této příležitosti Jannsen vydal sborník písní \"Eestirahwa 50-aastase Jubelipiddo-Laulud\" („Pjsně k 50leté slawnosti národa estonského“), který obsahoval mimo jiné píseň Mu isamaa, mu õnn ja rõõm, jež se později s melodií finského skladatele Fredrika Paciuse stala estonskou národní hymnou.\n\nV témže roce 1869 Jannsen začal jako přílohu Estonského kurýra vydávat \"Eesti Põllomees\" („Estonský rolnjk“), první estonský zemědělský časopis, jehož redakci z velké části převzala Jannsenova dcera Lydia Koidula. Roku 1870 pak následovalo založení Tarbatské společnosti estonských rolníků (\"Tartu Eesti Põllumeeste Selts\").\n\nSe spolkem Vanemuine se Jannsen začal věnovat též estonskému divadlu. Roku 1870 spolek inscenoval první divadelní hru v estonštině, což bývá považováno za počátek estonského divadla i založení dodnes činného divadla Vanemuine v Tartu.\n\nTarbatský dům rodiny Jannsenovy byl v těchto letech střediskem estonské obrozenecké činnosti a místem schůzek národovců. Přes názorové rozpory navštěvovali Jannsena Carl Robert Jakobson a Jakob Hurt, mezi hosty patřili též obrozenci finští a maďarští.\n\nV sedmdesátých letech se prohlubovaly spory mezi starší, umírněnou generací estonských obrozenců, jejíž hlavním představitelem Jannsen byl, a generací mladší, která volala po radikálnějším úsilí o národní nezávislost. Od roku 1871 odmítal Jannsen publikovat Jakobsonovy texty v Estonském kurýru, musel však přihlížet, jak se mladší obrozenci stále výrazněji přiklánějí k Jakobsonovi.\n\nZa odmítavý přístup k radikálům byl Estonský kurýr podporován\nbaltoněmeckou šlechtou, která tehdy Estonsku fakticky vládla. Jannsen se tuto podporu snažil udržet v tajnosti. Konečné důkazy o ní byly sice objeveny v archívech až v polovině 20. století, ale podezření se objevilo už v 70. letech 19. století a výrazně snížilo Jannsenovu popularitu.\n\nPřibývající neúspěchy se začaly podepisovat i na slábnoucím Jannsenově zdraví. 1. prosince 1880 ochrnul a ztratil řeč, což znamenalo konec jeho literární i publicistické činnosti i vyřazení z veřejného života. Díky lékařskému umění Dr. Gustava Hirsche se mu sice řeč postupně vrátila, zdravotní stav mu však už nedovolil žádnou práci. Po několika letech strávených v Tallinnu v péči své dcery a zetě se roku 1889 vrátil do Tartu. Oslavy jeho 70. narozenin mu opět vrátily pocit uznání — byl zasypán pozdravy a výrazy uznání od obrozenců i prostých lidí z celého Estonska.\n\n13. června 1890 umírá Johann Voldemar Jannsen ve svém domě v Tartu. Za účasti velikého množství truchlících ze všech koutů Estonska je pak pohřben na tarbatském Mariánském hřbitově.\n\n\"„Styďme se, že jsme hloupí, ale nestyďme se, že jsme Estonci!“\"\n\n"}
{"id": "208417", "url": "https://cs.wikipedia.org/wiki?curid=208417", "title": "Synoptická otázka", "text": "Synoptická otázka\n\nSynoptická otázka se zabývá vztahem vzájemné souvislosti mezi tzv. synoptickými evangelii, tj. v jakém sledu a v jaké vzájemné závislosti evangelia podle Matouše, Marka a Lukáše vznikala.\n\nI když už dnes není možné zjistit všechny podrobnosti o zdrojích, které byly podkladem pro texty evangelií, existuje široce přijímaný konsensus, že Evangelium podle Marka je nejstarší a bylo podkladem pro obě další synoptická evangelia. Dále pravděpodobně Matouš i Lukáš využívali dalšího společného zdroje, který je označován jako sbírka logií Q.\n\nStarší výklad tradovaný od Papia a dalších církevních otců považovala za nejstarší evangelium Matoušovo psané apoštolem Matoušem, z něj mělo čerpat Markovo evangelium a z obou předchozích nejmladší Lukášovo. \n\nJako důležitý zdroj ohledně synoptické otázky jsou někdy uváděna slova církevního otce Papia z roku 135 n.l., který uvádí apoštola Matouše jako autora sbírky Ježíšových výroků (v řečtině \"ta logia\"). Není ovšem jasné, zda Papias pod slovy \"ta logia\" měl na mysli celé Evangelium podle Matouše nebo pramen Q. Také není z Papiova výroku jednoznačné, zda \"ta logia\" byla napsána v hebrejštině nebo řecky (i když v hebrejském literárním stylu).\n\nZ Papia a dalších církevních otců vychází teorie o prioritě (prvenství) Matoušova evangelia a související předpoklad, že z něj čerpají obě zbylá synoptická evangelia. Tato teorie bývá nazývána augustinská podle předního učitele církve, sv. Augustina. \n\nVědecký rozvoj biblistiky v 19. století vedl ke zjištění, že Markovo evangelium je ze všech čtyř nejstarší a současně, že se jeho text stal vydatným zdrojem pro pisatele Matoušova a Lukášova evangelia. Ti podle teorie dvou pramenů dále použili Sbírku logií Q, jejíž existence vysvětluje souhlasné pasáže v Matoušovi i Lukášovi, které se nevyskytují v Markovi.\n\n\nCírkevní tradice (otec Papias) mluví o tom, že Marek napsal do svého evangelia věci nadiktované apoštolem Petrem. Matouš jako jeden z apoštolů byl autorem svého evangelia (i když se držel také Markova evangelia a zdroje Q), zatímco Lukáš kromě Markova evangelia a zdroje Q použil pravděpodobně dalších zdrojů, ať už písemných, nebo rozhovorů s očitými svědky daných událostí.\n\nV souladu s datováním evangelií z úvodního článku k evangeliím vzniklo Evangelium podle Matouše během 60. let prvního století, Evangelium podle Lukáše ke konci 50. let. Díky obecně přijímanému řešení synoptické otázky je Evangelium podle Marka dřívějšího data, vzniklo tedy nejpozději začátkem 50. let prvního století.\n\nCírkevní otec Papias asi v roce 135 n. l. napsal: Matouš sestavil (\"synetaxeto\") výroky (\"ta logia\") v hebrejském stylu (\"hebraidi dialekto\") a každý je překládal (\"hermeneusen\"), jak mohl.\n\n\n\n\n"}
{"id": "208422", "url": "https://cs.wikipedia.org/wiki?curid=208422", "title": "Jeep Willys MB", "text": "Jeep Willys MB\n\nJeep Willys MB byl americký lehký užitkový vůz, který vznikl v době druhé světové války. Jeho název jeep (česky: džíp) se stal synonymem pro terénní automobil na celém světě. Tento legendární vůz byl snad nejznámějším vozidlem druhé světové války.\n\nV třicátých letech prováděly různé země světa vývoj terénního automobilu, který by se stal všestranným vozidlem pro vojenské účely. V USA byl roku 1938 dokončen stroj tohoto typu, který vyrobila firma American Bantam, ale který se nedočkal ohlasu. Po vypuknutí války v Evropě roku 1939 se postoj amerických úřadů změnil a v červenci roku 1940 byla vyhlášena soutěž o armádní zakázku. Technické specifikace však byly velmi přísné, takže se do soutěže přihlásily pouze tři firmy: American Bantam, Willys-Overland a Ford Motors. Společnost American Bantam se svým vozem Bantam BRC-40 splnila sice zakázku nejdříve, ovšem nesplňovala hmotnostní limit. Přesto jí byla přidělena státní zakázka na sedmdesát kusů. Vývoj dále pokračoval i v obou neúspěšných firmách, které se začaly předhánět v technických parametrech. Vzhledem k tomu, že Pentagon dospěl k názoru, že by stejně jedna továrna nestačila z kapacitních důvodů dodat potřebný počet automobilů, zadal každé ze tří společností zakázku na 1500 kusů. Postupem času se však ukázalo, že je třeba, aby vozy byly standardizovány a tudíž aby je vyráběl pouze jeden výrobce. Proto byla v polovině roku 1941 vyhlášena nová soutěž, při které došlo díky podobné kvalitě vozů nakonec k tomu, že rozhodujícím kritériem se stala cena. Vyhrála ji nakonec společnost Willys-Overland, která nabídla svůj Jeep Willys MB za 739 dolarů. Ihned byla zadána armádní zakázka na 16 tisíc kusů vozidel. Ale ani konkurenční společnosti nepřišly zkrátka, protože se jim podařilo získat zakázky od Sovětského svazu a Velké Británie, kam bylo dodáno 2 675 vozů Bantam 40 BRC, 3 650 vozů Ford GP a 1 500 vozidel Jeep Willys. Na podzim roku 1941 se ukázalo, že firma Willys-Overland nebude stačit sama dodat potřebný počet kusů, který navíc narůstal o další zakázky Američanů i jejich spojenců, a tak byla zadána výroba Willysů konkurenční firmě Ford Motors, která je vyráběla pod označením Ford GPW (General Purpose Willys). Džípy byly v průběhu války neustále modernizovány a staly se velmi oblíbenými mezi americkými i spojeneckými vojáky. Po druhé světové válce se začaly Jeepy Willys prodávat i pro civilní účely. Automobil se stal základem pro nové typy džípů.\n\n\n"}
{"id": "208428", "url": "https://cs.wikipedia.org/wiki?curid=208428", "title": "Varolův most", "text": "Varolův most\n\nVarolův most (latinsky \"pons Varoli\") je částí zadního mozku (rhombencephalon). Je umístěn v dolní části mozku a bezprostředně navazuje na prodlouženou míchu. Z druhé strany na něj navazuje střední mozek. Tyto 3 části dohromady tvoří tzv. mozkový kmen – jím procházejí všechny dráhy nervů z mozku do míchy.\n\nStřední část Varolova mostu je tvořena především motorickými vlákny, okolo ní je šedá mozková kůra. Vystupuje z něj trojklaný nerv.\n\nJe pojmenován podle italského anatoma C. Varolia, (1543 – 1575).\n\nMost je součástí mozkového kmene. Leží před mozečkem a prodlouženou míchou, od které ho odděluje rýha, z níž vystupují hlavové nervy VI-VIII. Na rozhraní mostu a prodloužené míchy leží přední a zadní kochleární jádra a více vpředu a mediálně jádra vestibulární statoakustického nervu (\"medialis, lateralis, superior et inferior\").\n\nMost má spoje vedoucí do mozečku (\"fibrae pontis transversae\"), procházejí jím také vzestupné lemniskové dráhy (\"propriorecepční lemniscus medialis, sluchové corpus trapezoideum a lemniscus lateralis\"), dráhy spinothalamická a spinocerebelární a fasciculus longitudinalis medialis, který je asociační kmenovou dráhou.\n\nVarolův most je přítomen pouze v mozku savců. Ovládá některé reflexivní činnosti – u člověka konkrétně slzení, slinění a reflex zužování zornice. Navozuje také tzv. REM fázi spánku – úseky, kdy dochází k rychlému pohybu očí (Rapid eye movement) a zdají se sny.\n\nMost řídí zejména tyto funkce:\n\nZpůsobí ho mechanické podráždění působící na řasy, víčka, spojivky a rohovku. Je vyvolán díky dostředivým vláknům V. hlavového nervu (\"n. trigeminus\") a odstředivými (z mozku vedoucími) motorickými vlákny VII. hlavového nervu (\"n.facialis\"), které inervují m. orbicularis oculi. Jednostranný podnět způsobí oboustranné zúžení oční štěrbiny. Jedná se o nepodmíněný reflex, který se může ale změnit v podmíněný. Pak jakýkoli předmět blížící se k oku vyvolá rohovkový reflex.\n\nJedná se o reflex, který způsobí zpomalení tepu při stlačení očních bulbů a je zprostředkován prodlouženou míchou. Může se použít v rámci první pomoci např. při fibrilacích srdce. Dojde přitom k podráždění větví vagu, které zpomalí srdeční činnost (negativní chronotropní vliv).\n\nDýchání podléhá volní kontrole mozkové kůry, která skrze kortikospinální dráhy ovlivňuje motoneurony dýchacích svalů v míše. Mimo toto řízení ještě existuje automatická regulace z ústředí v prodloužené míše a mostu. Rytmické střídání vdechu a výdechu je možné kvůli aktivaci jedné skupiny dýchacích svalů a útlumu druhé. To je možné jen díky reciproční inervaci, kdy aktivace jednoho míšního motoneuronu způsobí současně přes inhibiční interneuron útlum druhého motoneuronu, který ovládá antagonistický sval. Dechové centrum má v prodloužené míše přední a zadní část. Ze zadního oddílu vycházejí v blízkosti nc. tractus solitarii zkříženě vzruchy k motoneuronům (C3-C5) nervus frenicus (\"bráničního nervu\"). Normálně je dýchání regulováno dostředivými vagovými vlivy a impulsy z vyšších částí mozkového kmene, k nimž patří:\n\n\nVdechové neurony vysílají série signálů v intervalech 12-15 sekund/min, kdežto výdechové (exspirační) neurony se samy spontánně nevybíjejí a podráždí se až příchodem vzruchů z různých zdrojů. Tyto děje závisí na řadě podmínek, předně na \"pH krve\" a nasycení krve kyslíkem. Snížení tlaku kyslíku v krvi tlumí činnost dýchacího centra, které je jednou z vůbec nejcitlivějších mozkových struktur, na tento krevní plyn. Naopak překyselení organizmu (\"acidóza\") nebo jeho \"celková hypoxie\" způsobí skrze aferentní vlákna z chemoreceptorů stimulaci dechového centra.\n\nK typickým poruchám mozkového kmene patří \"alternující hemiplegie\" u prodloužené míchy \"hypoglosová\" (postihující XII. hlavový nerv), u mostu \"trigeminová a abducentová\" (V. a VI. hlavový nerv), které jsou provázeny příznaky stejnostranné obrny daného hlavového nervu a protistranné obrny končetin.\nPři poškozeních zadních částí mostu jsou poškozena jádra hlavových nervů, při předních poškozeních pak pyramidové dráhy. Poškození hlavových nervů (díky těmto jádrům) pak vyvolá motorické poruchy:\n\n\nRozsáhlé poškození mozkového kmene vede (podle druhu a výšky uložení) ke složitým poruchám nepodmíněných, životně důležitých reflexů, které řídí základní funkce krevního oběhu a dýchání. Při oboustranném poškození se objevují příznaky \"bulbární paralýzy\", které mohou vést až k úplné zástavě dechu a srdeční činnosti, při kterých nastává smrt.\n\n\n"}
{"id": "208434", "url": "https://cs.wikipedia.org/wiki?curid=208434", "title": "Tirreno - Adriatico 2007", "text": "Tirreno - Adriatico 2007\n\n"}
{"id": "208440", "url": "https://cs.wikipedia.org/wiki?curid=208440", "title": "Český skauting", "text": "Český skauting\n\nSkauting v Česku je součástí celosvětového skautského hnutí, založeného na počátku 20. století Robertem Badenem-Powellem v Anglii. Cílem hnutí je výchova mladých lidí k plnění povinností vůči sobě, svému okolí a vyšším principům a hodnotám. \n\nZa ideového otce českého skautingu je považován Antonín Benjamin Svojsík, který kromě britského skautingu čerpal i z tradice lesní moudrosti (woodcraftu) Ernesta Thompsona Setona. V Česku působí skautské spolky od roku 1912; v současnosti má několik českých skautských organizací dohromady více než šedesát tisíc členů. \nNejvětší česká skautská organizace se nazývá Junák – český skaut. V současné době (2016) je Junák největší dětskou organizací v Česku s více než 64 000 členy a zažívá rychlý růst členské základny.\n\nZ nejrůznějších důvodů (ideologických, organizačních) kromě této organizace existují ještě další (podstatně menší) skautské organizace, které však nejsou členy celosvětových skautských sdružení WOSM nebo WAGGGS:\n\n\nSamostatným hnutím návratu k přírodě, „útěku do lesů“, blízkým junáctví, který se v Česku rozvinul, je tramping, založený na individualitě, živelnosti mimo organizace, avšak s tradicí pravidel slušnosti a ohleduplnosti vůči přírodě.\n\nČeští skauti pořádají řadu akcí pro veřejnost, například před Vánoci rozvážejí po celé zemi Betlémské světlo.\n\nSvětově unikátním prvkem českého skautingu je táboření v podsadových stanech.\n\nZakladatelem českého skautingu byl středoškolský profesor a první náčelník skautské organizace Antonín Benjamin Svojsík, který vycházel ze skautingu Baden-Powellova. Neméně výrazný vliv měl na obsah českého skautingu před první světovou válkou a v meziválečné době i kanadský spisovatel a zálesák Ernest Thompson Seton, který u nás působil hlavně skrze Miloše Seiferta, ale Svojsíka rovněž významně ovlivnil. Ve skutečnosti to byla především jeho díla, která v prvních desetiletích 20. století výrazně ovlivňovala činnost českých skautů, ať už se formálně hlásili ke Svojsíkovu Junáctví nebo k woodcraftu. Český skauting byl také od počátku uskupením nenáboženským, byť zvláště s woodcraftem do něho nepřímo pronikaly některé prvky spirituality a od sametové revoluce je duchovní dimenze skautingu plně přítomna ve slibu i principech většiny organizací. Český skauting poválečný a v závěru šedesátých let se ideově hledal. Hlavní organizace českých skautů byla i přes snahu neprovokovat nový totalitní systém třikrát rozpuštěna (1940, 1950, 1970). Český skauting po roce 1989 opět reprezentuje celá řada nezávislých spolků, které se svůj program snaží upravit pro potřeby a zájmy dětí 21. století.\n\nS prvními pokusy o skauting začal A. B. Svojsík v roce 1911. Inspirací mu byla práce R. Baden-Powella v Anglii, kde se byl v létě 1911 i podívat a pozorovat anglické skauty. Požádal Baden-Powella, aby mohl jeho Scouting for Boys vydat v českém jazyce, ovšem upravený pro české poměry. Knihu \"Základy junáctví\" Svojsík vydal v květnu 1912. Mimo textů z anglického originálu zahrnul také inspiraci Setonovou lesní moudrostí (woodcraftem) a oslovil i zhruba třicítku významných českých osobností, které přispěly svými články (František Bílý, bohemista a pozdější zemský školní inspektor, navrhl pojmenování českých skautů \"junáci\", podle černohorského slova pro statného mládence).\n\nJiž v roce 1911 utvořil Svojsík ze svých studentů pokusnou družinu a podnikl několik výprav s tábořením, například do Prokopského údolí. Skauting začal ještě před vydáním \"Základů\" propagovat články i přednáškami.\n\nPrvní skautský tábor uspořádal Svojsík v červenci 1912 nedaleko Vorlovské hájovny u hradu Lipnice (přesné místo není dnes známo). Třináct (podle některých zdrojů patnáct) skautů ve věku 11 až 18 let dorazilo na místo z Prahy za čtyři dny pěšky s vybavením a zásobami v dvoukoláku. Tábor trval čtyři týdny.\n\nMiloš Seifert totéž léto uspořádal první skautský putovní tábor z Domažlic do Sušice. Josef Rössler-Ořovský zavedl vodní skauting pro dorost Českého Yacht Klubu.\n\nPůvodní Svojsíkův záměr byl zavést skauting do výchovy v Sokole; nakonec však byl v roce 1914 založen samostatný spolek Junák – český skaut. Prvním starostou byl zvolen Čeněk Klika, na konci roku 1917 vystřídaný Josefem Rösslerem-Ořovským.\n\nV roce 1915 založily Vlasta Štěpánová a Anna Berkovcová první dívčí skautskou družinu Sasanek a uspořádaly první dívčí tábor u Živohoště; to se pokládá za počátek činnosti českého dívčího skautingu. Dřívější, méně odvážné pokusy s dívčím skautingem podnikala od roku 1912 i Popelka Biliánová, ta však odmítala např. táboření dívek v přírodě. Během první světové války vznikl také český rodinný skauting z iniciativy Eduarda Štorcha – Sachema, který založil společnost \"Přátelé skautingu\".\n\nV průběhu první světové války čelil Junák tlaku rakousko-uherských orgánů na větší podporu válečného úsilí; tomu se Svojsík snažil vyhnout zapojením skautů do dobrovolných služeb Červenému kříži a v hospodářství, např. při žních. Hnutí také velmi trpělo odvodem mladých vůdců na frontu.\n\nČeský skauting byl od počátku poněkud odlišný od anglického, neboť kladl větší důraz na pobyt v přírodě a romantismus (vlivem amerického woodcraftu), současně ale i na vlastenectví, což vyplývalo z postavení českého národa v době vzniku. Naopak menší důraz byl kladen na původní křesťanské základy skautingu, neboť katolická církev byla v Rakousku-Uhersku silně propojena s vládnoucí habsburskou dynastií. To se také promítlo do poněkud odlišného českého znění skautského slibu, který místo na Boha a panovníka odkazoval na vlast.\n\nKromě Svojsíka zakládali v Česku skautské oddíly i další. Učitel František Hofmeister v roce 1911 založil a do svého odvodu do první světové války provozoval v Rožmitále pod Třemšínem \"Americkou kolonii skautů\". Jan Hořejší zkoušel ve stejném roce některé prvky skautské metody se studenty z Rokycan, v roce 1913 pak založil s Bořivojem Müllerem setonovsky laděné sdružení \"Psohlavci\". První skautskou organizaci, \"Kroužek skautů\", založil v Třebechovicích pod Orebem František Barvíř; v roce 1917 se tento spolek sloučil s Junákem.\n\nPo vyhlášení československé samostatnosti se skauti přihlásili do služby Národnímu výboru. Po dobu prvních měsíců vykonávali společně se sokoly strážní službu u důležitých objektů, pomáhali jako tlumočníci či telefonisté. Nejvýraznější však byla skautská pošta, kurýrní služba mezi vznikajícími institucemi nového státu, v rámci níž vznikly první skautské známky na světě. Z této doby také pochází zvyk českých skautů si navzájem (bez ohledu na věk) tykat.\n\nObdobí první republiky je považováno za zlatý věk českého skautingu. 7. června 1919 vznikla z Junáka s cílem sjednotit české skauty organizace \"Svaz junáků-skautů Republiky československé\" v čele s A. B. Svojsíkem. Vedle něj se ovšem objevila i řada dalších organizací založených na principu národnostním (židovští Techelet Lavan), náboženském (Liga katolických skautů, Legio Angelica) nebo politickém (např. sociálně-demokratičtí \"Skauti DTJ\", národně socialističtí \"Junáci volnosti\", agrárničtí \"Švehlovi junáci\" či komunističtí \"Spartakovi skauti Práce –\" ti už měli ovšem se skautingem alespoň ideově pramálo společného). Některé tyto organizace časem vstoupily do Svazu, některé sdružovala Svazu konkurující \"Federace československého junáka\"; sjednocení českých skautů se tedy nepodařilo ani při opětovném pokusu v roce 1921. Svaz se stal v roce 1922 zakládajícím členem \"Mezinárodní skautské kanceláře\", předchůdce WOSM, Svojsík byl zvolen do jejího Světového výboru; dívčí odbor spoluzakládal v roce 1928 Světovou asociaci skautek (WAGGGS).\n\nPočetně začalo skautů v Česku výrazně přibývat. Zatímco na konci války existovaly skautské oddíly mimo Prahu jen v deseti městech, v roce 1923 měl jen Svaz již 23 tisíc členů a v roce 1938 65 tisíc. Tomáš Garrigue Masaryk, který Baden-Powellovy práce a skauting mládeži doporučoval již před válkou, převzal 9. května 1920 nad českým skautingem patronát a věnoval mu slavnostní prapor, jehož kopie se zachovala dodnes. Českoslovenští skauti se účastnili prvního světového skautského jamboree v roce 1920 v Olympia Hall v Londýně. V roce 1922 se na Císařském ostrově v Praze uskutečnily Národní skautské slavnosti, první národní jamboree. Na něm byl skauty z Československa, Polska a Jugoslávie založen Svaz slovanských skautů a skautek, který ve 30. letech uspořádal několik slovanských jamboree – v roce 1931 tak tábořilo v Praze přes 15 000 skautů. V roce 1933 chystal Svaz uspořádání světového jamboree, avšak nezískal dostatečnou podporu od státu, a proto se jamboree uskutečnilo v Maďarsku.Ve dvacátých letech se také ústředí přesunulo od propagace skautingu k práci na jeho kvalitě. Vyšla také řada metodických příruček, jejichž prvky skauti používají dodnes – věkové kategorie, kroje, stupně zdatnosti, odborky (nejznámější Tři orlí pera ovšem vznikla již v roce 1916). V roce 1923 uspořádal F. A. Elstner, který se účastnil kurzu v anglickém Gilwellu, první lesní školu (tehdy šlo o kurz pro vedoucí oddílů); velmi brzy se přidala i Moravská lesní škola, vedená Velenem Fanderlikem. V Měsíčním údolí u Vlašimi byla vybudována první skautská rezervace. V předtuše druhé světové války skauti zvýšili důraz na brannou výchovu.\n\nV období první republiky existovalo také mnoho tematicky specializovaných skautských oddílů, především sportovních – krom dodnes působících vodních skautů také oddíly lyžařské, cyklistické, vědecké nebo dokonce letecké; existovaly oddíly esperantistů nebo radioskautů. Od počátku bylo součástí skautského hodnotového rámce odmítání návykových látek, včetně alkoholu a cigaret; Svaz byl kolektivním členem Československého abstinentního svazu. \n\nNa podzim 1938 v krátkém sledu zemřel A. B. Svojsík a Česko přišlo mnichovským diktátem o třetinu pohraničí. Nově vzniklou Druhou republiku navíc ovládly nacionalistické nálady, což mělo na skauting negativní dopad. Majetek Svazu v pohraničí zabavila Hitlerjugend, oddíly v okleštěné republice se snažily zvládnout nápor uprchlíků z pohraničí. Na Slovensku se některé oddíly staly základem Hlinkovy mládeže. V Česku se největší české skautské organizace (Svaz, Junáci volnosti, Švehlovi junáci a Ústředí katolických skautů) v reakci na vnější ohrožení a politický tlak 22. ledna 1939 spojily do nového národního svazu \"Junák – ústředí skautské výchovy\". V jeho čele nově nestál starosta, ale velitel – prvním byl zvolen legionář pplk. gšt. Václav Vlček. Náčelní byla zvolena Vlasta Koseová, náčelníkem Bohuslav Řehák. Nová organizace také stanovila, že výchova má probíhat jen v křesťanském duchu, což z Junáka automaticky vyloučilo židovské skauty (tato zásada byla často ignorována, některé oddíly však začaly zavádět zcela v rozporu se skautským zákonem i antisemitské principy). Junák také zavedl jednotné kroje a barvy šátků dle věkových kategorií a novou podobu znaku, která je používána dodnes. Mladší skautky byly z původních \"šotků\" přejmenovány na \"světlušky\". Ve výchově bylo akcentováno vlastenectví.\n\nKrize Junáka pokračovala i po vzniku Protektorátu, citelná byla materiální krize. Po vypuknutí druhé světové války bylo ve vlně zatýkání odvlečeno do koncentračních táborů i mnoho činovníků Junáka, mezi nimi náčelník Řehák. Na jeho místo nastoupil místonáčelník Rudolf Plajner, který po emigraci velitele Vlčka zastával i tuto funkci. Přes řadu politických ústupků ze strany vedení Junáka, provedených ve snaze uhájit činnost s mládeží, jej okupační orgány dál považovaly za nebezpečnou opoziční organizaci.\n\nV létě roku 1940 byly některé junácké tábory nečekaně rozehnány bezpečnostními nacistickými oddíly. Dne 28. října byl pak Junák z nařízení K. H. Franka rozpuštěn jakožto nepřátelská organizace a jeho majetek v hodnotě 25 milionů tehdejších korun zabaven nacisty. Ostatní skautské organizace mohly ale dál pokračovat v činnosti. Zvláště v Praze se mezi roky 1943 a 1944 postupně řada mladých zapojila do činnosti Kuratoria pro výchovu mládeže v Čechách a na Moravě, které jim poskytovalo krytí pro jejich oddílovou činnost, tajně prováděnou ve skautském duchu. Některé oddíly se přetvořily v kluby časopisu Mladý hlasatel nebo přešly pod hlavičku Sokola. Po jejich zrušení nalezly útočiště v Klubu českých turistů.\n\nŘada skautů se zapojila do protinacistického odboje (např. vedoucí 1. oddílu Kolín, škpt. Václav Morávek, jeden ze Tří králů), mnozí odešli do zahraničí (např. Adolf Opálka, pozdější velitel výsadku Out Distance). Skauty řízená Zpravodajská brigáda byla s několika stovkami členů největší domácí odbojovou organizací, kterou se nacistům nepodařilo odhalit. Skauti také často působili jako převaděči při ilegálních přechodech hranic. Na Ostravsku působila odbojová skupina roverů pod vedením Vladimíra Čermáka, která byla těsně před osvobozením Ostravy prozrazena, její členové zatčeni a bez soudu zastřeleni. Na jejich památku vznikla pod Lysou horou mohyla Ivančena. \n\nV Londýně, sídle čs. exilové vlády, obnovilo v květnu 1941 činnost \"Československé ústředí skautské výchovy Junák\" pod vedením Velena Fanderlika.\n\nJunák obnovil svou činnost ještě v průběhu Pražského povstání v květnu 1945. Většina ostatních předválečných skautských organizací už svou činnost neobnovila. Díky vysokému renomé získanému odbojovou činností byl Junák populární; v roce 1946 měla organizace čtvrt milionu členů.\n\nJunák se zpočátku snažil vzdorovat nedemokratickým mechanismům, které se začaly v poválečné republice rychle projevovat. Na nátlak KSČ se stal již v roce 1945 kolektivním členem komunisty řízeného Svazu české mládeže s dílčí autonomií a vlastními stanovami. Mnozí členové Junáka byli členy KSČ a dále prosazovali myšlenku jednotné výchovy mládeže. V roce 1946 byla na sněmu v Praze ustavena zastřešující organizace \"Junák – ústředí skautské výchovy\" jako svaz \"Českého\" a \"Slovenského Junáka\"; v jejích stanovách se Junák zavázal pracovat \"\"v duchu lidově demokratické republiky\"\".\n\nRůst členské základny si vyžádal pořádání velkého množství lesních škol a kurzů (o prázdninách 1946 dokonce 39), které však nedokázaly uspokojit poptávku a počet členů tak začal postupně klesat. V září 1946 byl uspořádán první Svojsíkův závod. Junák také získal od ministerstva zemědělství pro vybudování skautské rezervace zámek Štiřín, další rezervace vznikla v Červeném Hrádku u Sedlčan.\n\nV roce 1947 se přes 500 československých skautů účastnilo světového Jamboree míru ve francouzském Moissonu. Byla vyhlášena \"Junácká dvouletka\", v rámci níž měl každý skaut odpracovat 70 hodin.\n\nVe vedení Junáka se postupně prohluboval spor mezi zastánci apolitického Junáka a skauty-komunisty. Skupina brněnských skautů-komunistů vypracovala \"Junácký manifest\", který navrhl kompletní přepracování skautské idey v komunistickém duchu; pražský a slezský zemský sněm v lednu 1948 tento návrh podpořily, brněnský jej naopak odmítl a navrhl vystoupení ze Svazu české mládeže. Skupina skautů z Ivančic vydala v reakci \"Skautský manifest\", který zdůrazňoval platnost dosavadního zákona a duchovní rozměr skautingu. Rozhodnutí mělo padnout na celostátním sněmu.\n\nBěhem komunistického převratu v únoru 1948 byli náčelní Vlasta Koseová a náčelník Rudolf Plajner předvoláni k ministru Alexeji Čepičkovi. Po vyhrocené konfrontaci navrhl Plajner svou rezignaci a zřízení \"Ústředního akčního výboru Junáka\", který měl řídit organizaci do plánovaného sněmu 28. února. Ústředí však bylo hned 25. února obsazeno skupinou ozbrojených učňů vedených skauty-komunisty. Akční výbor se neprodleně přihlásil k politice KSČ, odvolal konání sněmu, zrušil křesťanské skautské oddíly, Plajnera uvrhl do domácího vězení a započal hloubkovou čistku mezi skautskými činovníky.\n\nAkční výbor rozhodl v rozporu se stanovami v březnu 1948 o začlenění Junáka do nového Svazu československé mládeže (SČM). Bezprostředně poté byl rozhodnutím SČM Junák zúžen na organizaci pro děti do 15 let, starší měli být přímo členy SČM; někteří tento pokyn následovali a své oddíly později převedli do Pionýra, mnozí však odmítli a své oddíly rozpustili, případně přešli s činností do ilegality pod hlavičkou jiných organizací. V lednu 1949 Junák oficiálně vystoupil z mezinárodních skautských organizací.\n\nDle zadání KSČ byl skauting jako ideově nepřátelské hnutí postupně likvidován ve prospěch Pionýrských oddílů Junáka, nově vznikajících při školách; 24. dubna 1949 (na svátek patrona skautů, sv. Jiří) pak byl založen Pionýr. Skomírající Junák byl definitivně rozpuštěn 1. ledna 1951 a jeho majetek převeden do Pionýra. V roce 1953 byla vydána lživá publikace Aloise Poledňáka \"Skauting ve službách podněcovatelů války\", která popisovala skauty jako agenty Západu.\n\nVětšina skautů byla za svou činnost v Junáku perzekvována; někteří se zapojili do protikomunistického odboje. Skauti ze Železného Brodu byli při přípravě ozbrojeného odporu v Jizerských horách zmasakrováni komunistickou policií. Několik stovek skautů bylo odsouzeno k odnětí svobody, často do krutých pracovních táborů, devět bylo popraveno (Jiří Hejna, Vladivoj Tomek). Skupina kolem manželů Skálových zapojila řadu pražských skautů (např. Jiřího Navrátila) do přípravy Prokešova puče, kde měli působit jako spojky. Zmínění byli potrestáni dlouhým odnětím svobody, většina zapojených však unikla bez trestu, neboť se jim podařilo domluvit se morseovkou na společné výpovědi a přesvědčit vyšetřovatele, že pouze plánovali skautskou hru po městě. \n\nStagnace pionýrské organizace a uvolňování politických poměrů v 60. letech umožnilo provozovat skautskou činnost pod hlavičkou jiných organizací – např. jako čtenářské kluby časopisu ABC nebo jako turistické oddíly, které se mohly stále otevřeněji ke skautingu hlásit. V rámci městského výboru ČSM fungoval tábornický klub Psohlavci pod vedením Josefa Zikána – Bobra, který již v roce 1965 sdružoval dvanáct pražských oddílů. Ve Svazarmu se zformoval odbor pro branný pobyt v přírodě, Zálesák. Na pohřbu předválečného náčelníka Bohuslava Řeháka 3. ledna 1968 se skauti poprvé znovu sešli v kroji a zpívali skautskou hymnu.\n\nSe změnou ve vedení země a demokratizací se skauting začal živelně obnovovat zdola. V únoru 1968 vznikla v Praze Junácká informační služba; v březnu se Psohlavci prohlásili za skauty, spojili se s Plajnerem a 29. března uspořádali v pražské Domovině setkání více než tisíce skautů, na němž za mediální pozornosti oznámili žádost ministerstvu vnitra o obnovu Junáka. V dubnu se obnovily první křesťanské (tzv. homogenní) oddíly a ustavila Duchovní rada, začal znovu vycházet časopis Skaut-Junák, narychlo se psaly metodické příručky, pořádaly kurzy pro vedoucí a sháněl materiál na letní tábory, jichž se zúčastnilo na deset tisíc dětí. Skauti se nadšeně účastnili prvomájových průvodů.\n\nNaděje na rozvoj byly ukončeny srpnovou okupací. Ústředí Junáka proti ní sice protestovalo, ale při schvalování stanov ministerstvem již bylo donuceno k četným ústupkům. Listopadový sněm v pražském Obecním domě tak schválil členství v připravovaném Sdružení organizací dětí a mládeže (SODM), rozpuštění křesťanských oddílů a nemožnost znovupřihlášení do mezinárodních skautských organizací. Ve stanovách bylo (v rozporu s principem apolitičnosti skautingu) zakotveno poslání Junáka ve službě \"\"národu a Československé socialistické republice v duchu demokracie, humanismu a socialismu\".\" Starostou byl zvolen Antonín Sum, náčelní Vlasta Macková, náčelníkem Rudolf Plajner.\n\nV roce 1969 měl Junák více než 65 tisíc členů. Konal se obnovený Svojsíkův závod, skauti se účastnili Jamboree on the Air a od října během dalšího roku pořádali akci \"Milion hodin republice\", zaměřenou na službu společnosti formou brigád, sběrů nebo pomoci starým a postiženým lidem. Skauti se hromadně účastnili pohřbu Jana Palacha.\n\nPo srpnových událostech se na všech úrovních organizace aktivizovaly stranické skupiny KSČ tvořené skauty-komunisty v čele se Zbyňkem Hálou a Václavem Marhoulem, které postupně uplatňovaly stále větší vliv na fungování Junáka ve snaze jej zpětně sloučit se SODM. Zbytek vedení přistupoval ke stále větším kompromisům se skautskými principy ve snaze udržet činnost s mládeží co nejdéle – v červnu 1969 byl tak z vedení redakce Skautingu odvolán dřívější politický vězeň Karel Průcha. Před plíživou vnitřní sebelikvidací varovalo na počátku roku 1970 anonymní prohlášení \"Syrinx\". V předtuše brzkého konce se v létě 1970 konají tábory pro 35 tisíc dětí, pořádá se velké množství lesních škol a kurzů. Byl také ustaven Svojsíkův oddíl se zasloužilými členy.\n\nNa konci roku 1969 vydává ÚV KSČ pokyn k likvidaci Junáka. 1. února 1970 se schází řádně zvolená Ústřední rada Junáka, která v rozporu se stanovami kooptuje do svých řad 12 dalších členů, vesměs komunistů, odsouhlasuje účast na oslavách 100. narozenin V. I. Lenina a povinné naplňování \"Programu socialistické výchovy v Junáku\", přípraveného Václavem Břicháčkem a Rudolfem Plajnerem. Ústřední rada postupně připravila a k 15. září 1970 v rozporu se stanovami schválila zánik Junáka. Její bývalí členové následně vyjádřili plnou podporu Pionýrské organizaci a vyzvali skautské oddíly, aby do něj přestoupily. Pionýr převzal i majetek Junáka.\n\nČást oddílů a jejich vedoucích se do PO přesunula. Hrstka pražských oddílů dokázala fungovat zcela v ilegalitě. Pro některé zbylé se záchrannou variantou staly Turistické oddíly mládeže (TOM; nebyly členy PO, ale ČSTV), v kterých se snažili uplatňovat své poznatky z dřívějšího vedení skautských oddílů. Dalšími útočišti byli např. Mladí požárníci, Český svaz ochránců přírody, Červený kříž nebo Svazarm. Některé z těchto oddílů měly propracovanou metodiku maskující skautskou ideu, byly však nuceny k mnoha ústupkům – z mnohých se vytratil duchovní rozměr skautingu, skautská metoda a při obměně vedoucích pak skautské základy často mizely úplně. Někteří činovníci, kteří odmítli přejít do PO, byly postiženi ztrátou zaměstnání, někteří byli pod dohledem StB.\n\nZahraniční osamělé hlídky, družiny či celé oddíly, které udržovaly tradice českého a slovenského skautingu daleko od domova, vznikaly na mnoha místech, kde našli naši krajané v zahraniční nový domov, přechodný či trvalý. Nejznámější a největší organizace, která udržovala tradice českého a slovenského skautingu v exilu, byl ČSES – Český a slovenský exilový skauting. Tato organizace působila od roku 1975 zejména v několika západoevropských zemích, udržovala kontakty s exilovými skauty v USA, disponovala vlastním nakladatelstvím a pořádala vlastní celoevropské srazy \"Exiloree\". Starostou organizace byl Velen Fanderlik.\n\nHned v prvních dnech po 17. listopadu 1989 sestavuje člen ilegální skautské skupiny ČIN Jiří Zachariáš – Pedro výzvu k obnově Junáka na základě původních hodnot a bez spojení se Socialistickým svazem mládeže. 2. prosince se v sále Městské knihovny v Praze koná obnovující setkání Junáka, kterého se účastní přes dva tisíce lidí. V mnoha městech se živelně obnovují skautská střediska. 6. ledna se schází Ústřední rada Junáka i náčelnictva a společně anulují zrušení z roku 1970. V roce 1990 se k Junáku hlásí přes 90 000 členů; některé oddíly vznikly nově, některé z původně turistických nebo pionýrských oddílů. 19. května 1990 se koná obnovující sněm, který volí starostkou Dagmar Burešovou, náčelní Vlastu Mackovou a náčelníkem Václava Břicháčka. V létě je Československý Junák znovu přijat do WOSM a WAGGGS.\n\nMnozí činovníci obnoveného hnutí byli však zároveň bývalými členy KSČ nebo účastníky rozpuštění Junáka v roce 1970. Diskuze u tzv. kulatých stolů nedošly k uspokojivému řešení, převážně pro neochotu některých zúčastněných; skupina činovníků kolem Karla Průchy a Jiřího Zachariáše proto založila Svaz skautů. Rozpuštění Junáka v roce 1970 zevnitř také působilo problémy při restitucích, které byly často zamítnuty s poukazem na neexistující právní kontinuitu.\n\nPo rozpadu Československa zanikla federální organizace a český Junák tak musel znovu zažádat o členství v mezinárodních organizacích. Problémem při tom byla absence duchovního principu (povinnost k Bohu) ve skautském slibu, který tak byl přidáním odkazu na \"Nejvyšší Pravdu a Lásku\" uveden do dnešní podoby. Junák byl do WOSM a WAGGGS přijat v roce 1996. Minoritní české skautské organizace jsou zpravidla členy alternativního světového sdružení WFIS.\n\nV roce 1997 navázalo v Praze na tradici prvorepublikových Táborů slovanských skautů setkání \"Fénix\", které odstartovalo tradici Středoevropských jamboree.\n\nV roce 1998 Junák spoluzakládá Českou radu dětí a mládeže s řadou dalších mládežnických organizací, včetně Pionýra, zejména za účelem reprezentace svých zájmů u státních orgánů. Nesouhlas s tímto a několika dalšími kroky ústředí vede v roce 2000 k odštěpení několika oddílů a středisek od Junáka do nové organizace Skaut – český skauting ABS.\n\nDlouhé období, kdy nemohl skauting legálně existovat (celkem 43 ze 49 let mezi roky 1940 a 1989) se projevilo v určitém ustrnutí českého skautingu oproti světovému hnutí, a to jak metodicky (např. klasické táboření), tak generačně – mnoho činovníků bylo důchodového věku, což vedlo k mnoha generačním sporům a poklesu členské základny až na přibližně 40 tisíc v roce 2006. V roce 2005 však byl na Valném sněmu Junáka přijat dokument \"Charta českého skautingu\", který dal podnět k inovaci skautského výchovného programu. Nový program více pracuje s genderově smíšenými oddíly, inovuje výchovné prostředky a přijímá do programu oddílu nové a atraktivní prvky. Spolu s tím byly na národním jamboree Klíč 2008 v Plzni zavedeny nové skautské a vlčácké stezky, což jsou publikace provádějící dítě skautským rokem a sledující jeho osobnostní růst. Snaží se tak oslovit nejmladší generaci, která preferuje jiné způsoby trávení volného času, než před 20 nebo 40 lety. Pokles členů se následně zastavil, v roce 2018 bylo registrováno v Junáku přes 60 tisíc členů.\n\nV roce 2007 oslavili čeští skauti sto let světového skautingu, které vyvrcholily na světovém jamboree v Anglii, o čtyři roky 2011 pak sto let skautingu českého.\n\nV roce 2015 vzniká v Praze Skautský institut vedený Milošem Říhou - Šípkem s cílem šířit myšlenky skautingu veřejnosti. Brzy se objevují jeho pobočky v dalších městech, mj. v Brně a Plzni.\n\n\n\n"}
{"id": "208446", "url": "https://cs.wikipedia.org/wiki?curid=208446", "title": "Kostel Proměnění Páně (Velichovky)", "text": "Kostel Proměnění Páně (Velichovky)\n\nKostel Proměnění Páně stojí na hřbitově, na stráni nad lázeňským městečkem Velichovky. Založen roku 1616 Hanibalem z Valdštejna. Renesanční, orientovaná, jednolodní hladce omítaná stavba s věží v průčelí a sakristií připojenou na jihu ke kněžišti. Okna hrotitá, hladce špaletovaná. Kryt valbový, červené eternitové šablony.\n\nVěž je hranolová, jednopatrová. Na západě pozdně gotický pískovcový portál, hrotitý. V ostění dva polosloupy s hladkými hlavicemi, nad nimi oblý prut. Nad portálem kruhové okno s profilovanou šambránou. Nad přízemím mocně vyvinutá římsa. V patře na každé straně hrotité okno s profilovanou šambránou, nad ním ciferník věžních hodin. Kryt věže plechový, stanový. Ve výklenku věže, na vnější jižní straně, kamenný epitaf Jana Pacalta. Na ploše ve vysokém reliéfu zesnulý s rodinou, v polovině životní velikosti, nad reliéfem plochý nástavec se dvěma konzolami nesoucími římsu. Nahoře obelisk se znakem, zakončený vázou. V ploše nástavce deska s nápisem v němčině. Nad postavami deska s českým překladem téhož nápisu: \"Jan Pacalt z Adelschwuntu milován od swych wazen od wssech ziw bohabogne w ctnostech powolan do radosti wěčnych wěku sweho 68 let, 28. ledna 1793.\"\nKněžiště je dlouhé 4,50 m, široké 4,60 m, uzavřené pěti stranami osmiúhelníku, osvětlované dvěma hrotitými okny, hladce\nšpaletovanými, bez kružeb. Zaklenuto jedním polem křížové klenby a závěrem. Na hranách klenby štukové pásky. Na klenbě namalovány: říšská orlice s českým lvem na prsou, po stranách znaky: Mladotů ze Solopysk, Berků z Dubé, Vančurů z Řehnic, neurčený znak, Valdštejnů z Kolovratů. Triumfální oblouk hrotitý.\n\nLoď je obdélná, dlouhá 9,20 m, široká 6,80 m. Prostor osvětlován čtyřmi hrotitými okny hladkých ostění, bez kružeb. Sklenuta dvě pole křížové klenby. Na hranách klenby pásky z malty. Kruchta kamenná, na dvou toskánských sloupech a třech obloucích. Poprsnice plná, se zubořezem. V podvěží křížem klenutá předsíň. Vnitřní vchod do lodi z předsíně kamenný, půlkruhový, na pilastrech, zasazený do pravoúhlého rámu, zakončeného profilovanou římsou. Nad obloukem vchodu klenák, ve cviklech andílčí hlavy.\n\nHlavní oltář je rámový, rokokový. Tumba s otáčecím tabernáklem, po stranách dvě branky, se sochami sv. Josefa a Heleny ve vrcholu. Pod sochami kartuše s označením světců. Nad tumbou obraz Krista na hoře Tábor ve vykrajovaném rámu zakončeném baldachýnem a sochou Boha Otce; z 2. poloviny 18. století.\n\nBoční oltáře jsou baldachýnové, zdobené andílky, s obrazy P. Marie a Ecce homo v rokokových rámech; z 2. poloviny 18. století. Obraz Ecce homo je starou kopií podle Rubense.\n\nKazatelna má visuté řečniště. Na čelní straně zlacená kartuš s reliéfem Jonáše. Stříška s čabrakami, ve vrcholu soška Dobrého pastýře. Polovina 18. století.\n\nVarhany jsou rokokové, prosté, z 2. poloviny 18. století.\n"}
{"id": "208453", "url": "https://cs.wikipedia.org/wiki?curid=208453", "title": "Vrin", "text": "Vrin\n\nVrin je vesnice (do konce roku 2012 obec) v alpském údolí Val Lumnezia v okrese Surselva ve švýcarském kantonu Graubünden. Od 1. ledna 2013 je sloučena do nově vzniklé obce Lumnezia.\n\nPodle sčítání lidu v roce 2000 se obyvatelé Vrinu z 96 % hlásili k rétorománské řeči jako hlavní a 99 % k tomu, že jí běžně hovoří. Tím je Vrin jednou z mála obcí Graubündenu, kde rétorománština převládá.\n\nVrin, z kterého během 19. a 20. století odcházeli obyvatelé za prací, takže mu nakonec hrozilo vylidnění, se stal v 80. a 90. letech jedním z projektů posílení vesnických struktur a znovuosídlení, podporovaných federací, společně s nadací \"Pro Vrin\", obcí/obecní správou (samospráva, občané jako suverén), melioračního družstva, kantonální památkové péče a kateder polytechniky cyryšské techniky.\n\nV rámci těchto projektů byla založena družstva, sloučeny luční plochy, založeno řeznictví a jatky, vybudována víceúčelová hala, stáje a márnice, většinou v tradičním dřevěném stylu (alemánsky \"Strickbauweise\", německy \"Blockbau\", bloková, srubová konstrukce).\n\nZačátkem 80. let zakoupili obyvatelé (obec) všechny volné stavební pozemky a tím zabránili spekulaci s nimi. Vrinský architekt Gion A. Caminada, syn jednoho ze sedláků a vyučený truhlář, plánuje a realizuje prakticky všechny stavby pro obec.\n\nProjekt obnovy a znovuosídlení Vrinu vzbudil pozornost za hranicemi regionu, zejména mezi odborníky zabývajícími se problematikou vylidňování (migrace) a stavbami nenarušujícími původní ráz. V roce 1998 dostala obec Vrin Wakkerovu cenu za „pečlivou integraci nových hospodářských zemědělských budov do vesnického kontextu.“\n\nVes dnes žije ze spolkových subvencí, dále spolkem subvencovaným zemědělstvím, drobným řemeslem a turismem.\n\n"}
{"id": "208454", "url": "https://cs.wikipedia.org/wiki?curid=208454", "title": "Ford GP", "text": "Ford GP\n\nFord GP bylo americké užitkové vozidlo, jeden ze tří druhů prvních terénních užitkových automobilů, pro něž se později ujal název „džíp“ (anglicky „jeep“).\n\nV třicátých letech prováděly různé země světa vývoj terénního automobilu, který by se stal všestranným vozidlem pro vojenské účely. V USA byl roku 1938 dokončen stroj tohoto typu, který vyrobila firma American Bantam, ale který se nedočkal ohlasu. Po vypuknutí války v Evropě roku 1939 se postoj amerických úřadů změnil a v červenci roku 1940 byla vyhlášena soutěž o armádní zakázku. Technické specifikace však byly velmi přísné, takže se do soutěže přihlásily pouze tři firmy: American Bantam, Willys-Overland a Ford Motors. Společnost American Bantam se svým vozem Bantam BRC-40 splnila sice zakázku nejdříve, ovšem nesplňovala hmotnostní limit. Přesto jí byla přidělena státní zakázka na sedmdesát kusů. Vývoj dále pokračoval i v obou neúspěšných firmách, které se začaly předhánět v technických parametrech. Vzhledem k tomu, že Pentagon dospěl k názoru, že by stejně jedna továrna nestačila z kapacitních důvodů dodat potřebný počet automobilů, zadal každé ze tří společností zakázku na 1500 kusů. Postupem času se však ukázalo, že je třeba, aby vozy byly standardizovány, a tudíž aby je vyráběl pouze jeden výrobce. Proto byla v polovině roku 1941 vyhlášena nová soutěž, při které došlo díky podobné kvalitě vozů nakonec k tomu, že rozhodujícím požadavkem se stala cena. Vyhrála ji nakonec společnost Willys-Overland, která nabídla svůj Jeep Willys MB za 739 dolarů. V té době měla firma Ford buď zhotovených či ve výrobě 3650 kusů vozů zn. Ford GP, o které neměla americká armáda zájem. Tyto své vozy však firma Ford uplatnila u spojenců USA - Velké Británii a zejména Sovětském svazu. Poté přešla na výrobu konkurenčních vozidel Jeep Willys MB, které vyráběla pod názvem Ford GPW (General Purpose Willys).\n\n\n"}
{"id": "208463", "url": "https://cs.wikipedia.org/wiki?curid=208463", "title": "Riojasaurus", "text": "Riojasaurus\n\nRiojasaurus (\"ještěr z La Rioja\") byl po čtyřech chodící býložravý dinosaurus žijící asi před 227 až 213 miliony let. Jeho fosílie byly nalezeny v argentinských provinciích La Rioja a San Juan.\n\nJako většina sauropodomorfů měl poměrně malou hlavu, relativně dlouhý krk, masivní trup, čtyři končetiny a dlouhý ocas. Obratle byly odlehčeny dutinami, kosti končetin byly masivní kvůli jeho hmotnosti a na většině prstů měl drápy. \"Riojasaurus\" dorůstal délky kolem 6,6 metru a hmotnosti 800 kilogramů. Podle jiných odhadů byl dlouhý asi 10 metrů a vážil tolik, co slon africký.\n\n"}
{"id": "208465", "url": "https://cs.wikipedia.org/wiki?curid=208465", "title": "Bart Simpson", "text": "Bart Simpson\n\nBartoloměj Jay „Bart“ Simpson je jedna z hlavních postav animovaného seriálu Simpsonovi. Je jediným synem Homera a Marge Simpsonových. Je mu 10 let (narozeniny má 23. února). Mezi jeho zájmy patří skateboarding, vandalství, animovaný pořad Itchy & Scratchy a komiksy (Radioaktivní muž). Jeho úhlavní nepřátelé jsou Levák Bob, kterého už Bart několikrát poslal za mříže, a ředitel základní školy Seymour Skinner, kterého zlobí, co nejvíce může. Jeho idol je Šáša Krusty. V seriálu se také objevuje jako výtržník s pseudonymem El Barto. Jeho jméno je přesmyčkou anglického výrazu Brat (spratek). Jeho nejlepším přítelem je Milhouse Van Houten. Na výlety a exkurze nosí červenou kšiltovku. Velice rád používá telefon k naštvání a znemožnění Vočka Szyslaka průpovídkami jako: – „Je tam chlapík jménem W. C. Hajzl?“ – „Je tam Herma Frodit(ová)“ - ,Je tam Semko Kotek?\" – „Je tam pan Vilí Zanej?“. – „Je tam Al, příjmení Koholik?“ Jednou opět zavolal se slovy: – „Je tam Olí Znusinudle?“. Tentokrát však zvedl telefon Homer, který Vočka zastupoval a vtip nepochopil.\nBart má devět žlutých růžků na hlavě. Jeho hlava připomíná tvarem plechovku. Nosí oranžové triko, modré kraťasy a modré boty. Na figurkách má triko modré.\n\nNa začátku každé epizody je ve škole, kde za trest píše na tabuli opakující se věty, např.:\n\nVíte, že…\n\n"}
{"id": "208481", "url": "https://cs.wikipedia.org/wiki?curid=208481", "title": "Vojtěch Luža", "text": "Vojtěch Luža\n\nArmádní generál Vojtěch Boris Luža (26. března 1891 Uherský Brod – 2. října 1944 Hřiště u Přibyslavi) byl český generál, legionář první světové války, čelný představitel československého protifašistického odboje.\n\nNarodil se v Uherském Brodě jako prvorozený syn v rodině Václava Luži a Julie, rozené Holáskové. Jeho o dva roky mladší bratr Bohuslav, pozdější starosta Uherského Brodu a poslanec za národní socialisty, byl od roku 1939 vězněn a krátce po osvobození Buchenwaldu zemřel.\n\nByl prudké a přímé povahy, později v legiích nadneseně nazýván \"Boris Hrozný\", člen Sokola v Uherském Brodě a později v Sokole Brno I. (župa Jana Máchala). Po absolvování reálky studoval od 1909 elektrotechniku na VUT v Brně, kterou nedokončil pro vyhlášení války a 3. srpna 1914 byl odveden jako jednoroční dobrovolník k 35. pěšímu pluku v Plzni a absolvoval školu pro důstojníky pěchoty. Jako velitel čety v hodnosti praporčíka odjel 14. listopadu 1914 na ruskou frontu, kde byl 35. pěší pluk přiřazen k Jižní armádě. Zde byl 30. srpna 1915 zajat u obce Malá Planča, zřejmě v oblasti Dněstru a jeho přítoků v okolí města Halyč. V městě Veněv Tulské gubernii se 11. dubna 1916 přihlásil do legií a 20. července 1916 byl přiřazen k 1. srbské dobrovolnické divizi jako podporučík, účastnil se bojů v Dobrudži a od 11. ledna 1917 byl na vlastní žádost přidělen k 2. střeleckému pluku \"Jiřího z Poděbrad\" Ruské legie jako praporčík. Jako velitel kulometné roty bojoval v roce 1917 ve věku 26 let u Zborova proti 75. pěšímu pluku a na transsibiřské magistrále proti bolševikům až do návratu 2. lodním transportem, jako zástupce jeho velitele ve věku 29 let, na lodi \"Madawaska\". Přes přístav Terst se navrátil 1. května 1920 do ČSR.\n\nV Rusku roku 1917 konvertoval k pravoslaví a přijal jméno Boris, z církve však o dva roky později vystoupil a do úředních dokumentů dále zapisoval \"bez vyznání\". Katolictví považoval za příliš rakouské, při pozdější činnosti za ČSR v Olomouci svůj názor zmírnil, neboť zde navázal s katolickými představiteli blízké vztahy při budování obrany republiky.\n\nPo repatriační dovolené byl přeřazen v hodnosti majora do Československé armády, která se v nové republice formovala a stal se jedním z významných příslušníků důstojnického sboru, v němž posléze dosáhl hodnosti divizního generála. Oženil se roku 1921 s Miladou Večeřovou (1898–1985), se kterou měl syna Radomíra Václava Lužu.\n\nVelel postupně pěšímu pluku, absolvoval kurz generálního štábu a velitele pluků, brigádě, přeskočil velení divizi rovnou na velení armádnímu sboru. Absolvoval kurz generálního štábu v Praze a v letech 1922–1923 Válečnou školu v Praze, kurz pro důstojníky a generály v Paříži, byl přednostou operačního oddělení hlavního štábu čs. armády (1924–1929). Zde Luža vypracoval úpravu nástupového plánu III-A zaměřeném proti potenciální agresi osamoceného Maďarska, považovaného v té době za nepřítele č. 1, kde dočasně nahradilo Německo. Klíčovou změnou bylo, že armáda měla po odražení útoku přejít do protiútoku. V návrhu také uvádí nutnost spolupráce armády s vládou a ministerstvem zahraničí, do té doby nepraktikovanou. Požadoval, aby vojáci vycházeli z reálné situace v zahraniční politice a zároveň dostali jasné úkoly od legitimní vlády (např. obhajitelnost ústupu nebo nehájení některých území republiky, které nemají vojenský význam).\n\nNásledně byl pedagogem na Vysoké škole válečné v Praze a 1932–1935 jejím velitelem. Od roku 1935 byl krátce velitel V. sboru v Trenčíně a až do 1937 IV. sboru v Olomouci. Na přímý zásah prezidenta Beneše byl převelen do funkce Zemského vojenského velitele v Brně, kde působil od podzimu 1937 do 1939. Při mobilizaci 23. září 1938 velel 2. armádě, která měla bránit hranici na severní Moravě.\n\nByl potenciální nástupce Ludvíka Krejčího na nejvyšší armádní funkci náčelníka hlavního štábu, kterého kritizoval pro přípravu obrany formou příliš defenzivního boje v pevnostech. Byl přívržencem útočné taktiky francouzského maršála Foche, Ludendorffa a knihy Achtung! Panzer! německého generála Guderiana. Uznával pevnosti jako krytí kritických míst republiky, které však ve spojitých liniích poutají příliš velké množství vojáků. Nahrazení spojité linie považoval za nutné operativními tanky, se kterými lze manévrovat.\n\nÚčastnil se audiencí 21. září a 29. září 1938 nejvyšších vojenských velitelů (Krejčí, Luža, Prchala...) u Edvarda Beneše, kde na něho vyvíjeli nátlak ve prospěch vojenské obrany před nacistickým Německem i bez podpory Francie a Anglie. Po přijetí Mnichovské dohody patřil ke skupině generálů pomýšlející i na vojenské svržení vlády generála Syrového. V červnu 1939 byl propuštěn do civilu v hodnosti divizního generála. Opět studoval VUT v Brně, ale nedokončil pro uzavření vysokých škol 17. listopadu 1939. Zároveň nastoupil k Zemskému úřadu v Brně, odkud 31. března 1941 odešel na vlastní žádost do výslužby.\n\nOd počátku se nesmířil s kapitulací. Koncem roku 1938 sepsal elaborát kritizující ústup bez boje. Po okupaci odmítl emigraci a v roce 1939 se zapojil do odboje za pomoci blízkých Sokolů a vojáků. Odmítl se připojit do organizace Obrana národa, neboť předpokládal její rychlou dekonspiraci vzhledem k předpokládané délce války, spolupracoval s odbojovou skupinou Parsifal, měl kontakty s přítelem a generálem Aloisem Eliášem. Ještě před příchodem Heydricha do funkce zastupujícího říšského protektora (27. září 1941) připravoval svůj přechod do podzemí. Od Eliáše pomocí prostředníka dostal varování, že bude zatčen. Když byl 28. září 1941 Eliáš zatčen, odešel po zahlazení stop v noci do připravené ilegality.\n\nGestapo je přišlo zatknout ráno 29. září 1941 a protože ho již nezastihlo v jeho domě ve Wurmově ulici č. 4 () v Brně, zatkli jeho ženu Miladu a syna Radomíra (19 let), kteří byli po samovazbě 17. října (Radomír) a 12. listopadu 1941 (Milada) pro nedostatek důkazů propuštěni. Později v září 1942 po pokusu oba zatknout a internovat v rámci akce gestapa „E“ (Emigration), kdy byli zatýkáni rodinní příslušníci ilegálních odbojových pracovníků, přešli do podzemí ke kruhům blízkých otci.\n\nUkrýval se v domě Karla Nováka v Javůrku u Domašova na Vysočině. Od června 1942 do března 1943 se skrýval v domě () Jana a Františky Secových v Bosonohách. Po zatýkání v brněnském odboji odešel opět na Vysočinu do bývalé cihelny () u Pánova a dále blízkého Deblína. Po několika měsících se vrátil zpět do Bosonoh, kde pobýval až do května 1944. Po prozrazení Viktora Ryšánka a Stanislava Jizery jako konfidentů brněnského gestapa Karlem Paprskářem v květnu 1944, kteří byli součástí volavčí sítě, odešel, a s ním tentokrát i jeho ubytovatelé Secovi, opět na Vysočinu.\n\nV tomto období vybudoval s profesorem Josefem Grňou, na torzu odbojových organizací Obrana národa a Petiční výbor Věrni zůstaneme svoji organizaci nazvanou \"Přípravný revoluční výbor\", později \"Jaro\", kde byl vojenským velitelem a Grňa politickým představitelem. Klíčovými a agilními spolupracovníky byli bývalí čs. důstojníci Josef Robotka a Karel Steiner-Veselý, kteří však často jednali proti rozkazům nadřízeného Lužy. Přímé spojení s Londýnskou exilovou vládou, ministrem národní obrany gen. Ingrem zajišťovaly nejprve vysílačky Sparta, po jejich zničení v roce 1941 parašutistické výsadky z Británie, od roku 1943 kurýrní služba a v roce 1944 opět výsadky (Calcium, Barium).\n\nV létě 1944 se organizace Jaro sloučila s organizací Avala Josefa Císaře a vytvořila sjednocenou Radu tří (R3), jejímiž představiteli byli Grňa, Luža, Císař. Přijala také skupinu Josefa Svatoně, získala napojení na komunistický i slovenský odboj. Po vylodění spojenců v Normandii v červnu 1944 začaly přípravy na poslední zimu a plány na ozbrojené povstání českého odboje, kde měl Luža podporu odbojových skupin i exilové vlády jako jeho velitele. Na výzvu Císaře a Jiříkovského (skupina Rady tří Avala) se přesunul k Říčanům u Prahy, kde připravoval konkrétní kroky partyzánského boje, které měly podle jeho představ podobně jako Slovenského národního povstání po přiblížení fronty přejít v ozbrojené povstání lidu proti okupantům. Jménem nejvyššího velitele Rady Tří žádal exilovou vládu v Londýně o dodávku zbraní, které byly přislíbeny, avšak nikdy nebyly dodány. Komplikované pokusy o kontakty a dodávky zbraní ze Sovětského svazu se před seskokem paradesantních výsadků nedařily a tak jediným zdrojem zbraní mělo být území protektorátu – sklady zbraní SS ve výcvikovém prostoru u Benešova a muniční továrna ve Vlašimi. Po rozšíření povstání doufal podporu od západních spojenců a Rudé armády.\n\nV létě 1944 vydal výzvu československým důstojníkům, kteří se do odboje dosud nezapojili: „\"Proto v poslední hodině vyzývám bývalé příslušníky naší branné moci, v první řadě aktivní důstojníky, aby nečekajíce na zavolání dali se k dispozici stávajícím organizacím domácího odboje. Ti z nich, kteří se činně nezúčastní osvobozovacího boje, budou postaveni před vojenské soudy pro úmyslné nekonání svých povinností\".“ Po častých zatčení a následných popravách odbojářů vydal rozkaz, že je při zatýkání gestapem nutno klást náležitý odpor: „\"Čest národa, a tedy i armády žádá, aby se každý jeho příslušník a tím méně už aktivní důstojník nebo voják nedal gestapem zatknout, aniž by projevil náležitý odpor. Všichni, kteří se nechali a ještě nechají podobným způsobem zatknout, budou postaveni před vojenský soud.\"“\n\nPo zastřelení člena skupiny Sigma Josefa Ouředníka a zatčení Františka Jiříkovského z Avaly 13. září 1944 se ocitl v nebezpečí a rozhodl se k přesunu zpět na Moravu do bezpečnějších úkrytů. S pobočníkem poručíkem (v záloze) Josefem Korešem (1917–1944) 28. září 1944 šli pěšky ze Říčan do Kácova, kde přespali. Dále pokračovali údolím Sázavy směrem na Novoměstsko do štábu Rady tří. Promáčeni deštěm po 120 kilometrech pochodu (zbývalo jim 45 km) se zastavili 2. října 1944 po 14 hodině v Hřištích u Přibyslavi. Nejprve žádali o pomoc u Aloisie Matějové v domě č.p. 14 () na okraji obce, která je pouze odkazala ke starostovi Jaroslavu Honzovi v domě č.p. 12 (). Starosta, zaneprázdněn prací pouze zkontroloval osobní doklady na jména Wenzel Musil, lesní správce, a Josef Koreš, úředník, a pro odpočinek je odkázal do hostince Marie Němcové č.p. 55 (). Starosta ze strachu z provokace agentů gestapa informoval o příchodu neznámých mužů s průkaznými doklady strážmistra četnictva Josefa Navrátila, který zde prováděl vyšetřování, a navštívil také starostu. Starosta však ještě jednou neznámé kontroloval v hostinci.\n\nJosef Navrátil, který v roce 1943 zadržel uprchlého ruského zajatce, zatelefonoval po 16. hodině do Přibyslavi a zavolal si o posilu dvou četníků. Od nadřízeného Bohuslava Mečíře dostal rozkaz neznámé osoby sledovat do doby, než společně se Stanislavem Kunderkou přijedou. Po 17. hodině všichni tři četníci (Mečíř, Navrátil, Kunderka) s tasenými zbraněmi vstoupili do hostince hlavním vchodem a vyzvali muže: „Ruce vzhůru!“. Ti po opakování výzvy (v souladu s vlastním rozkazem) zahájili palbu z ruční zbraně. Při přestřelce s protektorátními četníky byl Luža na místě zabit, jeho těžce zraněný pobočník nepronásledován uprchl z hostince a v nedalekém poli () spáchal sebevraždu. Pravou totožnost obou osob odhalilo až několik dní později k vyšetřování přivolané gestapo. Oba byli zpopelněni v brněnském krematoriu a jejich popel rozprášen. Z 24 generálů ČSR, kteří zahynuli za války, padl jako jediný se zbraní v ruce.\n\nPo válce byl incident vyšetřován orgány vojenského Obranného zpravodajství, podle kterých jako příčinu události označili přílišnou horlivost četníků nad rámec povinností.\n\nO události v Hřištích se odboj dovídal postupně a nakonec také byla o ní 20. října 1944 informována londýnská vláda prostřednictvím vysílačky Zdena výsadku Calcium. Nástupce vojenského velitele Rady tří plukovník Josef Svatoň (1893–1944, krycí jméno Doubek) vydal rozkaz synu zastřeleného Radomíru Lužovi (krycí jméno Stáňa) k odvetě. Byla vybrána část 40 členné skupiny Černý (Čapajev) uprchlých ruských zajatců a dvojice Čechů. Ze skupiny Černý byli vybráni velitel a pilot Nikolaj Bachmutskij, Josef Serinek (krycí jméno Černý), Michail Tumajev, Dmitrij Komarov, Michail Barjačnyj, Alexander Pogorelov, Andrej Romanov, I. Martynov, Nikolaj Čursin a Adolf Šedý, dále připojili Radomír Luža, Jan Sec. Skupina 12 partyzánů se v noci 25. října 1944 přesunula z Daňkovic přes Kadov, Fryšavu, Světnov, Malou Losenici k Přibyslavi, kde provedla 26. října 1944 ve 20 hodin přepadení četnické stanice, která sídlila v domě č.p. 9 (). Na stanici byl pouze Jiří Hörner. Mečíř se psychicky zhroutil a nebyl ve službě a byl proto vylákán za pomoci Hörnera na stanici. Nakonec se ze služby na stanici vrátili Ondřej Otevřel, Stanislav Kunderka a kolemjdoucí Karel Sojka.\n\nPo výslechu a rozsudku smrti popravili ve sklepě domu všech pět četníků, z nichž jen Mečíř a Kunderka se přímo podíleli na Lužově zabití. Navrátil odvetě unikl, zahynul však 25. dubna 1945 při náletu v Tišnově. Těžce raněný Hörner však svou popravu přežil a podařilo se mu přivolat pomoc. Partyzánům se však přesto podařilo včas přesunout do bezpečí. V původním rozkazu byla zmíněna odveta i pro starostu Jaroslava Honzu, která nebyla provedena pro komplikovanost. Ve skutečnosti v Hřištích ani nebyl a ukryl se preventivně k příbuzným.\n\nRadiostanice Zdena výsadku Calcium 2. listopadu 1944 opět informovala Londýn upřesněnou informaci o události v Hřištích a o odvetě v Přibyslavi. Radomír Luža se o odvetě vyjádřil: „\"Ti četníci se chovali pořád jako protektorátní četníci. Jako arogantní vrchnost. Kdyby kterýkoliv z četníků odsoudil tuto vraždu a nabídl, že s námi bude spolupracovat, vzali bychom ho s sebou.\"“ Akce byla později vnímána jako úvod aktivního partyzánského boje, neboť v říjnu byly postupně napadeny četnické stanice v Zubří, Zašové, Malé Lhotě a Podhradní Lhotě, za účelem získání zbraní a prevence, neboť se již mnozí četníci nemohli spoléhat na beztrestnost ve své aktivní spolupráci s nacisty.\n\n\n\n"}
{"id": "208482", "url": "https://cs.wikipedia.org/wiki?curid=208482", "title": "Vila Primavesi", "text": "Vila Primavesi\n\nVila Primavesi je jedna z nejcennějších staveb vídeňské secese ve střední Evropě. Nachází se v Olomouci, v Univerzitní ulici 7.\n\nVila je výjimečným příkladem spojení vídeňské a anglické secesní architektury, znatelný je též vliv pražského baroka. Postavili ji vídeňští architekti Franz von Krauss a Josef Tölk pro olomouckou bankéřskou rodinu Primavesi. Na zajímavém pozemku na hradbách historického jádra města postavili v letech 1905–1906 členitou stavbu s vysokou mansardovou střechou. Interiér tvoří především centrální obytná hala s dřevěným schodištěm a krbem.\n\nAž do roku 1918 mecenášská rodina Primavesi postupně doplňovala interiér i zahradu vily uměleckými díly nejvyšší kvality. Díky známosti s předním secesním malířem Gustavem Klimtem se zde ocitlo několik jeho děl (portrétoval i členy rodiny Primavesi).\n\nPro rodinu tvořil také původem prostějovský sochař Anton Hanak, jehož díla \"Dítě nad všedním dnem\", \"Modlitba\" či \"Ponocný\" doplňovala působivý exteriér vily. Anton Hanak je také autorem návrhu rodinné hrobky Primavesi na olomouckém ústředním hřbitově.\n\nV interiéru se dodnes zachovaly skvosty secesního uměleckého řemesla, většinou pocházející z dílen Wiener Werkstätte podle návrhu Antona Hanaka: jídelní stůl a židle, obložení stěn, lustr, kryty ústředního topení, krb, mozaiková fontána s plastikou, dřevěné schodiště se zabudovaným posezením, vitráže.\n\nVila byla postavena mezi lety 1905–1906 podle návrhu Franze von Krausse a Josefa Tölka. Stavebníkem byl Heindrich Mrasek z Olomouce. Už o deset let později došlo k úpravám vily, které vedl architekt Josefem Hoffmannem. Rodina Primavesi postupně vilu i Moravu opustila v letech 1918 až 1922 a přesídlila do Vídně.\n\nVlastníkem vily se roku 1926 stal MUDr. František Koutný z Litovle a vybudoval v ní soukromé sanatorium. Došlo k radikální přestavbě vily, byla změněna koncepce prvního a třetího patra a odstraněny některé umělecká a řemeslná díla. V roce 1939 se majitelem sanatoria stal MUDr. Robert Pospíšil.\n\nPo válce byla v roce 1948 vila znárodněna a přebudována na pobočku Okresního ústavu národního zdraví. V tomto období docházelo k postupné devastaci zbylého inventáře. V 80. letech 20. století byla vila prohlášena kulturní památkou moderní architektury. Roku 1992 byla v restituci vrácena dědicům MUDr. Pospíšila, plán na celkovou rekonstrukci však zkrachoval a devastace vily se zrychlila.\n\nAž mezi roky 1997–2007 došlo k postupné rekonstrukce vily, navracení původního inventáře a rekonstrukci fasády. Roku 2010 byla vila zařazena mezi národní kulturní památky.\n\n\n"}
{"id": "208488", "url": "https://cs.wikipedia.org/wiki?curid=208488", "title": "U Vrby", "text": "U Vrby\n\nU Vrby je přírodní rezervace v nejstarší části Ždánického lesa v okrese Hodonín v Jihomoravském kraji, poblíž nejvyššího kopce U Slepice. Je dostupná po turisticky značených trasách a cyklostezkách. Pramení zde Lovčický potok a nedaleko i Jordánek. Rezervací prochází naučná stezka.\n\nPředmětem ochrany v území jsou zbytky starých bučin a dubobučin s doupnými stromy. Kromě toho se zde vyskytuje i habr, lípa, bříza nebo javor babyka.\n\n\n\n"}
{"id": "208497", "url": "https://cs.wikipedia.org/wiki?curid=208497", "title": "Chesapeakská zátoka", "text": "Chesapeakská zátoka\n\nChesapeakská zátoka (Chesapeake Bay ) je největším zálivem u ústí řeky ve Spojených státech. Leží u východního pobřeží Severní Ameriky mezi poloostrovem Delmarva a pevninou. Od Atlantského oceánu je oddělen úžinou mezi mysem Henry a ostrovem Fisherman. Dne 5. září 1781 se zde odehrála důležitá námořní bitva americké války o nezávislost.\n\nZáliv se rozkládá na zhruba 11 600 km²; k zálivu přísluší povodí více než 150 řek o ploše 166 534 km². Jeho jižní část je tvořena impaktním kráterem, který vznikl dopadem vesmírného tělesa v pozdním eocénu. K největším přítokům zálivu patří Susquehanna, Potomac, James River, Rappahannock, Patuxent, Choptank, Nanticoke a Pocomoke. Hlavní část zálivu, měřící asi 300 km, se rozkládá od ústí řeky Susquehanna na severním konci až k Atlantskému oceánu na jihu. Jeho šířka je od 6 km (poblíž Annapolis) do 50 km (při ústí řeky Potomac). Břehy zálivu mají celkem délku asi 19 000 km. Průměrná hloubka činí 9 metrů, většina zálivu je však mnohem mělčí – méně než 2 m.\n\nAdministrativně leží záliv na území států New Jersey, Pensylvánie, Delaware, Maryland, Virginie, Západní Virginie a District of Columbia.\n\nZátoka je částí okraje velkého impaktního kráteru. Z Evropanů ji poprvé spatřil italský mořeplavec Giovanni da Verrazzano, který sem připlul na své lodi \"La Dauphine\" roku 1523 od mysu Cape Fear v dnešní Severní Karolíně. Jeho muži se zprvu domnívali, že se jedná o průplav do Indického oceánu. Poté, co zjistili svůj omyl, pokračovali v cestě podél pobřeží na sever. Na starých mapách byla zátoka podle svého objevitele označována jako \"Verrazzanovo moře\".\n\nV letech 1607–1608 podnikl kapitán John Smith průzkumnou expedici do zálivu; z této expedice se dochovala první podrobná mapa oblasti, která byla sestavena roku 1612.\n\nDne 5. září 1781 se zde odehrála důležitá námořní bitva americké války o nezávislost, ve které francouzské loďstvo porazilo britskou flotilu.\n\nJméno zálivu pochází z algonkinského \"Chesepiooc,\" což znamená „dobrá rybářská oblast“. Záliv se skutečně dříve vyznačoval velkou hojností a rozmanitostí ryb a mořských živočichů (krabů, ústřic aj.). V 70. letech 20. století však silné znečištění vod průmyslovými a zemědělskými odpady způsobilo, že záliv byl vyhlášen mrtvou oblastí moře (\"marine dead zone\"); voda totiž obsahovala velmi málo kyslíku, proto byla pro faunu naprosto nevhodná. Záliv zarostl rozsáhlými kulturami řas, které byly tak husté, že sluneční svit nedosáhl dna. Tím vymizela řada rostlin, na jejichž výskytu závisela i fauna v zálivu.\n\nTeprve soustředěné úsilí státních a federálních úřadů a vznik nadace \"Chesapeake Bay Foundation\" vedly k částečnému zlepšení čistoty vod v zálivu. Dřívější rozmanitost přírody se však daří obnovit jen pomalu. Situace je obtížná zvláště proto, že většina zdrojů znečištění se nachází daleko proti proudu řek. V roce 2009 ohlásili vědci z ústavu Virginia Institure of Marine Science v Gloucester Point částečný návrat ústřic do zálivu – na pokusných, uměle vytvořených útesech jich žilo přes 185 miliónů.\n\nNázev Chesapeake Bay nese také obří impaktní kráter o průměru kolem 85 kilometrů, který je největším známým kráterem na území USA (a jedním ze šesti největších na světě). Byl vytvořen v době před asi 35,5 miliony let na konci období eocénu. Kráter má hloubku kolem 1,3 kilometru a vznikl zhruba ve stejné době jako ještě o trochu větší Popigajský kráter na území Ruska.\n\n"}
{"id": "208498", "url": "https://cs.wikipedia.org/wiki?curid=208498", "title": "Hradové Střimelice", "text": "Hradové Střimelice\n\nHradové Střimelice (též Hradové Střímelice) jsou část obce Stříbrná Skalice v okrese Praha-východ, kraj Středočeský. Katastrální území \"Hradové Střimelice\" má rozlohu 4,885 km².\n\nPrvní zmínka o vsi Střimelice pochází z roku 1320.\n\n\nNejzajímavější turistické cíle v nejbližším okolí jsou hvězdárna v Ondřejově, Hrusice, Zlenice, Komorní Hrádek (Čejchanov), Jevany a město Sázava.\n\nNejbližší železniční zastávka jsou Chocerady.\n\n\n"}
{"id": "208502", "url": "https://cs.wikipedia.org/wiki?curid=208502", "title": "Kanton (Čína)", "text": "Kanton (Čína)\n\nKanton () je město v jižní Číně, hlavní město provincie Kuang-tung. S aglomerací má asi 14 milionů obyvatel a je centrem obchodu. Leží nedaleko ústí Perlové řeky do oceánu. Od jeho jména je odvozen název lokálního čínského jazyka, kantonštiny, která byla od 19. století dominantním jazykem čínských komunit v zahraničí.\n\nKanton byl založen někdy kolem 3. století př. n. l., což je zároveň doba, z níž pocházejí nejstarší zmínky o jeho existenci, zejména o jeho anektování Čínou za vlády dynastie Čchin. Po pádu této dynastie roku 206 př. n. l. se Kanton stal hlavním městem nezávislého státu, ale již roku 111 př. n. l. byl znova anektován Čínou, tentokrát pod vládou dynastie Chan, která z něj učinila hlavní město lokální provincie.\n\nV Kantonu končí vysokorychlostní trať Wu-chan – Kanton vedoucí ze severu z Wu-chanu.\n\nV Kantonu je jedno z nejvýznamnějších čínských letišť, mezinárodní letiště Kanton Paj-jün. Nachází se v obvodech Paj-jün a Chua-tu přibližně 28 kilometrů severně od jádra města. V současné podobě bylo postaveno v roce 2004/2005.\n\n\n\n\n"}
{"id": "208505", "url": "https://cs.wikipedia.org/wiki?curid=208505", "title": "Quedlinburg", "text": "Quedlinburg\n\nQuedlinburg (Kvedlinburk) je historické město v německé spolkové zemi Sasko-Anhaltsko, ležící na pravém břehu řeky Bode, asi 100 km JZ od Berlína a 50 km JZ od Magdeburgu.\n\nOd roku 1994 je značná část starého města zapsána na Seznamu světového kulturního dědictví UNESCO.\n\nMěsto leží v severním podhůří pohoří Harz asi 123 m n. m. Historická část města je na západním břehu řeky Bode. Rozloha města činí přibližně 78,15 kilometrů čtverečních.\n\nNejstarší částí města je Zámecký vrch (\"Schlossberg\") a protější \"Münzenberg\", na sever od nich bylo 994 založeno Staré město a na východ Nové město ze 12. století. Obě části odděluje kanál \"Mühlgraben\". Kolem tohoto historického jádra vznikl na přelomu 19. a 20. století pás bohatých secesních vil a ve 20. století vznikla moderní předměstí, hlavně na východě města.\n\nKe Quedlinburgu patří vzdálenější městské části Münchenhof, Gerstorfer Burg, Morgenrot a Quarmbeck a od roku 2014 i obce Gernrode a Bad Suderode.\n\nMísto bylo osídleno od starší doby kamenné, z mladší doby kamenné pochází mnoho pohřbů a vykopávek. V polovině 9. století byl patrně založen kostel sv. Wiperta a v 10.–12. století byla na zámeckém vrchu císařská falc. Podle místní pověsti zde měl být roku 919 provolán Jindřich I. Ptáčník císařem (ve skutečnosti se to stalo ve Fritzlaru).\n\nRoku 922 se poprvé zmiňuje \"villa Quitilingaburg\" a roku 936 byl Jindřich podle svého přání pohřben v kapli na zdejším hradě. Jeho syn a nástupce Ota I. Veliký potvrdil jeho vdově, královně Matildě, založení ženského kláštera (\"Damenstift\"), který pak 30 let vedla a je tam také pohřbena. Roku 973 přijal císař Ota na zdejším hradě přísahu českého knížete Boleslava I. a polského knížete Měška I.\nRoku 985 zde přijal hold jeho vnuk Ota III., který 994 dal městu práva trhu, mince a cla. Quedlinburský klášter dostal velký majetek a různé cennosti, které jsou zčásti uloženy v klášterním pokladu. Období 984–1025 popisují tzv. Quedlinburské anály, napsané latinsky patrně v klášteře.\n\nV následujících staletích se hlavně kupecké město vzmáhalo, roku 1336 vytvořilo se sousedními městy Halberstadt a Aschersleben trojspolek, který trval 150 let. Vybudovalo si mohutné hradby, které se zčásti zachovaly, a 1426 se stalo členem Hanzy. Ve druhé polovině 15. století se město snažilo vymanit z moci abatyše a v povstání roku 1477 se ji pokusili násilím vyhnat. Přivolaná pomoc jejích příbuzných město hladce dobyla a jeho samostatnost naopak omezila.\n\nZa Selské války roku 1526 bylo vypáleno všech pět městských klášterů, roku 1539 se ve městě prosadila reformace a hradní klášter byl proměněn na šlechtický \"Damenstift\", který pak trval až do roku 1806. Velký stavební rozvoj nastal po Třicetileté válce a většina z asi 1300 zachovaných hrázděných domů pochází z této doby. Roku 1698 město obsadilo braniborské vojsko a dostalo se tak do pruského panství.\n\nV 18. a zejména 19. století se v Quedlinburgu a okolí rozvinulo pěstování květin a semenářství, které přineslo značné bohatství. Město dostalo 1863 železniční spojení a díky agrárním reformám (\"Separation\") se zdejší pěstitelství dostalo na mezinárodní úroveň. Oslavy tisíciletí císaře Oty I. (936–1936) zneužili nacisté k propagační kampani, románský hradní kostel se pod vedením H. Himmlera stal „slavnostní síní“ SS a nacisté dokonce předstírali, že našli císařovy ostatky.\n\nŽidovští obyvatelé byli odvlečeni do koncentračních táborů, v okolí města vznikly jejich pobočky a v nouzových lazaretech bylo od roku 1943 až 8 tisíc raněných. V dubnu 1945 město téměř bez boje obsadila americká armáda a od července patřilo do sovětské okupační zóny, později do NDR. Demonstrace 17. července 1953 musela potlačovat i sovětská armáda. Několik významných budov bylo sice opraveno, ale přes snahy místních lidí historická substance města chátrala a uvažovalo se dokonce o plošném zbourání historického města. Teprve po roce 1990 se velká část dočkala oprav, nejsevernější část se však už zachránit nepodařilo.\n\nPočet obyvatel samého města, až do 19. století kolem 8–10 tisíc, začal od roku 1850 růst, roku 1950 dosáhl maxima (přes 35 tisíc) a do roku 2013 klesl na 21 tisíc.\n\nMěsto leží na styku silnic B 79 a B 6. Severně od města vede dálnice A36 spojující dálnici A14, která je od města vzdálena 40 km na východ, a dálnici A395 ležící 44 km na západ.\n\nOd roku 1863 je Quedlinburg na trati Halberstadt – Thale a roku 2006 byl obnoven provoz na úzkokolejné trati napříč pohořím Harz (Quedlinburg – Gernrode – Harzgerode – Nordhausen), která se provozuje většinou s parními lokomotivami.\nDenně v hodinových intervalech jezdí rychlík Magdeburg – Halberstadt – Quedlinburg – Thale a o víkendech expres Berlín – Magdeburg – Quedlinburg – Thale.\n\nČtyři kilometry jihovýchodně od Quedlinburgu se nachází letiště Ballenstedt Quedlinburg. Přibližně 22 km severovýchodně od města je letiště Magdeburg-Cochstedt, které bylo znovu otevřeno v září 2006.\n\nNejbližší mezinárodní letiště s linkovými lety jsou letiště Lipsko/Halle (90 km, na jihovýchodě) a letiště Hannover (120 km, na severozápadě).\n\n\n\n\n"}
{"id": "208511", "url": "https://cs.wikipedia.org/wiki?curid=208511", "title": "Gish", "text": "Gish\n\nGish je debutové album The Smashing Pumpkins vydané 28. května 1991. Projevuje se na něm jejich počáteční styl grunge přes který postupně přešli k alternativnímu rocku. Bylo nahráváno od konce roku 1990 do jara 1991 pod producentským dohledem Butche Viga. Gish se v americkém žebříčku vyšplhalo na 195. místo a do roku 2005 se ho v USA prodalo 1,1 milionu.\nPísně \"I Am One\", \"Rhinoceros and Bury Me\" byly už na demo nahrávkách z roku 1989.\n\nAutorem všech skladeb je Billy Corgan, pokud není uvedeno jinak.\n\n"}
{"id": "208515", "url": "https://cs.wikipedia.org/wiki?curid=208515", "title": "ZX81", "text": "ZX81\n\nZX81 byl jedním z prvních levných domácích počítačů, následovník ZX80 a předchůdce Sinclair ZX Spectrum. Byl vybaven procesorem Z80, 1 kB RAM a jako zobrazovací zařízení používal běžný televizor. Představen byl 5. března 1981.\n\nNa svou dobu a cenu byl velmi propracovaný. Procesor počítače se převážně využívá pro zobrazování grafických dat a pouze v době, kdy paprsek televizoru nekreslí obraz, může běžet program uživatele. Počítač ZX81 má proto dva režimy práce SLOW a FAST. V režimu SLOW jsou zobrazována grafická data a ve zbytku času se provádí program uživatele. V režimu FAST se nezobrazuje nic, veškerý čas procesoru je věnován programu uživatele.\n\nPočítač ZX81 má pouze textový režim, ale znaková sada obsahuje i semigrafické znaky. Počítač byl standardně dodáván s 1 kB paměti RAM, která však byla používána i pro zobrazovaná data (až 768 bytů). Aby bylo možné vykreslit celou obrazovku, mohl program a systémové proměnné zabírat nejvýše 256 B. Paměť bylo možné dále rozšířit pomocí samostatných externích modulů.\n\nPaměť ZX81 bylo možné dodatečně rozšířit pomocí externích paměťových modulů, tzv. „RAM packů\". Ty byly dostupné pod různými značkami různých výrobců (Sinclair, Memotech, Cheetach) a v různých velikostech (typicky 16, 32 a 64 kB).\n\nZnámé byly potíže s částí RAM packů o velikosti 16 kB, jejichž konektor neseděl zcela přesně na sběrnici ZX81. Častokrát i při malém otřesu pak došlo k resetování celého počítače. Tento frustrující problém byl popsán jako „RAM pack wobble problem\" a týkal se především původních modelů značky Sinclair.\nExistují tři kategorie variant tohoto počítače: oficiální produkční, klony včetně neautorizovaných a moderní amatérské repliky.\nAčkoli nejkopírovanějším \"sinclairem\" byl model Spectrum, také modely ZX80/ZX81 byly klonovány dalšími výrobci. Výčet téměř dvou desítek z nich je v článku Klony počítačů ZX80 a ZX81.\n\nPočítače ZX80 a ZX81 se dočkaly i kvalitních amatérských replik. Jedná se o stroje, které se jejich tvůrci snaží sestavit výhradně z původních nebo alternativních součástek a postupů, nikoli emulací s pomocí moderního hardware.\n\n\n\n\n"}
{"id": "208516", "url": "https://cs.wikipedia.org/wiki?curid=208516", "title": "Isabela Kastilská", "text": "Isabela Kastilská\n\nIsabela Kastilská (také Isabela I. Katolická, 22. dubna 1451 – 26. listopadu 1504) byla kastilská a aragonská královna.\n\nNarodila se jako dcera královského páru Jana II. Kastilského a Isabely Portugalské. Když byla Isabela ještě velice malá, zemřel jí otec a na trůn nastoupil její nevlastní bratr Jindřich. Jindřich královnu-vdovu i s dětmi okamžitě deportoval do vyhnanství. Isabela se po čase znovu na dvůr vrátila a dokonce měla na tehdejšího vladaře patrný vliv. Podařilo se jí Jindřicha přesvědčit, aby ji jmenoval svou následnicí. Později si také chtěla vybrat ženicha. I když Jindřich odmítal, Isabela si zvolila o rok mladšího Ferdinanda, budoucího vladaře Aragonska, kterého si ve svých osmnácti letech opravdu vzala. Narodilo se jim pět dětí, mj. Kateřina Aragonská, která se stala první manželkou anglického krále Jindřicha VIII. Jediný jejich syn Jan však zemřel ve svých 21 letech, aniž by dosedl na trůny obou království jako mužský následník svých rodičů.\n\nSpojením Kastilie a Aragonie začali manželé vytvářet jednotný španělský stát. Také pokračovali v postupném znovudobývání – reconquistě – španělské části Iberského poloostrova, kterou se jim podařilo dokončit počátkem ledna 1492 dobytím vyhladovělé Granady.\n\nSložitým politicko-náboženským opatřením bylo rozhodnutí ze září 1480, kdy Isabela a Ferdinand podepsali v Seville listinu, jíž vstoupila v platnost papežská bula Sixta IV., díky níž byla ve Španělsku zavedena inkvizice. Je nutné si uvědomit, že ve středověku považovala křesťanská společnost jednotu víry za svůj charakteristický znak. A Pyrenejský poloostrov byl do té doby oblastí, kde fungovala menší či větší míra náboženské tolerance ať pro Židy či pro tzv. mudejary. A je nutné uvést, že španělská inkvizice byla namířena hlavně proti konvertitům, neboť po skončení reconquisty převládla myšlenka o zaručení soudržnosti společnosti na základě homogenity víry.\n\nDalším důležitým královským rozhodnutím, na němž měla zásluhu především královna Isabela, byla podpora muže, který se na základě svých propočtů a zkušeností z oblasti námořnictví rozhodl dokázat, že dopluje do Indie. Jednalo se o Kryštofa Kolumba. Isabela jeho požadavek nejdříve třikrát odmítla, nakonec však souhlasila. S její a Ferdinandovou podporou se Kryštof Kolumbus vypravil na velkou zámořskou cestu a objevil v roce 1492 Ameriku. Tento náhodný objev dal základ vzniku velké španělské koloniální říše na území Severní, Střední a Jižní Ameriky. Po objevení Ameriky a přílivu peněz z těžby zlata a obchodu s koloniemi nastal ve Španělsku tzv. Siglo de Oro – zlatý věk vzdělanosti a kultury.\n\nRoku 1496 udělil papež Alexandr VI. svou bulou \"Si convenit\" manželům Ferdinandu II. Aragonskému a Isabele Kastilské titul katolická Veličenstva. \n\nOd roku 1500 se mezi Ferdinandem a francouzským králem Ludvíkem XII. rozpoutal konflikt o vládu nad Neapolským královstvím. Tato válka skončila Granadským mírem v roce 1504, v témže roce se Ferdinand nechal korunovat neapolským králem. Ferdinand a Isabela učinili ze Španělska jednu z nejsilnějších zemí v Evropě a dali svým dědicům do ruky moc nad celým Španělskem.\n\nIsabela Kastilská zemřela 26. listopadu 1504 v Medině del Campo. Je pohřbena v Granadě, v Královské kapli, po boku Ferdinanda, který ji přežil o dvanáct let.\n\n\n"}
{"id": "208518", "url": "https://cs.wikipedia.org/wiki?curid=208518", "title": "Martin Středa", "text": "Martin Středa\n\nMartin Středa (polsky: \"Marcin Strzoda\", lat.: \"Martinus Stredonius\"; také Martin Středovský; 11. listopadu 1587 nebo 1588 Gliwice – 26. srpna 1649 Brno) byl teolog a historik.\n\nMartin Středa byl synem městského radního v Hlivicích, také Martina. Učil se v hlivické farní škole, a pak ve škole v Horním Hlohově. Po požáru Hlivic v roce 1601 rodina Středových zchudla.\n\nV roce 1605 Martin začal studovat v semináři Sv. Václava v Praze. O tři roky později vstoupil do Tovaryšstva Ježíšova v Praze, odkud byl poslán na noviciát do Brna. Tam začal teologické a filozofické studie; studoval také v Praze.\n\nPo čtyřech letech nastoupil úřad děkana filozofické fakulty. V letech 1626–1627 byl profesorem jezuitského kolegia v Nise a v letech 1628 a 1629 byl rektorem jezuitského kolegia v Brně. Výsledkem jeho vědecké práce byl doktorát z filozofie (1622) a teologie (1635) na Karlově univerzitě v Praze.\n\nV roce 1645, jako katecheta české provincie, se účastnil obrany Brna, které bylo obléhané Švédy. Páter Martin Středa zemřel v noci z 25. na 26. srpna v roce 1649 v Brně. Jeho ostatky odpočívají v prosklené rakvi v kryptě jezuitského kostela Nanebevzetí Panny Marie v Brně.\n\nPodle historických pramenů byl Martin Středa už za svého života považován za svatého. Legenda praví, že Martinovi se měla během modlitby zjevit Panna Maria a slíbit mu, že pokud se bude město držet Boha, nebude dobyto švédskými vojsky. Legenda dále hovoří o splnění Martinova proroctví zázračnou ochranou Panny Marie v podobě obrazu Madony Svatotomské.\n\nMartin také předpovídal s neobyčejnou přesností jednotlivé útoky bějem obléhání. Je uváděno, že poslední kule, vypálená během obléhání města Brna v roce 1645, jehož se Martin Středa aktivně účastnil jak jako obránce, tak i modlitbami, dopadla k jeho nohám a zůstala nehybně stát.\n\nŘíkalo se o něm, že je anděl a pro jeho vlastnosti si jej hluboce vážili i velcí císařové, Ferdinand III. a Leopold I. Po smrti byl otec Martin pohřben v kryptě v jezuitském kostele.\n\nUž Raduit de Souches údajně měl obrázek Martina Středy ve své soukromé kapli v Jevišovicích k soukromé úctě. Podle vlastních vzpomínek prévě Martinovi Středovi vděčil za své obrácení na katolickéu víru. Městská rada města Brna se rozhodla v roce 1671 sepsat list, ve kterém vypsala zásluhy otce Martina, aby byla památka na něj uchovávána ve městě do budoucnosti.\n\nPři otevření hrobu r. 1876 bylo shledáno jeho tělo neporušené a bylo přemístěno do prosklené rakve. Tvář stále neztratila jeho rysy shodné s dobovými portréty. Každý měsíc je v den jeho úmrtí (26. srpna) slavena mše na jeho památku.\n\nOd roku 1978 se na počest koná branný závod \"Závod Martina Středy\". Zkratka ZMS byla z důvodů utajení vydávána za \"Závod mladých svazarmovců\". Od roku 2004 je mu zasvěceno nově budované duchovní centrum v Brně- Lesná.\n\nK odkazu Martina Středy se přihlásil Spolek Stredonius, který se v roce 2018 pokusil soudní cestou zabránit konání divadelního představení „Naše násilí a vaše násilí“ režiséra Olivera Frljiće v Brně.\n\nJezuitský řád připravuje kanonizaci, přípravami byl pověřen P. Jiří Novotný, od roku 2015 existuje samostatná internetová stránka věnovaná tomuto tématu\n\n\n"}
{"id": "208523", "url": "https://cs.wikipedia.org/wiki?curid=208523", "title": "Laurent Gouvion de Saint-Cyr", "text": "Laurent Gouvion de Saint-Cyr\n\nLaurent, markýz Gouvion de Saint-Cyr [\"lórán guvion d'sein sýr\"] (13. dubna 1764 v Toul, Francie – 17. března 1830 Hyères, Francie) byl francouzský generál, maršál Francie v době prvního císařství a ministr války i ministr námořnictva Francie v době restaurace.\nOtec Laurentův byl řezník, který se později zabýval koželužstvím. Jeho syn od dětství vynikal v matematice. Ve svých životních plánech váhal mezi technickým vzděláním s cílem civilní inženýrské kariéry a – jelikož byl i nadaným kreslířem – uměleckou činností. Po krátkých studiích, kde mu překážela jeho těkavost, odjel roku 1782 do Říma studovat malířství. Ani tam nevydržel a vrátil se zpět do Paříže, kde sklízel určité úspěchy jako herec. Pro lepší efekt přidal k svému jménu přídomek Saint Cyr.\nV roce 1792 vstoupil do revoluční armády a na základě svého vzdělání matematického a kreslířských schopností se stal ihned kapitánem. Když generál Custine viděl jeho přesné náčrty terénu, byl Gouvion převelen do štábu armády a zde reprezentantem lidu zařazen jako náčelník generálního štábu armády generála Fereye. Již 5. března roku 1794 byl brigádním generálem a po 5 dnech (!) divizním generálem. Od 1. června 1796 velel levému křídlu armády generála Moreaua a u Alterkirchenu svedl 4. června svou první samostatnou bitvu, v níž s použitím lsti porazil Rakušany. Poté u Biberachu (2. října 1796) rozhodl bodákovým útokem i bitvu, která byla jediným vítězstvím v průběhu slavného ústupu Moreaua k Rýnu. Na přelomu let 1796 a 1797 spolu s Desaixem úspěšně bránil opevněný tábor u Kehlu. Po odvolání Moreaua v souvislosti s Pichegruovou aférou se stal vrchním velitelem rýnské armády generál Hoche a po jeho náhlé smrti 15. září 1797 převzal velení Laurent Gouvion Saint Cyr. Po míru v Campo Formio (17. října 1797) krátce velel armádě v Římě a pak se vrátil na rýnskou frontu, kde roku 1799 bojoval pod Jourdanem se střídavými úspěchy. Pak byl 25. června 1799 odvelen na hroutící se italskou frontu, kde byl velitelem levého křídla armády v bitvě u Novi (15. srpna 1799). Zde chladně, s matematickou přesností odrážel jeden útok nepřítele za druhým až do rozkazu k ústupu. Jeho jednotky zůstaly plně bojeschopné. V této bitvě se však projevila i jeho negativní vlastnost – egoismus, nezájem o osud vojáků –, když zcela plánovitě a s chladnou hlavou ponechal osudu Watrinovu divizi ničenou nepřítelem, i když jí mohl snadno pomoci. Pro tuto příhodu začal být u velké části velitelů armády považován za bezcharakterního člověka. Po úspěšné bitvě u Albana se mu podařilo ovládnout Janov (15. prosince 1799), za což byl Napoleonem obdarován vzácnou šavlí, původně vyrobenou pro tureckého sultána. Roku 1800 Saint Cyr opět bojoval s rýnskou armádou pod Moreauem, ale byl raněn a léčil se v Paříži. Tam se stal 20. září 1800 členem válečného výboru Státní rady. V roce 1802 byl vyslancem v Portugalsku.\n\nV roce 1805 se účastnil Napoleonovy korunovace v Milánu a pod velením Masseny se účastnil bojů proti 3. koalici na italské frontě. Připojil se k Josephovi Bonaparte po jeho jmenování králem Neapolským a velel jeho armádě. Roku 1807 velel rezervnímu sboru a 17. srpna 1808 byl povolán jako velitel 7. sboru do Španělska, kde bojoval úspěšně v Katalánsku. Obsadil město Roses, osvobodil obklíčené jednotky generála Duhesme v Barceloně a porazil Španěly u Molins del Rey a poté u Igualady. Poté velel v bitvě u Valls (25. února 1809), kde na hlavu porazil generály Caldagnese a Theodora von Reding a oba generály zajal. Španělská armáda musela ustoupit za Ebro. Úspěšný vojensky, nebyl úspěšný politicky a vedl spory s ostatními veliteli, kteří jej převážně osobně nenáviděli. Byl proto Napoleonem vystřídán Augereauem, za což se urazil, nepočkal na příjezd nového vrchního velitele a odjel do Francie. Proto byl Napoleonem postaven mimo službu a bez nároku na penzi odeslán do domácího vězení na svém statku. Teprve roku 1811, při příležitosti narození Napoleonova syna („král Římský“), byl Gouvion opět pozván do Paříže a obdržel zpětně svůj generálský plat i své místo ve Státní radě. Roku 1812 obdržel opět velení, když byl postaven do čela 6. sboru, složeného převážně z Bavorů a Sasů. S ním byl podřízen velení maršála Oudinota. Celá Oudinotova armáda měla bránit ze severu přístup k hlavnímu tahu Velké armády na Moskvu. Když 16. srpna 1812 vypukla bitva u Polocka, vedl si Oudinot velmi váhavě a nerozhodně. Po jeho zranění však převzal velení Saint Cyr a brilantním vedením armády Rusy porazil. Za tuto akci byl Gouvion Saint Cyr povýšen do hodnosti maršála císařství. O dva měsíce později porazil Saint Cyr Rusy pod velením generála Wittgensteina opět ve 2. bitvě u Polocka, ale byl raněn a jeho sbor byl spojen se sborem maršála Lefebvrea. V tažení roku 1813 se účastnil bitvy u Lipska (16.–19. října 1813) a poté se stal velitelem Drážďan (Dresden), obklíčených vojsky generála Tolstého. Zde podepsal 14. listopadu 1813 čestnou kapitulaci, jejíž podmínky však nebyly dodrženy a maršál se svými vojsky byl zadržován v Rakousku až do abdikace Napoleona.\n\nPo návratu do Francie vládl již Ludvík XVIII.; ten jmenoval Saint Cyra pairem a ponechal mu maršálskou hodnost. Pověřil jej velením armádního sboru s velitelstvím v Orleans. Když se Napoleon vrátil z Elby, Gouvion se mu nepodřídil a nutil vojáky dále nosit na uniformě odznak bourbonské lilie. Pak se stáhl do soukromí na své sídlo. Po bitvě u Waterloo byl opět jmenován pairem a nepěkně se podepsal na osudu maršála Neye. Byl jmenován ministrem války (6. července – 26. září 1815). Později byl ještě jednou ministrem války v období 12. září 1817 až 19. listopadu 1819. Během své funkce modernizoval armádu a prosadil zákony zdokonalující odvodní systém a služební postup. Byl též ministrem námořnictva, ale pro spory s ostatními ministry odstoupil a zcela se stáhl do soukromí. Věnoval se pak zemědělství a psaní pamětí na svém statku na ostrově Hyeres. Tam též zemřel a je pohřben na hřbitově Pere-Lachaise.\n\nMaršál Saint Cyr patří bezpochyby mezi nejzajímavější a nejrozporuplnější osobnosti revolučních válek a prvního císařství. Vrozený strategický cit byl potencován jeho matematickými a bezpochyby i uměleckými sklony a činí jej jedním z takticky i strategicky nejschopnějších generálů Napoleonových. Jeho vynikající schopnosti byly však vyváženy jeho neoblíbeností u vojska, jeho samolibostí, nezájmem o osud raněných, o stravu a hygienickou úroveň mužstva. Po bitvě obvykle jiný velitel chodil mezi mužstvo a zajímal se o průběh bojů z pohledu mužstva, organizoval péči o raněné, sběr padlých. Saint Cyr místo toho trávil o samotě mnoho hodin a hrál na housle, vždy dlouho do noci. Pro své noční aktivity byl ve Velké armádě znám pod přezdívkou „Hibou“ (tj. sova, ale též morous). Vystupoval teatrálně skromně, rádoby chudobně, zůstal v něm trvale velký kus herce. Pojem kolegialita, vstřícnost, pomoc bližnímu zůstaly mu pojmy neznámými. Napoleon jej neměl v lásce pro jeho okázale republikánské smýšlení (také jen předstírané) a pro jeho soustavný oportunismus. Odmítl podepsat petici generálů podporující zřízení císařství, odmítl i svou účast na korunovaci Napoleonově, odmítal pomoci na bojišti, opustil armádu před příjezdem nástupce. Gouvionův charakter lze dokreslit i jeho podílem na odsouzení maršála Neye. Se svým okolím měl neustálé spory – s kolegy, s nadřízenými i podřízenými – a to mu zůstalo po celou jeho kariéru, včetně činnosti ministerské. Byl jedním ze zakladatelů moderní defenzivní taktiky a současně jejím mistrným interpretem. Již r. 1799 pronesl Moreau: „zatímco Desaix umí bitvy vyhrávat, Saint-Cyr je umí neprohrávat“ a Napoleon na Svaté Heleně o Saint-Cyrovi: „Nepopiratelný ve svých vojenských kvalitách... byl to defenzivní velitel... sloužil především svému světu, do kterého se uzavíral.“ Mezi Napoleonovými maršály zůstane zapsán jako geniální, anetický psychopat.\n\n"}
{"id": "208525", "url": "https://cs.wikipedia.org/wiki?curid=208525", "title": "Saint-Cyr", "text": "Saint-Cyr\n\nSaint-Cyr [\"sein sýr\"] může znamenat: \n\n\n\n"}
{"id": "208529", "url": "https://cs.wikipedia.org/wiki?curid=208529", "title": "Siamese Dream", "text": "Siamese Dream\n\nSiamese Dream je druhé album Smashing Pumpkins vydané 27. července 1993. Album bylo pro skupinu důležité jak po hudební, tak po komerční stránce. Úspěšné bylo jak u kritiků, tak u posluchačů, v USA se dostalo na 10. a v Británii na 4. místo žebříčku prodejnosti. Jen v USA se prodalo skoro 5 milionů výlisků.\n\nVe své době byla skupina přirovnávána k Nirvaně, ale sami hudebníci se tak necítili. I když je i toto album grungové, spíše se zde projevuje čistý rock a experimentování. Nahrávání probíhalo v Chicagu od konce roku 1992 do jara 1993, opět pod vedením Butche Viga.\n\nV roce 2006, Q magazine vyhlásil Siamese Dream jako 54. nejlepší album všech dob. Na Grammy 1994 bylo album nominováno jako \"nejlepší alternativní album roku\" a Cherub Rock jako nejlepší hard rocková píseň. Roku 2003 jej časopis Rolling Stone vyhlásil 362. nejlepším albem všech dob. Tentýž časopis jej také vyznamenal 23. místem v seznamu nejlepších alb devadesátých let.\n\nAutorem všech skladeb je Billy Corgan, pokud není uvedeno jinak.\n\n"}
{"id": "208531", "url": "https://cs.wikipedia.org/wiki?curid=208531", "title": "Fraser (ostrov)", "text": "Fraser (ostrov)\n\nFraser (anglicky Fraser Island, v jazyce domorodých obyvatel K'gari) je největší písečný ostrov na Zemi s rozlohou 1 630 km². Ostrov je 122 kilometrů dlouhý, v průměru 15 kilometrů široký. Nejvyšší duny mají nadmořskou výšku přibližně 240 až 260 metrů. Fraser se nachází u východního pobřeží Austrálie, přibližně 200 kilometrů severně od Brisbane. Od pevniny ho dělí úzký průliv. Je částí národního parku Great Sandy Nationalpark a od roku 1992 je zapsán do seznamu světového dědictví UNESCO.\n\nNa ostrov je možno se dostat trajektem ze zátoky Hervey Bay nebo Inskip Point severně od Rainbow Beach, nebo charterovou linkou na letiště Maroochydore. Vozy bez náhonu na všechna čtyři kola na ostrov nemají přístup, protože na ostrově téměř neexistují zpevněné komunikace.\n\nArcheologické výzkumy prokázaly že původní obyvatelé žili na ostrově nejméně před 5 000 lety. Celoročně zde žilo 400 až 600 lidí a tento počet vzrůstal díky bohatým zdrojům potravy, zejména ryb v oblasti, až na 2 000 – 3 000 během zimních měsíců. Evropské osídlení, které tu bylo od čtyřicátých let 19. století, přineslo zbraně, nemoci a nedostatek jídla a znamenalo pro kmen Butchulla katastrofu. Počet domorodých obyvatel se zmenšil na pouhých 300 lidí. Většina příslušníků kmene Butchulla, opustila ostrov v roce 1904 a přesídlila k misijním stanicím v Yarrabah a Durundur v Queenslandu.\n\nPrvními evropany, kteří viděli ostrov Fraser, byli námořníci z posádky kapitána Jamese Cooka, kteří tudy projížděli mezi 18. a 20. květnem 1770. Kapitán Cook pojmenoval ostrov \"Indian Head\" (\"Indiánova hlava\"), podle množství domorodců, kteří jeho loď zvědavě sledovali. Matthew Flinders se plavil kolem ostrova v roce 1799 a znovu v roce 1802. Zmapoval pobřeží ale nepotvrdil ani nevyvrátil domněnku, zda se jedná o ostrov nebo výběžek australské pevniny. V roce 1836 u ostrova ztroskotala posádka lodi \"Stirling Castle\" s kapitánem Jamesem Fraserem. Kapitán Fraser zde zemřel a tak je ostrov pojmenován po jeho ženě Elize, která přežila šest týdnů až do svého zachránění. Poté se svým příběhem cestovala po Anglii i Austrálii.\n\nNa ostrově se nachází několik sladkovodních jezer, ta patří k jezerům s nejčistší vodou na světě. Známým je jezero McKenzie. Leží ve výšce 100 metrů nad mořskou hladinou, jeho rozloha je okolo 150 hektarů a hloubka kolem pěti metrů. Písek u jezera tvoří téměř čistý oxid křemičitý a je vhodný na čištění vlasů, pleti, nebo klenotů. Dalšími většími jezery jsou Boomanin a Wabby a Allom. Na východní části ostrova je největším sladkovodním tokem Eli Creek, kterým denně protéká 80 miliónů litrů vody.\n\nJednou z atrakcí Fraseru je i silně zkorodovaný vrak lodi S.S. Maheno. Maheno byla původně luxusním parníkem, během první světové války sloužila jako nemocniční loď a v roce 1935 byl přetahován z Melbourne do Japonska k sešrotování. Cestou však vlečnou loď i Maheno zastihl cyklón a loď byla vyvržena na pláž na ostrově. Později vrak sloužil i jako cvičný cíl RAAF. Z bezpečnostních důvodů na vrak není dovoleno vstupovat.\n\nNa ostrově žije populace divokého psa dinga, čítající asi 150 jedinců. Tato populace je jednou z posledních čistokrevných populací dinga na světě a z tohoto důvodu je psům z pevniny vstup na ostrov zakázán.\n\nOstrov Fraser, také známý pod svým domorodým názvem K'gari, leží podél východního pobřeží Austrálie. Lokalita se rozkládá na 181 851 hektarech a zahrnuje ostrov Fraser a několik malých ostrůvků na jeho západním pobřeží. Je největším písečným ostrovem na světě, který nabízí výjimečný příklad probíhajících biologických, hydrologických a geomorfologických procesů. Vývoj deštného pralesa na pobřežních dunách ostrova Fraser je v takovém rozsahu jedinečný a ostrov samotný se může pochlubit největším neohraničeným vodopádem na písečném ostrově.\n\n"}
{"id": "208537", "url": "https://cs.wikipedia.org/wiki?curid=208537", "title": "Força", "text": "Força\n\nForça \"(Síla)\" je třetí singl Nelly Furtado z její druhé desky Folklore. Píseň je zpívána v angličtině s refrénem v portugalštině.\n\nPíseň produkovala dvojice Track & Field a byla kritiky velmi dobře přijata. Její vydání bylo naplánováno na červen 2004 a píseň se stala i oficiální hymnou Mistrovství Evropy ve fotbale 2004, které se konalo v Portugalsku.\n\"Když jsem měla turné po Portugalsku lidé se semnou loučili slovy \"Força\", což je i portugalský slang a znamená něco jako \"Natři jim to\",což používají hlavně u fotbalu. I když jsem ženská, tak vím, co lidé při sledování fotbalu prožívají. Všichni věří svému národu a je to tak krásně silné, proto je ta píseň šťastná a energická.\" \nVideoklip se natáčel v Torontu.\n"}
{"id": "208538", "url": "https://cs.wikipedia.org/wiki?curid=208538", "title": "Ctislav", "text": "Ctislav\n\nCtislav je mužské křestní jméno slovanského původu. Existuje obdoba jména Česlav, zastaralá podoba jména je Čestislav. Vykládá se jako „slavící čest, slavný ctí“.\n\nPodle českého kalendáře má svátek 16. ledna.\n\n\n\n"}
{"id": "208541", "url": "https://cs.wikipedia.org/wiki?curid=208541", "title": "Gary Wallis", "text": "Gary Wallis\n\nGary Wallis (* 10. června 1964, Westminster, Londýn) je britský bubeník a perkusionista.\n\nVystudoval hru na perkuse na Londýnské symfonické hudební škole. V letech 1982–1984 působil jako bubeník v britské skupině The Truth. Posléze spolupracoval s množstvím dalších interpretů, jako jsou Nik Kershaw, Pink Floyd, 10cc, Il Divo, Westlife, Girls Aloud, Atomic Kitten, Paul Carrack, Dusty Springfield, Bonnie Tyler, Mike Rutherford, Mike + The Mechanics, Tom Jones, Jean-Michel Jarre, Helene Fischer a Schiller.\n\nSe skupinou Pink Floyd hrál na jejich turné A Momentary Lapse of Reason Tour (1987–1990, koncertní album \"Delicate Sound of Thunder\") a The Division Bell Tour (1994, koncertní album \"Pulse\").\n"}
{"id": "208545", "url": "https://cs.wikipedia.org/wiki?curid=208545", "title": "Kosmologický princip", "text": "Kosmologický princip\n\nKosmologický princip je předpoklad uvedený na základě pozorování velkých vesmírných struktur (např. reliktního záření) tvrdící, že:\n\nVelkými měřítky se přitom myslí vzdálenosti větší než 500 Mpc. Tento fakt významně omezuje možný tvar vesmíru (a tedy i přípustné modely jeho vývoje). Kosmologický princip mimo jiné podporuje Koperníkův princip, který tvrdí, že poloha Země není ve vesmíru výjimečná.\n\n\n"}
{"id": "208546", "url": "https://cs.wikipedia.org/wiki?curid=208546", "title": "Explode", "text": "Explode\n\nExplode \"(Vybuchnout)\" je singl kanadské zpěvačky Nelly Furtado z alba Folklore. Píseň byla vybrána jako čtvrtý singl a vyšla na podzim roku 2004.\n\"Píseň byla básnička, nazvala jsem ji zničené dospívání. Když jste teenager chcete zkusit všechno, jste jako tornádo. Pak zmoudříte, ale kdesi uvnitř je pořád ta vaše mladá nebo stará duše, ale ne vždy se hned projeví. Explode jsem napsala, když jsem chodila na capoeiru, brazilské bojové umění, byl to můj experiment z dospívání.\"\n\nVideoklip je animovaný a režíroval jej Bladley Clayford na škole techniky v Torontu.\n"}
{"id": "208551", "url": "https://cs.wikipedia.org/wiki?curid=208551", "title": "Gutaperča", "text": "Gutaperča\n\nGutaperča je druh gumy, která se podobá kaučuku, je průhledná, pevná a pružná. Vyrábí se z mléčné šťávy ze stromů rodu \"Palaquium\", především pak druhu \"Palaquium gutta\" (perčovník pravý), jež jsou domovem v jihovýchodní Asii. Samotný výraz pochází z malajských slov 'getah', což znamená kaučuk, a 'percha', které označuje samotný druh stromu.\n\nStromy jsou 5–30 metrů vysoké a kmeny mají v průměru až 1 metr. Listy jsou stále zelené, střídavě nebo spirálovitě uspořádané, 8–25 cm dlouhé, se svrchní strany leskle zelené, zespodu pak světlejší a ojíněné. Květy se objevují v malých shlucích, každý z nich s bílým okvětím s 4–7 (většinou 6) špičatými okvětními lístky. Plod je vejcovitá bobule velká 3–7 cm, která obsahuje 1–4 semena; u mnoha druhů je plod jedlý.\n\nStejně jako kaučuk je gutaperča polyterpen, polymer isoprenu – (trans-1,4-polyizopren). Avšak na rozdíl od kaučuku, který je izomerem cis, je gutaperča izomerem trans, v důsledku čehož je gutaperča mnohem méně elastická.\n\nV minulosti se používala v průmyslu, např. při výrobě nepromokavých látek a jako vynikající izolant u elektrických kabelů, zejména podmořských (v současnosti byla nahrazena plasty). Relativní permitivita ε je 3 až 4,9. Materiál lze formovat při teplotách okolo 50 °C. Není možno jej dlouho ponechat na slunci.\n\nDosud se používá jako výplň kořenových kanálků zubů.\n"}
{"id": "208554", "url": "https://cs.wikipedia.org/wiki?curid=208554", "title": "Pierre Richard", "text": "Pierre Richard\n\nPierre Richard, rodným jménem \"Pierre Richard Charles Léopold Defays\", (* 16. srpna 1934 Valenciennes, Francie) je francouzský herec, komik, režisér, vinař a příležitostný zpěvák. V 70. a 80. letech 20. století proslul v řadě filmových komedií, kde povětšinou ztvárnil potrhlé, roztržité a nesmělé hrdiny. Roku 2006 získal nejprestižnější francouzskou filmovou cenu - Césara - za celoživotní dílo.\n\nPůvodně studoval kurzy dramatického herectví u Jeana Vilara a Charlese Dullina, ztvárnil i několik vážných rolí, například v Divadle Bruyère. Brzy ho však zlákal kabaret. \"\"Kabaret je čistá a upřímná věc. Vaším jediným ředitelem je publikum. Když se směje, jste přijat. Když ne, máte padáka,\"\" vysvětlil později své rozhodnutí.\n\nVystupoval poté v řadě kabaretů v pařížské Latinské čtvrti - v L’Écluse, v Galerii 55, v Cheval d'or, v Bobinu, často spolu s Jeanem Yannem, Jacquesem Fabbrim, Jacquesem Dufilhem či Victorem Lanouxem, v Bobinu pak po boku šansoniéra Georgese Brassense.\n\nV 60. letech si jeho skečů povšimli televizní tvůrci a byl pozván do televizních varieté Jean Christopha Avertyho, Pierra Koralnika či Jacquese Roziera, s nímž později natočil i film \"Les Naufragés de l'île de la Tortue\".\n\nV televizi si ho vyhlédl Yves Robert a svěřil mu první větší filmovou roli ve filmu \"Alexandre le bienheureux\". Zde měl Richard ztvárnit roli obyčejného parašutisty, ale Yves Robert se nechal přesvědčit, aby Richarda nechal parašutistu zahrát jako poněkud pomateného a popleteného. Velmi se jeho pojetím pobavil a odhalil jeho obrovský komický potenciál pro film. Přesvědčil ho, ať připraví filmový scénář, kde by richardovský popleta dostal maximální prostor, a slíbil, že film zprodukuje. Richard stvořil postavu, v níž se snažil uctít svůj velký vzor - Charlieho Chaplina - ale do níž vložil i něco osobitého. Tak vznikl roku 1970 film \"Roztržitý\" (\"Le Distrait\") a jeho ústřední postava ztřeštěného reklamního tvůrce Pierra Malaqueta, kterou pak Pierre Richard varioval ve svých dalších snímcích 70. let.\n\nPierre Richard využil Robertova produkčního zázemí (Yves Robert má ve filmu i cameo roli, Pierrova strýčka) a svůj první velký film i režíroval (krom toho, že napsal scénář a ztvárnil hlavní roli). Využil hodně postupů klasické grotesky a kabaretní klauniády. Šťastnou ruku měl, když ke spolupráci přizval hudebního skladatele Vladimira Cosmu, který jeho komiku podtrhl nezaměnitelnými hudebními motivy - tato spolupráce vydržela léta a Cosma napsal hudbu k většině Richardových komedií. Přestože snímek nebyl typicky \"filmový\", měl obrovský úspěch, jen ve Francii ho zhlédlo 1 424 216 diváků a neznámý začátečník Pierre Richard se stal přes noc miláčkem Francie.\n\nFilm Richarda zcela pohltil. Po úspěchu Roztržitého se rozhodl natočit další film znovu sám, ve stejném produkčním týmu Yvese Roberta. Chtěl však, aby snímek působil tentokrát více filmově a méně divadelně. \"Život plný malérů\" (\"Les Malheurs d'Alfred\") představil znovu typického richardovského smolaře, ale Richard po něm chtěl tentokrát více než čistou komiku, již nechtěl \"gag pro gag\", ale žádal \"naivitu, která by odhalovala absurditu světa, v němž žijeme\" - konkrétně snímek parodoval svět televizní zábavy a velkou šou, která byla tehdy ve Francii v módě (zhruba na způsob Her bez hranic či českého cyklu Dva z jednoho města z 80. let). Film byl také založen na napětí mezi Pařížany a zbytkem Francie, proto nebyl tolik přenosný přes hranice jako některé jiné klasické \"richardovky\".\n\nPravý opak platil u dalšího Richardova filmu, rovněž z roku 1972, kde se režie znovu ujal Yves Robert a scénář napsal Francis Veber. Oba ubrali ze živelné komiky Pierra Richarda, ale přidali parodii špionážních filmů, což zafungovalo na nejširší publikum - \"Velký blondýn s černou botou\" (\"Le Grand Blond avec une chaussure noire\") z Richarda udělal mezinárodní hvězdu. Ve snímku již hrála řada hvězd francouzského filmu, v čele s Jeanem Rochefortem, a Richard se k nim definitivně přiřadil. Zajímavostí je, že Robert chtěl do hlavní role původně obsadit komika Claude Riche, ale Francis Veber přesvědčil režiséra, aby vsadil na Richarda. Právě Veber pak sehrál v Richardově kariéře důležitou roli, když režíroval řadu jeho pozdějších slavných filmů.\n\nFrançois Perrin, seriózní muzikant, který se omylem a zcela proti svému naturelu dostane do osidel francouzských tajných služeb, se vrátil ještě několikrát: jednak ve volném pokračování \"Návrat velkého blondýna\" (\"Le Retour du grand blond\") z roku 1974, a potom v několika dalších filmech se postava jmenovala stejně (byť charakter se mírně lišil). Richard takto postupoval často, také jméno François Pignon se objevuje ve více filmech, ač nejde o stejné postavy.\n\nPo Blondýnovi, kde musel svou původní dravou komiku trochu zkrotit a upozadit, se Richard rozhodl natočit komedii ve svém původním ztřeštěném stylu - \"Hořčice mi stoupá do nosu\" (\"La Moutarde me monte au nez\"). Na tomto filmu prvně spolupracoval s legendárním režisérem Claudem Zidim, který se v té době proslavil komediemi se skupinou Les Charlots. Zidi pochopil, jak účinné může být spojení richardovského nešiky s určitou romantickou linií. V \"Hořčici\" proto hrdina usiluje o srdce Jane Birkinové, ve Francii velmi populární anglické herečky (mimo jiné díky jejímu partnerství se zpěvákem a hercem Serge Gainsbourgem).\n\nTento model Richard a Zidi zopakovali rok poté v \"Náhradníkovi\" (\"La Course à l'échalote\"), znovu s Jane Birkinovou, a ve vlastní režii ho Pierre Richard vytěžil na maximum ve filmu \"Jsem nesmělý, ale léčím se\" (\"Je suis timide mais je me soigne\"), kde jako bankovní úředníček Pierre Renaud (i toto jméno použil Richard ve více filmech) usiluje tentokrát o Mimi Coutelierovou.\n\nRichard však chtěl od svých hrdinů i více než komerční úspěch. Od \"Života plného malérů\" se pokoušel do svých filmů dostat i sociálně-kritický tón. Roku 1973 se poprvé o tvrdší satiru pokusil ve filmu \"Nevím nic, řeknu všechno\" (\"Je sais rien, mais je dirai tout\"), kde chtěl poukázat na pokrytectví a lži zbrojního průmyslu. Ve snímku \"Uvidíme vše\" (\"On aura tout vu\") se rozhodl prozkoumat ledví jiného pochybného byznysu - pornografického.\n\nTuto linii své tvorby však dovedl ke skutečně funkčnímu tvaru až pod vedením Francise Vebera ve snímku \"Hračka\" (\"Le Juet\") z roku 1976. Ač šlo o první Veberův režijní pokus, vznikl jeden z nejuznávanějších Richardových filmů. Richard upozadil svou dravou komiku, sloužil příběhu, a do popředí vystoupila myšlenka - film zkoumal, jak bohatství mění charakter jeho nositele, ovšem i těch \"dole\", kteří jsou ochotni se prodávat do služeb bohatých a popřít svou lidskou podstatu.\n\nSedmdesátá léta pak uzavřel dvěma klasickými \"potrhlými\" komediemi pod vedením slavného režiséra Gérarda Ouryho - \"Útěkem\" (\"La Carapat\") a \"Ránou deštníkem\" (\"Le Coup du parapluie\"). Přitom však cítil, že jak potenciál klasické ztřeštěnosti, tak sociální kritiky, vyčerpal. Na prahu 80. let tak stál před nutností svůj rejstřík obohatit, posunout se někam dál. \"\"Moje kariéra mířila nutně ke komice, která vyvolá emoci, při níž je možno se smát i plakat,\"\" komentoval tento svůj posun. Ve spolupráci s Francisem Veberem našel i praktické řešení, jak nový koncept naplnit: partnerství s \"drsňákem\" francouzského filmu Gérardem Depardieuem, jehož sláva přetekla i za oceán a otevřela i Richardovi cestu k americkému publiku. V 80. letech spolu Richard a Depardieu natočili pod Veberovým vedením tři filmy, které se všechny staly trháky: \"Kopyto\" (\"La Chèvre\"), \"Otec a otec\" (\"Les Compères\") a \"Uprchlíci\" (\"Les Fugitives\").\n\nV \"Kopytu\" Richard ještě použil svůj klasický repertoár poplety a klauna, a Depardieu mu sloužil jako chladná stěna, na níž budou klaunské kontury dobře vidět. V \"Otec a otec\" se však začala psychologie obou postav prohlubovat, Richard zjemnil svůj přístup a Depardieu získal více prostoru. Vrcholem tohoto zjemňování se stali \"Uprchlíci\", kde se již třeskutý humor snoubí s hlubokou lidskostí, a film konečně dokonale naplňuje základní Richardův cíl 80. let: pobavit i dojmout současně. Filmy s Depardieuem byly také zdaleka komerčně nejúspěšnější v Richardově kariéře - dohromady na ně jen ve Francii přišlo do kina přes 16 milionů diváků.\n\nDekádu Richard nicméně uzavřel klasickou situační komedií \"Nalevo od výtahu\" (\"À gauche en sortant de l'ascenseur\"), v níž se vrátil spíše k divadelní poetice (film se ostatně celý odehrává v jediné lokaci). Tím se účet \"klasických richardovek\" uzavřel. Spolu s osmdesátými lety ukončil Richard i své příspěvky do zlatého fondu francouzského i světového filmového humoru. Jeho pozdější tvorba se přesunula spíše k vážnější a dramatičtější poloze, filmy nicméně většinou nezaznamenaly takový komerční úspěch. Za roli ve francouzsko-gruzínském filmu \"Tisíc a jeden recept zamilovaného kuchaře\" (\"Les Mille et Une Recettes du cuisinier amoureux\") z roku 1997 však kupříkladu získal Křišťálový glóbus za nejlepší mužský herecký výkon na Filmovém festivalu v Karlových Varech.\n\nRichardovy filmy byly přijímány v různých kulturních okruzích různě. V anglosaských zemích byly méně populární než například ve střední Evropě, což dokazuje hodnocení na nejpopulárnějších filmových databázích. V různých kulturních okruzích také uspěly různé jeho filmy: Zatímco na spíše anglosaské databázi Internet movie database jsou nejvýše hodnoceny trochu vážnější \"Hračka\", dvojice špiónských parodií s velkým blondýnem a snímky ve dvojici s Gérardem Depardieuem, na českých databázích bodují i snímky s typicky ztřeštěným richardovským hrdinou (\"Roztržitý\", \"Hořčice mi stoupá do nosu\", \"Jsem nesmělý, ale léčím se\"). Na největší francouzské databázi \"Allo cine\" je to podobné, bodují tam ovšem i snímky, které nejsou v Česku ani v anglosaském světě tolik populární (\"Útěk\", \"Všechno uvidíme\", \"Mrak v zubech\"). Filmy \"Kopyto\", \"Roztržitý\", \"Otec a otec\", \"Uprchlíci\", \"Velký blondýn s černou botou\" a \"Jsem nesmělý, ale léčím se\" jsou ovšem v první richardovské desítce největší světové, francouzské i dvou největších českých internetových filmových databázích.\n\n\nVenkovskou usedlost zakoupil slavný herec a režisér roku 1978 u městečka Gruissan, jež je ve vinařském regionu Languedoc, Corbieres.Původních 12 ha vinic bylo jen velmi obtížně rozšířeno na současných 20 ha v zařazení AOC při roční produkci 80 000 lahví. Díky středomořskému podnebí a snaze o zachování maximálního podílu ručních prací vznikají vína, jež jsou odborníky řazena mezi nejlepší Corbières na trhu. Vinařství Pierra Richarda pravidelně získává ocenění doma i v zahraničí a je držitelem několika prestižních zlatých medailí z Paříže.V Čechách je Pierre Richard patronem restaurace \"Mon Rouge Pif\", která nese název po jeho prvním vínu.\n\nMá syna Christopha De Fayse.\n\n\n\n"}
{"id": "208555", "url": "https://cs.wikipedia.org/wiki?curid=208555", "title": "Hanila (obec)", "text": "Hanila (obec)\n\nObec Hanila (estonsky Hanila vald) je samosprávná obec náležející do estonského kraje Läänemaa.\n\nV obci Hanila žije přibližně sedmnáct set obyvatel, z toho přibližně 40 % v městečku Virtsu a 60 % ve 28 vesnicích Esivere, Hanila, Karuse, Kaseküla, Kause, Kinksi, Kiska, Kokuta, Kuke, Kõera, Kõmsi, Linnuse, Lõo, Massu, Mõisaküla, Mäense, Nehatu, Nurmsi, Pajumaa, Pivarootsi, Rame, Rannaküla, Ridase, Salevere, Ullaste, Vatla, Voose a Äila. Správním centrem obce je vesnice Kõmsi.\n\n"}
{"id": "208565", "url": "https://cs.wikipedia.org/wiki?curid=208565", "title": "Hana Maciuchová", "text": "Hana Maciuchová\n\nHana Maciuchová (* 29. listopadu 1945 Šternberk) je česká herečka a pedagožka. Byla životní partnerkou českého herce Jiřího Adamíry.\n\nAbsolventka gymnázia Olomouc–Hejčín se zabývala ochotnickým divadlem a byla členkou Studia při Divadle Oldřicha Stibora v Olomouci. Po střední škole nastoupila na pražskou Divadelní fakultu Akademie múzických umění, kterou ukončila úspěšně v roce 1968. K jejím profesorům na DAMU patřili např. Radovan Lukavský a Karel Höger, rovněž Libuše Havelková, František Salzer a Helena Tesárková. V roce 1994 se stala pedagogem na konzervatoři v Praze.\nOd roku 1969 byla členkou Divadla za branou a od roku 1971 hraje v Divadle na Vinohradech. V poslední době zaujala např. v inscenaci Studia DVA \"Na konci duhy\", kde ztvárnila herečku Judy Garlandovou.\n\nJe známá ze svých rolí v televizních seriálech \"Krkonošské pohádky\", \" Žena za pultem\", \"Nemocnice na kraji města\", \"Chalupáři\", \"Dynastie Nováků\" a \"Ulice\". Hrála i ve filmech \"Samotáři\", \"Lucie, postrach ulice\", \"Člověk proti zkáze\" a \"Únos domů\" aj.\n\nDne 12. dubna 2008 a 18. dubna 2009 získala cenu TýTý pro nejlepší herečku. Dále ji diváci zvolili mezi desítku nejoblíbenějších hereček v anketě Hvězda mého srdce, kterou vyhlásila počátkem roku 2008 Česká televize.\n\nV letech 1998, 2005 a 2010 získala ocenění (Ne)viditelný herec – 1. místo za nejpopulárnější herecký výkon na vlnách Českého rozhlasu .\n\nU příležitosti státního svátku jí byla dne 28. října 2010 udělena Medaile Za zásluhy v oblasti kultury.\n\n\n\n\nEdice Mistři slova je plná literárních pokladů. Naše nejlepší herecké hlasy, které jsou nám tak blízké, namlouvají své oblíbené knihy a významná literární díla, která je oslovila, ovlivnila a k nimž se třeba i rádi vracejí. Každý měsíc se můžete v Edici Mistři slova těšit na nové příběhy v jedinečném podání našich mistrů mluveného slova a potěšit tak svá srdce\n\n\n \n"}
{"id": "208567", "url": "https://cs.wikipedia.org/wiki?curid=208567", "title": "Alena Vránová", "text": "Alena Vránová\n\nAlena Vránová, provdaná Alena Kohoutová (* 30. července 1932 Praha), je česká herečka, známá je z rolí ve filmech \"Hrátky s čertem\", \"Pyšná princezna\", \"Dovolená s Andělem\" a seriálech \"Byl jednou jeden dům\", \"Ulice\", \"Vlak dětství a naděje\", \"Kde padají hvězdy\", \"Obchoďák\". Měla dceru Markétu a od ní má vnučku Terezu, která zpívá ve skupině Yellow Sisters, a od ní má tři pravnuky.\n\nJako dítě zpívala v Dismanově dětském rozhlasovém souboru, vystudovala DAMU a poté hrála v Benešovském divadle, později hrála v Divadle ABC a po jeho připojení v roce 1962 k Městským divadlům pražským zde pokračovala dalších 30 let (1962 – 1992). Později hrála v Ungeltu. V roce 1997 obdržela cenu Thálie.\n\n\n\n\n"}
{"id": "208568", "url": "https://cs.wikipedia.org/wiki?curid=208568", "title": "Majungasaurus", "text": "Majungasaurus\n\nMajungasaurus („Ještěr z Majungy“) byl rod poměrně velkého teropodního dinosaura z čeledi Abelisauridae. Žil v období svrchní křídy na území dnešního Madagaskaru (souvrství Maevarano). \n\n\"Majungasaurus\" mohl být kanibalistický rod (podle fosilních objevů požíral snad i členy svého vlastního druhu). Zajímavostí jsou i dutiny v obratlech, které napovídají existenci vzdušných vaků u tohoto dinosaura (znak shodný s dnešními ptáky). Neznamená to však, že by byl předkem ptáků. Ti se vyvinuli již mnohem dříve. Majungasaurus podle novějších výzkumů rostl velmi pomalu, k dosažení plné velikosti potřeboval údajně nejméně 20 let.\n\nVýzkum, publikovaný na podzim roku 2019 ukázal, že těmto teropodům rostli zuby velmi rychle a také se velmi rychle obnovovaly. Majungasaurům se dentice obměnila asi 2 - 13krát rychleji než ostatním známým teropodům. Pravděpodobně se jednalo o adaptaci na lov velké kořisti a s ním související mechanickou zátěž zubů.\n\nHolotyp rodu \"Majungasaurus\" je znám z nekompletní čelisti a několika zubů. Nicméně v roce 1979 byl ze stejné lokality popsán dravec (původně však popsán jako ptakopánvý pachycefalosaurid), který dostal binomické jméno \"Majungatholus atopus\". Pozdější studie jeho fosílií však prokázaly, že \"Majungasaurus crenatissimus\" a \"Majungatholus atopus\" jsou identická zvířata, tudíž \"Majungatholus\" je dnes mladším synonymem rodu \"Majungasaurus\", který byl popsán o 24 let dříve.\n\n\"Majungasaurus\" byl poměrně velkým abelisauridním teropodem, dosahujícím délky kolem 6 metrů a hmotnosti asi 750 kilogramů. Podle jiných odhadů byl však tento teropod podstatně mohutnější a dosahoval délky 9 metrů a hmotnosti až kolem 1690 kilogramů.\n\n\n"}
{"id": "208572", "url": "https://cs.wikipedia.org/wiki?curid=208572", "title": "Eupen", "text": "Eupen\n\nEupen je město na východě Belgie v provincii Lutych ve Valonském regionu. Má přibližně 18 000 obyvatel.\n\nEupen je hlavní a největší město Německojazyčného společenství Belgie, které zahrnuje dalších osm obcí. Je také sídlem vlády a parlamentu Německojazyčného společenství. Obyvatelstvo je z 90 % germanofonní.\n\nMěsto leží u německých hranic přibližně 15 km od Cách a nedaleko oblasti Hautes Fagnes. Jeho nadmořská výška se pohybuje zhruba v rozmezí 250-350 m. Dělí se na Horní město (') s hlavními památkami a obchodními centry a Dolní město (') u řeky Vesdre.\n\nPrvní zmínka o Eupenu a kapli svatého Mikuláše ve vévodství Limburk pochází z roku 1213. Po bitvě u Worringenu roku 1288 bylo vévodství Limburk včetně Eupenu připojeno k vévodství Brabant. Roku 1387 se Brabant a Limburk staly majetkem Burgundska a téhož roku byl Eupen zcela vypálen během války s vévodstvím Geldern.\n\nRoku 1477 se Brabant a Limburk ocitly pod vládou Habsburků. Roku 1544 císař Karel V. udělil Eupenu právo pořádat dva trhy ročně. Po abdikaci Karla V. se stal Eupen součástí španělského Nizozemí. Roku 1674 získal Eupen městská práva a po utrechtském míru roku 1713 se Brabant a Limburk i s Eupenem dostaly do rukou rakouských Habsburků.\n\nRoku 1794 bylo město anektováno Francií a stalo se součástí departementu Ourte, prefektury Lutych a podprefektury Malmedy. Po Vídeňském kongresu roku 1815 byl Eupen připojen k Prusku a po podepsání Versailleské smlouvy roku 1919 se stal spolu s ostatními obcemi Východních kantonů součástí Belgie.\n\nVe městě se nachází fotbalový klub KAS Eupen.\n\n"}
{"id": "208573", "url": "https://cs.wikipedia.org/wiki?curid=208573", "title": "Émile Loubet", "text": "Émile Loubet\n\nÉmile Loubet (30. prosince 1838, Marsanne, Drôme – 20. prosince 1929, Montélimar, Drôme) byl francouzský politik, v roce 1892 několik měsíců předseda vlády a v letech 1899 až 1906 francouzský prezident.\n\nNarodil se v roce 1838. V roce 1863 získal doktorát z práv. Po pádu druhého císařství a nastolení třetí republiky v roce 1870 se stal vytrvalým podporovatelem Léona Gambetty a současně starostou Montélimaru. V roce 1876 byl za Montélimar zvolen do poslanecké sněmovny a rok později byl jako poslanec znovuzvolen – ačkoli v tom samém roce přestal být kvůli sporům s vládou starostou města.\n\nV roce 1885 vstoupil do Senátu. V letech 1887–1888 byl ministrem ve vládě Pierra Tirarda. V roce 1892 jej prezident a současně jeho osobní přítel Sadi Carnot požádal o sestavení nové vlády – tento kabinet však padl už po několika měsících v důsledku tzv. Panamské aféry. Sám Loubet se nicméně stal ministrem vnitra v nové vládě Alexandra Ribota.\n\nLoubetova reputace coby státníka a silného a srozumitelného řečníka postupně rostla, díky čemuž se v roce 1896 stal předsedou Senátu a v roce 1899 dokonce francouzským prezidentem – získal 483 hlasů, zatímco bývalý předseda vlády Jules Méline, jeho jediný vážný soupeř, získal pouhých 279 hlasů. Loubet tak v úřadu nahradil Félixe Faureho.\n\nPočátek jeho prezidentství ovlivňovaly dozvuky Dreyfusovy aféry, jemuž byl v roce 1899 po obnoveném procesu v Rennes uložen nový dlouholetý trest vězení; Loubet však tento trest na návrh ministra války markýza de Gallifet Dreyfusovi prominul. Dalším politickým tématem třetí republiky se stala odluka církve od státu; již v dubnu 1905 byl odvolán francouzský velvyslanec ve Vatikánu a v červenci téhož roku rozluku odhlasovala poslanecká sněmovna.\n\nLoubet zemřel v roce 1929 ve věku 90 let v Montélimaru.\n"}
{"id": "208577", "url": "https://cs.wikipedia.org/wiki?curid=208577", "title": "Létající rabín", "text": "Létající rabín\n\nLétající rabín je česká klezmerová hudební skupina z Prostějova. Kapela vznikla na podzim roku 2001 jako \"Klezmer quartet\". Od roku 2002 se jmenuje Létající rabín. Kapela se snaží o autentickou interpretaci klezmerové hudby s využitím kombinace tradičních a moderních žánrových postupů. Kapela absolvovala (od svého založení v roce 2001) mnoho desítek koncertů po celé České republice i v Evropě (Švédsko, Polsko, Slovensko i Slovinsko) a v březnu 2010 koncertovala také v USA (New York, Washington).\n\nV roce 2006 získali ocenění Krtek jako vítězové diváckého hlasování. Létající rabín je laureátem Mezinárodního folklorního festivalu Strážnice 2011, držitelem Ceny Olomouckého kraje 2011 a Ceny města Prostějova 2008.\n\n\n\n\n"}
{"id": "208581", "url": "https://cs.wikipedia.org/wiki?curid=208581", "title": "Al-Fárábí", "text": "Al-Fárábí\n\nAbú Nasr Muhammad ibn al-Farach al-Fárábí (známý také jako Alfarabius, Farabi, Abunaser, ; 870 Fáráb, Turkestán – 950, Damašek, Sýrie), arabský učenec zřejmě turkického původu, je první z významných představitelů arabské středověké filosofie; vynikl v mnoha oborech, zejména v logice, politické filosofii či teorii hudby.\n\nO jeho životě máme velmi málo zpráv; otázkou také zůstává, byl-li turkického či perského původu. Po roce 900 studoval v Bagdádu, kam tehdy prostřednictvím syrských křesťanů pronikly překlady Aristotela; jeho učiteli byli nestoriáni (Juhanná ibn Hajlán, Abú Bišr Mattá); al-Fárábí si osvojil aristotelismus a zejména logiku natolik, že byl zván „Druhým mistrem“ (rozuměj: po Aristotelovi). V Bagdádu Fárábí setrval 40 let. Pozdní léta prožil převážně v Halábu, zemřel roku 950 v Damašku.\n\nAl-Fárábího myšlení představuje originální syntézu aristotelské logiky s platónismem (zejména v politické filosofii), resp. novoplatónismem. Neklade myšlení dvou největších řeckých filosofů do kontrastu, naopak usiluje o jejich sladění (viz spis \"Kniha sladění názorů dvou myslitelů, božského Platóna a Aristotela\"), zejm. v kosmologii (teorie deseti separovaných intelektů) a gnoseologii. V politické filosofii nacházíme u al-Fárábího vzácnou konvergenci teoretického a praktického snažení (\"Názory obyvatel ctnostné obce\", \"Státníkovy aforismy\"); ve spise \"Platónova a Aristotelova filosofie\" rozlišuje na základě Platónovy \"Ústavy\" metodu Sókratovu a Thrasymachovu, přičemž uznává, že k přesvědčování a formování lidu je vhodnější Thrasymachova; filosof a vládce má pak ovládat obě. Al-Fárábí ovlivnil většinu pozdějších arabských myslitelů, včetně Avicenny, který mu vděčí za pochopení Aristotelovy \"Metafyziky\".\n\nAl-Fárábí překvapuje dodnes svým pohledem na náboženství. Vyznával totiž, že na světě je jen jedno jediné náboženství a veškeré náboženské systémy jsou pak jeho projevy. Všechna náboženství jsou pravdivá a zjevují se ve formách, které se přizpůsobují zvyklostem určitého regionu, respektive kultuře. V jeho pojetí šlo tedy o centrální ucelený systém náboženství, které se vztahují ke svému středu, jedinému Bohu, přičemž ale rozeznával míru vyzrálosti jednotlivých projevů v různých stádiích duchovní zralosti na cestě k Bohu a v různých plánech skutečnosti.\n\n"}
{"id": "208583", "url": "https://cs.wikipedia.org/wiki?curid=208583", "title": "Místopisné názvy podle rostlin", "text": "Místopisné názvy podle rostlin\n\nV minulosti byly mnoha místům dávána jména podle stromů, keřů a rostlin. Jedná se mnohdy o duplicitní názvy, nacházející se ve jménech sídel po celé České a Slovenské republice. Na rozdíl od stromů, pomálu byla lidská sídla nazývána podle rostlin. Také se jedná o názvy míst, které jsou pojmenovány dle jevů přírodních či jevů změněných člověkem v krajině. Pokud se jednalo o stromy, nejčastější jméno bylo podle nejobvyklejších druhů, jako je Český národní symbol lípa, dále pak bříza, buk a v neposlední řadě i dub, jako symbol síly. Ostatní, lidem známé stromy jsou však také zastoupeny.\n\nJiž v České hymně zaznívá, že bory šumí po skalinách… Jednalo se o lidská sídla, která byla již v minulosti, stejně jak dnes ukryta kdesi uprostřed hvozdů. Přirozeně se borovice vyskytovala v nepřístupných lesních a pohraničních oblastech.\nBor, Borohrádek, Borotice, Borotín, Borová, Borová Lada, Borovany, Borovina, Borovnice, Borovnička, Borovná, Borovník, Borovníky, Borovno, Bory.\n\nJelikož většinu rozlohy České republiky v minulosti pokrývaly smíšené lesy, zejména bukojedlové spolu s tisem, je i název odvozený podle buku velice častý. Bukové dřevo bylo pro svoji vytrvalost v klimatických podmínkách velice užívané a proto během věků byla většina bukových pralesů vykácena. Jako památka po jejich výskytu v daném místě většinou zůstaly většino již jen místopisné názvy.\n\nBuk, Bukov, Bukov, Bukovany, Bukovec, Bukovice, Bukovina, Bukovinka, Buková, Buková hora, Bučovice (rozcestník), Malá Bukovina.\n\nTaké rychle rostoucí bříza dala za vznik několika místům v České republice i na Slovensku. Stala se inspirací i pro básníky, jakými byl i Vítězslav Hálek a jeho dílo \"V Přírodě\".\n\nBřezí (rozcestník), Březina, Březina (okres Brno-venkov), Březinka, Březnice, Brezno, Březno, Březovice (rozcestník), Březová, Malé Březno, Malé Březno, Podbrezová, Horní Bříza, Česká Bříza.\n\nDíky své síle a tvrdosti byl dub odpradávna posvátným stromem, zejména u Keltů. Dubové dřevo bylo používáno k výrobě dubových sudů, podlah, lodí. Pro vysokou omlazovací schopnost dubových pařezů vznikaly pařeziny, z jejíchž výmladků bylo dřevo opět lidem využíváno.\n\nČerný Dub, Český Dub, Dub nad Moravou, Dubany, Dubenec, Dubice, Dubňany, Dubné, Dubovka, Dubová, Dubí (rozcestník), Doubek, Dubová hora\n\nHabr je většinou strom, pomálu se vyskytuje jako keř. I když dnes je hojně využíván spolu s bukem pro výstavbu živých plotů okolo lidských sídel.\n\nHabry, Habrovany, Habří, Habrová, Habrůvka.\n\nI tento domácí strom je zastoupen, ačkoliv jen v malém počtu.\n\nHruška, Hrušky (rozcestník), Hrušov, Hrušová, Hrušovany (rozcestník).\n\nJabloň se v názvech míst vyskytuje méně často.\n\nJablonec nad Nisou, Jablonné nad Orlicí, Jablonné v Podještědí, Jabloňov, Jablunkov.\n\nVelice běžný strom ve středoevropských podmínkách.\n\nJavorek, Javornice, Javornický potok, Javorník, Javoříčko.\n\nV dávných dobách před příchodem kulturních lidí a zemědělců tvořila jedle spolu s bukem souvislou oblast pralesů ve Střední Evropě.\n\nJedlina, Jedlová.\n\nLípa byla odpradávna symbolem dlouhověkosti, která mohla dosahovat až deseti lidských generací, až jednoho tisíce let.\n\nKamenice nad Lipou, Lipina, Lipiny, Lipka, Lipno, Lipná, Lipník, Lipovec, Lipová, Lipí, Lipňany, Lipnice, Lipůvka.\n\nStrom pěstovaný pro své plody\n\nLískovec.\n\nV místech okolo vodních ploch, řek a potoků bylo několik míst pojmenováno podle olše.\n\nOleška (rozcestník), Olešnice, Olešná, Olšanský rybník, Olšany (rozcestník), Olšanské hřbitovy, Olšina, Olší, Olšovice.\n\nDlouhověký strom, který nedosahuje obvyklých výšek stromů a často stovky let roste v podrostech bukojedlových pralesů se zanesl do názvů míst, v jejichž okolí rostl. Dnes je tis ve volné přírodě chráněný, protože se vyskytuje jen na nemnoha místech České a Slovenské republiky.\n\nTisová, Tisovec.\n\nNázev zřejmě podle výskytů jedlých plodů lísky či Ořešáku královského\n\nOřechov, Velký Ořechov, Ořešín.\n\nPravděpodobně i další názvy míst byly pojmenovány podle rostlin.\n\nDřínov, Makov, Ostružno, Růžov, Vřesina, Vřesovice, Květnov, Květinov, Křenov, Křenovice, Klokočí\n\nDalší místopisné názvy nejsou odvozeny od konkrétních rostlin, ale od rostlinných společenství (les, háj, hvozd, louka) nebo rostlinných částí (trn).\n\nHvozd (rozcestník), Hvozdec, Hvozdnice, Hvožďany, Háje (rozcestník), Krásný Les, Loukov, Loučka, Loučky, Loučná, Loukovice, Luhov, Luhy, Lukavec, Lukavice, Lukov, Luková, Lučice, Lužany, Lužice (rozcestník), Lužnice (rozcestník), Lužná, Mezilesí, Meziluží, Mrsklesy, Nová Louka, Nové Sady, Podhájí, Podlesí, Sadová, Trnová, Trnava (rozcestník), Trnávka, Trněný Újezd, Zahrádky, Zahájí, Záboří, Zálesí (rozcestník), Zálužice (rozcestník), Záluží.\n"}
{"id": "208587", "url": "https://cs.wikipedia.org/wiki?curid=208587", "title": "Green Bay (Wisconsin)", "text": "Green Bay (Wisconsin)\n\nGreen Bay je město ve státě Wisconsin, USA. Sídlí v něm správa okresu Brown County. Podle odhadů ze sčítání lidu z roku 2004 mělo 102 313 obyvatel. Leží v nejzazším bodě zátoky Green Bay, u ústí řeky Fox River, v nadmořské výšce 177 m n. m. Nachází se asi 180 km na sever od Milwaukee, největšího města státu.\n\nMěsto slouží jako přístav na Michiganském jezeře.\n\nPrvním Evropanem, který doputoval na místo dnešního města Green Bay byl francouzsko-kanadský průzkumník Jean Nicolet v roce 1634. V následujících letech existovala na místě osada známá jako \"La Baye\" nebo \"la Baie des Puants\". Roku 1671 byla zřízena jezuitská misie, roku 1717 přibyla pevnost. Pod britskou nadvládu se osada dostala roku 1761. Jak přibývalo britských usedlíků, používal se pro ni stále běžněji název Green Bay. Roku 1763 se stala součástí Spojených států amerických.\n\nRoku 1816 vybudovala armáda Spojených států na břehu řeky Fox River pevnost Fort Howard. První wisconsinské noviny, nazývané Green Bay Intelligencer, zde byly poprvé vydány roku 1833. Kolem roku 1850 měla obec 1923 obyvatel. Městský statut jí byl udělen roku 1854. Na železniční síť bylo město napojeno v 60. letech 19. století. Od roku 1868 je město sídlem biskupa římskokatolické diecéze Green Bay. Okolo roku 1950 mělo již 52 735 obyvatel.\n\nAustin Straubel International Airport je mezinárodní letiště na okraji Green Bay. Toto malé letiště je vzdáleno od města 15 minut. Hlavní letecké spojení má s Chicagem 8× denně, dále s Milwaukee, Minneapolis, Detroitem, Cincinnati a Marquette. Cesta autem trvá po mezistátní dálnici do Chicaga 3 hodiny, letecky 50 minut. Vzdálenost z Green Bay do největšího města státu Wisconsin, Milwaukee, je 180 km.\n\nNejpopulárnějším sportem v Green Bay je americký fotbal, místní tým Green Bay Packers hraje celostátní ligu NFL. Packers hrají na stadionu Lambeau Field s kapacitou téměř 70 tisíc diváků. Dalšími oblíbenými sporty jsou zde hokej, baseball, rybaření a golf.\n"}
{"id": "208588", "url": "https://cs.wikipedia.org/wiki?curid=208588", "title": "Green Bay", "text": "Green Bay\n\nGreen Bay může být:\n\n"}
{"id": "208589", "url": "https://cs.wikipedia.org/wiki?curid=208589", "title": "Johannes Stark", "text": "Johannes Stark\n\nJohannes Stark (15. dubna 1874, Schickenhof, Bavorsko – 21. červen 1957) byl německý fyzik a nositel Nobelovy ceny za fyziku (1919) za objev Dopplerova jevu u kanálových paprsků a štěpení spektrálních čar.\n\n\n\n"}
{"id": "208591", "url": "https://cs.wikipedia.org/wiki?curid=208591", "title": "Hove", "text": "Hove\n\nHove je město na jižním pobřeží Anglie rozkládající se bezprostředně na západ od Brightonu. Spolu s ním a několika malými vesnicemi vytváří jednu konurbaci. Brighton a Hove byly spojeny do jedné správní jednotky \"Brighton and Hove\" jako součást správní reformy z roku 1997. V roce 2000 toto sdružení obdrželo status města.\n\nV 19. století v průběhu stavebních prací v okolí \"Palmeira Square\" byla dělníky objevena pohřební mohyla. Stáří tohoto naleziště bylo určeno do roku 1200 př. n. l. V této asi 6 m vysoké mohyle byl mezi jinými předměty i \"Hoveský jantarový šálek\". Byl vyroben z průsvitného červeného baltického jantaru a velikostí odpovídá běžným čínským šálkům na čaj. Artefakt tohoto poháru je umístěn v místním muzeu.\n\nZ období 16. století pochází \"Hangleton Manor\", velmi zachovalý kamenný statek. Předpokládá se, že byl postaven okolo roku 1540 pro Richarda Bellinghama, který zastával po dvě období funkci šerifa. Jeho iniciály jsou vyryty na krbu a jeho erb je několikrát zobrazen v omítce stropu. Budova je nyní využívána jako restaurace a je obklopena bytovou zástavbou z 20. století.\n\nBrunswické panství stojící na pobřeží na východě města je bývalý regentský dům. Oblast, ve které se panství nachází, byla na počátku 19. století v době vlivu Jiřího IV. budována jako módní lázeňské středisko. Panství původně mělo svou vlastní ochrannou stráž, jezdeckou školu a divadlo. Dále na západ vytváří pobřeží hranici pro ulice, které jsou pojmenovány číselnou řadou s \"First Avenue\" jako ukázkou ulice obklopené okázalými viktoriánskými vilami. Široké bulváry v Hove kontrastují s rušnými ulicemi v Brightonu, ačkoli mnoho původních vil bylo rekonstruováno na bytové jednotky.\n\nVýstavba obytných domů v 50. létech 20. století byla soustředěna na západ od města v oblasti \"Hangelton\" a \"Knoll\". Jednalo se především o terasovité domy a dvojdomky stavěné s podporou města.\n\nPobřeží a pláže, začínající několik set metrů od západního mola v Brightonu, se v poslední době staly velmi módními po poklesu zájmu na počátku 20. století. Totéž platí o domech postavených v 50. létech, které jsou velmi žádané a jejich cena roste.\n\nCentrum města prošlo na konci 90. let 20. století částečnou rekonstrukcí jejíž součástí byla i úprava části populární \"George Street\" na zónu pro pěší. Malé obchody byly nedávno spojeny prvním velkým obchodním supermarketem postaveným v centru města (Tesco), vybudovaným na místě původního plynojemu a oblasti, kde vždy působily malé místní obchody a malé provozovny velkých značek.\n\nHove je vybaveno rozsáhlým dopravním systémem zahrnujícím autobusové spojení do všech obvodů, monitoring autobusů dostupný prostřednictvím internetu, vybavení některých zastávek monitory (systém integrovaný z Brightonem) a taxislužbou schopnou dopravovat cestující v rámci obou měst Brightonu i Hove.\nVe městě se nacházejí dvě železniční stanice \"Hove\" a \"Aldrington\". Ze stanice Hove vyjíždějí spoje po hlavním tahu směrem na Brighton a dále na Londýn. Nachází se na trase \"West Coastway Line\", podobně jako stanice Aldrington. Cesta vlakem z Hove do Brightonu trvá pouze několik minut.\n\nV Hove se nachází mnoho základních škol a tři hlavní centra středního školství – \"Cardinal Newman Catholic School\", \"Hove Park Secondary School\" a \"Blatchington Mill Secondary School\".\n\n\"Brighton, Hove and Sussex Sixth Form College\" splou s \"Connaught Centre\", \"Hove Park Sixth Form Centre\" a \"Blatchington Mill Sixth Form College\" přestavují zástupce vysokoškolského vzdělání ve městě.\n\nPozoruhodností vzdělávacího systému v Hove je velké množství škol nabízejících studium anglického jazyka pro zahraniční studenty.\n\nDomovským stadiónem \"Sussex County Cricket Club\" je \"County Cricket Ground\" v Hove. Je využíván pro zápasy v rámci hrabství i utkání na národní nebo mezinárodní úrovni. \"King Alfred Centre\", odpočinkové a sportovní centrum s plaveckým bazénem u pobřeží, v současné době prochází rekonstrukcí, která bude znamenat, že Hove bude prvním městem, které bude mít stavbu navrženou známým kanadským architektem Frankem Gehrem.\n\n"}
{"id": "208595", "url": "https://cs.wikipedia.org/wiki?curid=208595", "title": "Libkovice", "text": "Libkovice\n\nLibkovice () je jméno bývalé obce, která se nacházela v severozápadních Čechách v okrese Most. Obec ležela podél Lomského potoka zhruba 1,5 km severovýchodně od obce Mariánské Radčice v nadmořské výšce 251 metrů. Výměra k. ú. Libkovice u Mostu činí 748 ha. Libkovice jsou posledním souvislým sídelním útvarem v této oblasti, který byl zlikvidován kvůli těžbě hnědého uhlí. Ke zboření obce došlo přes silný odpor občanské společnosti (Hnutí DUHA, Greenpeace aj.) v roce 1992. Poslední pozůstatek po obci – kostel sv. Michaela – byl srovnán se zemí o deset let později. V prostoru k těžbě nakonec nikdy nedošlo. Dnes jsou Libkovice jako místní část a katastrální území součástí obce Mariánské Radčice.\n\nPrvní písemná zmínka o obci pochází již z roku 1186 v listině knížete Bedřicha. V roce 1209 potvrdil pražský biskup Daniel oseckému klášteru desátky z Libkovic. Opat tohoto kláštera Slavko koupil kolem roku 1240 od Hrabišiců část vsi s příslušenstvím, které tvořily dva mlýny, vinice, les a rybník. Ves pak zůstala v majetku kláštera až do zrušení poddanství v roce 1848.\n\nPo roce 1850 se Libkovice staly osadou Mariánských Radčic, ale posléze se osamostatnily. V letech 1850-1896 byly součástí okresu Teplice, v letech 1896-1960 se nacházely na území okresu Duchcov a od roku 1960 jsou součástí okresu Most.\n\nTradiční obživou obyvatel bylo zemědělství, především chov dobytka. Teprve v poslední třetině 19. století došlo v okolí k rozvoji uhelného dolování a tím i k demografickým a ekonomickým změnám v Libkovicích. V roce 1884 byl otevřen důl \"Kaisergrube\" u Mariánských Radčic, roku 1889 \"Jan I\" v Lomu a další. Rostl počet obyvatel a tradiční německá obec se začala novými příchozími z vnitrozemí počešťovat. Učitelem a významným organizátorem života zdejší české menšiny byl tehdy Václav Freiman, pozdější poslanec parlamentu a prvorepublikový předseda okresní správní komise v Duchcově.\n\nBěhem 1. republiky zde vznikla cihelna, sklárna a továrna na keramické zboží. Během druhé světové války byl v Libkovicích zřízen zajatecký tábor. Po válce tento tábor sloužil jako sběrný pro osoby určené k odsunu. Byli zde zadržováni rovněž němečtí cisterciáčtí mniši z blízkého Oseka (včetně opata Eberharda Harzera), kteří byli určeni k odsunu ač během celé války se nijak neprovinili. Do roku 1989 byla v Libkovicích věznice.\n\nV roce 1987 bylo rozhodnuto o demolici obce, kterou nezvrátily ani společenské změny po roce 1989. Úřady vydaly demoliční výměr jen několik měsíců po revoluci a podstatná část obce byla navzdory protestům postupně zbořena v letech 1991-1993, aby uvolnila prostor pro rozšíření těžby uhlí státního podniku Doly Hlubina. Osud obce neodvrátila ani blokáda, konaná zde od 1. prosince 1992. Ještě v prosinci si přijel situaci na místo samé prohlédnout i prezident Václav Havel. Po tříměsíčním zákazu bourání vydaném tehdejším ministrem průmyslu a obchodu Vladimírem Dlouhým byl v květnu 1993 vydán opětovný příkaz k demolicím. Následovala jej vyhrocenější blokáda, při níž došlo i k fyzickým konfrontacím. Na základě těchto událostí byl ředitel státního podniku Doly Hlubina pan Stružka ministrem Dlouhým odvolán a až do října 1993 se nebouralo. 13. října 1993 zbouraly buldozery podstatnou část libkovické hlavní ulice, po nichž následoval další, neúspěšný pokus o blokádu. Nového roku se dočkal jen kostel a dalších 15 domů. Kostel byl navzdory slibu nového vlastníka Mostecké uhelné, že jej zachová a nechá zastřešit, v srpnu 2002 nakonec stržen rovněž. Spor o zbourání Libkovic a zdejší blokáda se staly jednou z formujících událostí soudobého českého ekologického hnutí. Po tamním neúspěchu se pozornost občanských sdružení přesunula na obce, jež jsou další v řadě - zejména na město Horní Jiřetín.\n\nParadoxně se uhlí v těchto místech nikdy netěžilo, protože se území bývalé obce nachází již za hranicí dobývacího prostoru stanoveného územními limity těžby schválenými českou vládou v roce 1991.\n\nBourání obce a boj místních obyvatel za její záchranu zachytil fotograf Ibra Ibrahimovič v seriálu černobílých fotografií nazvaným \"Libkovice, svědomí severu\". Jeho snímky jsou také součástí knihy \"Libkovice: Zdař bůh\".\n\n\n\n\n\n"}
{"id": "208615", "url": "https://cs.wikipedia.org/wiki?curid=208615", "title": "Jean-Paul Belmondo", "text": "Jean-Paul Belmondo\n\nJean-Paul Belmondo, ve Francii přezdíván Bébel (* 9. dubna 1933 Neuilly-sur-Seine), je francouzský divadelní a filmový herec.\n\nNarodil se v Neuilly-sur-Seine, západně od Paříže jako syn francouzského sochaře Paula Belmonda a malířky Madeleine Reinaud-Richard. Jeho prarodiče pochází z Itálie. Studoval na Conservatoire National Superieur d’Art Dramatique (CNSAD). Na studiích se mu sice příliš nedařilo, zato v sobě objevil vášeň pro box a fotbal.\n\nPo několika menších divadelních představeních v roce 1957 debutoval v televizním filmu \"Pěšky, na koni a vozem\" (\"À pied, à cheval et en voiture\"; 1957) Scény, ve kterých se měl objevit, byly z filmu vystřiženy ještě před jeho uvedením.\n\nJeho zlomovou rolí se stala postava Michela Poiccarda alias Laszla Kovacse ve filmu \"U konce s dechem\" (1960) Jeana-Luca Godarda z roku 1960, která jej učinila hlavním představitelem francouzské nové vlny. Dále si zahrál například ve filozoficky laděném snímku režiséra Jean-Pierre Mellvilla \"Kněz Léon Morin\" (1961) nebo v kriminálním příběhu \"Práskač\" (1963).\n\nRolí Adriena Dufourqueta ve filmu \"Muž z Ria\" (1964) se začal přeorientovávat na komerční produkce, především komedie a akční filmy. Za nedodržení smlouvy u filmu \"Borsalino\" (1970) se soudil a tak se téměř 30 let neobjevil po boku Alaina Delona. Do poloviny osmdesátých let byly pro něj typické buď role neodolatelných a šviháckých dobrodruhů nebo o něco cyničtějších hrdinů. Do roku 1986 byl jednou z hlavních kasovních francouzských hvězd. Byl známý tím, že se při riskantních filmových scénách nenechával zastupovat kaskadéry.\n\nS postupujícím věkem začal dávat přednost divadelním prknům, kde byl velmi úspěšný. Po vzoru Alaina Delona založil svoji vlastní produkční společnost Cerito, nazvanou podle dívčího jména jeho babičky. V roce 1989 byl za svůj výkon v komediálním dramatu \"Cesta zhýčkaného dítěte\" (1988) oceněn Césarem. Je také držitelem Řádu čestné legie, nejvyššího francouzského státního vyznamenání.\n\n17. května 2011 obdržel na Filmovém festivalu v Cannes Zlatou palmu za celoživotní dílo, konkrétně za \"„oslnivý talent a úspěšnou hereckou dráhu“\".\n\nBelmondův otec Paul se narodil v Alžíru v chudé rodině tzv. \"pieds-noirs\", kteří se do Alžírska přistěhovali v 19. století z Itálie. \n\nByl dvakrát ženatý a má tři děti. Se svojí první ženou Elodií Constantin se oženil 4. prosince 1953 a měli spolu dcery Patricii (zemřela 1994 při požáru) a Florence a syna Paula. Jejich manželství skončilo v roce 1965 rozvodem. Poté měl vztah se svými hereckými kolegyněmi Ursullou Andress a Laurou Antonelli. Znovu se však oženil až v roce 2002. Jeho v pořadí druhá manželka Natty Belmondo mu v roce 2003 porodila další dceru, rozvedli se v roce 2008. Žádné z jeho dětí se nevydalo na hereckou dráhu, ačkoliv syn Paul se objevil v epizodní roli ve filmu \"Cesta zhýčkaného dítěte\".\n\nV létě roku 2001 jej při pobytu na Korsice zasáhla mozková příhoda, po které strávil následujících šest dní v kritickém stavu v pařížské nemocnici. Od této doby se přestal objevovat jak v divadle, tak na televizní obrazovce. Ve filmu se objevil až v roce 2008 v komorním snímku \"Muž a jeho pes\".\n\n"}
{"id": "208626", "url": "https://cs.wikipedia.org/wiki?curid=208626", "title": "Jan Beránek", "text": "Jan Beránek\n\nJan Beránek (* 11. ledna 1970) je český ekologický aktivista, publicista a politik, věnující se převážné problematice klimatických změn, energetické politiky a jaderné bezpečnosti ve vztahu k trvale udržitelnému rozvoji.\n\nBěhem studia na Gymnáziu Koněvova (dnes Vídeňská) navštěvoval Kurs mladých astronomů na Hvězdárně a planetáriu M. Koperníka v Brně. Po jeho absolvování jako dobrovolník provázel veřejnost u dalekohledů při prohlídkách nočního nebe.\n\nV letech 1988–1990 studoval fyziku na Univerzitě Jana Evangelisty Purkyně v Brně (nyní Masarykově univerzitě), avšak záhy po politických změnách v listopadu 1989 studium přerušil a začal se plně věnovat ekologickému aktivismu v Hnutí DUHA, které počátkem onoho roku založil spolu s přítelem Jakubem Patočkou.\n\nOd roku 1993 do roku 1995 na téže univerzitě navštěvoval studium sociologie, zejména kvůli přednáškám profesorů Jaroslava Mezníka, Jana Kellera a Hany Librové, avšak po zásadní změně orientace katedry (ze sociologie kvalitativní na sociologii kvantitativní) studium ukončil a plně věnoval svůj čas veřejné činnosti a práci v neziskových organizacích.\n\nV 90. letech publikoval řadu studií a analýz věnujících se energetické politice a rizikům jaderné energetiky, některé z nich byly psány na objednávku Federálního shromáždění (\"Energii Československu, ne Československo energii!\") nebo sdružení měst a obcí v regionu jaderné elektrárny Temelín. Většina jeho textů vycházela v časopise Poslední generace (nyní Sedmá generace). V této době byl také třikrát vystoupil jako expert v panelu na slyšeních v Evropském parlamentu.\n\nStal se jedním z vůdčích osobností hnutí proti dostavbě jaderné elektrárny Temelín, a to v rámci Hnutí DUHA i jako iniciátor akcí občanské neposlušnosti (blokád staveniště jaderné elektrárny Temelín).\n\nV roce 2002 odešel z Hnutí DUHA, kde v té době působil jako ředitel, a začal se věnovat stranické politice. Vstoupil do Strany zelených a v dubnu 2003 byl zvolen jejím předsedou. Následující dva roky se pod jeho vedením straně podařilo restrukturalizovat historické dluhy a stabilizovat finance, vybudovat neexistující regionální struktury ve všech krajích. Navenek se strana prezentovala progresivním programem \"Vize ekologické demokracie\" a zaznamenala volební úspěchy, kdy získala historicky první mandáty v krajských a senátních volbách. V září 2005 byl Jan Beránek na sjezdu poražen skupinou kolem Martina Bursíka a ztratil v ní vliv. (V roce 2010 přestal platit členské příspěvky a následně zaniklo i jeho členství ve straně.)\n\nMezi roky 2005 a 2010 působil jako ředitel české pobočky Světového informačního servisu pro energetiku (WISE) a koordinoval občanskou iniciativu Stop přehradě, která v Česku úspěšně vystoupila proti megalomanským plánům na výstavbu několika set přehrad a podařilo se jí tyto plány výrazně redukovat, jakož i zásadně snížit dopady, které měly na územní rozvoj dotčených obcí.\n\nOd roku 2005 rovněž pracoval jako koordinátor klimaticko-energetické kampaně Greenpeace ve střední Evropě (Slovensko, Polsko, Maďarsko). Následně se od června 2007 přesunul do ústředí Greenpeace International v Amsterdamu. Zde zpočátku vedl globální projekt zaměřený na jadernou energetiku, od roku 2010 je vedoucím týmu energetické kampaně.\n\nV rámci své práce se mimo jiné věnuje radiační bezpečnosti. Vedl výzkumné týmy ve Španělsku i v Japonsku, nejprve po velkém zemětřesení roku, které roku 2007 postihlo jadernou elektrárnu Kašivazaki-Kariva v prefektuře Niigata, a později po těžké havárii elektrárny Fukušima březnu 2011 i v prefektuře Fukušima. Na jaře 2011 stál v čele světového krizového štábu Greenpeace, který reagoval na jadernou havárii ve Fukušimě.\n\nV červnu 2013 absolvoval s nejlepším možným hodnocením kurs radiační ochrany pořádaný nizozemským Reaktorovým institutem Technické univerzity v Delftu.\n\nDříve publikoval v časopisech Poslední generace (později Sedmá generace) a Literární noviny. Od roku 2007 umísťuje většinu svých českých textů na vlastní blog na portálu Aktuálně.cz a od prosince 2009 píše česky pro Deník Referendum.\n\n\n"}
{"id": "208632", "url": "https://cs.wikipedia.org/wiki?curid=208632", "title": "Operkulum", "text": "Operkulum\n\nOperkulum je víčko, které uzavírá ústí schránek předožábrých (Prosobranchia) plžů. Je vápenité a je trvale přirostlé k tělu v zadní části hřbetu. Plicnatí plži operkulum nemají a proto v případě nepříznivých podmínek (na zimní nebo na letní spánek) vytvářejí na uzavření ulity dočasné víčko zvané epifragma.\n"}
{"id": "208637", "url": "https://cs.wikipedia.org/wiki?curid=208637", "title": "Armand Fallières", "text": "Armand Fallières\n\nClément Armand Fallières (6. listopad 1841, Mézin, Lot-et-Garonne – 22. červen 1931, tamtéž) byl francouzský politik a prezident v letech 1906 až 1913.\n\n"}
{"id": "208638", "url": "https://cs.wikipedia.org/wiki?curid=208638", "title": "Raymond Poincaré", "text": "Raymond Poincaré\n\nRaymond Poincaré [\"rémo puekaré\"] (20. srpen 1860, Bar-le-Duc – 15. října 1934, Paříž) byl francouzský konzervativní a nacionalistický politik, prezident Francouzské republiky v letech 1913 až 1920 a předtím i poté celkově třikrát premiér. Byl bratrancem matematika Henriho Poincaré.\n\nV roce 1870, když byl Poincaré 10 let starý, bylo jeho rodné město Bar-le-Duc během prusko-francouzské války obsazeno nepřátelským vojskem, což pravděpodobně negativně ovlivnilo jeho pozdější postoj k Německé říši.\n\nPoincaré vystudoval práva na pařížské univerzitě Sorbonne a poté pracoval jako advokát. Jeho manželkou se stala Henriette roz. Benucci (* 8. května 1858). \n\nV roce 1887 byl zvolen do poslanecké sněmovny za departement Meuse. V letech 1890 až 1892 se profiloval jako znalec při projednávání státního rozpočtu, přičemž vynikl jako zprostředkovatel mezi různými politickými tábory.\n\nPředsedou rady ministrů (\"président du Conseil des ministres\") se poprvé stal 21. ledna 1912. Po roce působení v čele vlády byl zvolen 10. prezidentem Francouzské republiky a dne 18. února 1913 uveden do tohoto úřadu. Zůstal hlavou státu po celou dobu první světové války až do 17. ledna 1920. Již 15. ledna 1922 vystřídal socialistického politika Aristida Brianda v úřadě premiéra a zůstal jím do 8. června 1924. Po mezihře s premiérem Édouardem Herriotem se Poincaré vrátil do této funkce dne 23. července 1926 a zůstal premiérem do 29. července 1929. Ve věku 68 let pak odešel do politické výslužby.\n\nBěhem červencové politické krize v Evropě roku 1914 odcestoval Poincaré spolu s premiérem Reném Vivianim do Petrohradu. Zde dal představitelům Ruského impéria „slavnostní příslib závazků“, které vyplývaly ze spojenectví obou zemí. To posílilo cara Nikolaje II. a ruskou vládu v jejich odhodlání pomoci Srbsku, které bylo po atentátu v Sarajevě ohrožováno Rakouskem-Uherskem. Týden poté vyhlásilo Rusko generální mobilizaci, po které mu Německá říše vyhlásila válku. Poincaré se po celou dobu trvání první světové války rozhodně zasazoval pro její pokračování ze strany Francie a jejích spojenců až do vítězného konce.\n\nJako prezident podepsal Poincaré dne 4. června 1917 dekret o založení polské Modré armády ve Francii, což byl významný krok na cestě k obnovení Polska jako samostatného státu.\n\nPrezident vydal 16. prosince 1917 dekret, kterým prohlásil nově vznikající legionářské vojsko ve Francii za \"samostatnou československou armádu\". \n"}
{"id": "208639", "url": "https://cs.wikipedia.org/wiki?curid=208639", "title": "Paul Deschanel", "text": "Paul Deschanel\n\nPaul Deschanel (13. únor 1855, Schaerbeek, Brusel – 28. duben 1922, Paříž) byl francouzský politik a prezident. V roce 1899 byl zvolen jedním ze 40 členů Francouzské akademie.\n\nPrezidentem byl jen od 18. února do 21. září 1920. Krátce po zvolení do úřadu u něj propukla závažná duševní porucha. Byl mj. několikrát viděn, jak se koupe v kašně a šplhá na stromy v zahradě Elysejského paláce. Nakonec byl nucen ještě stejného roku rezignovat. Po tříměsíční léčbě v sanatoriu v Rueil-Malmaison byl v lednu 1921 těsně zvolen senátorem a tento úřad zastával až do své smrti o rok později. Pohřben je na hřbitově Montparnasse.\n\nMezi jeho hlavní díla patří:\n"}
{"id": "208640", "url": "https://cs.wikipedia.org/wiki?curid=208640", "title": "Gaston Doumergue", "text": "Gaston Doumergue\n\nGaston Doumergue (1. srpen 1863, Aigues-Vives, Gard – 18. červen 1937, tamtéž) byl francouzský politik a prezident v letech 1924 až 1931.\n"}
{"id": "208641", "url": "https://cs.wikipedia.org/wiki?curid=208641", "title": "Paul Doumer", "text": "Paul Doumer\n\nPaul Doumer (22. březen 1857, Aurillac, Cantal – 7. květen 1932, Paříž) byl francouzský politik a prezident v letech 1931 až 1932. Byl členem Radikálně socialistické strany (liberálně levicová republikánská strana založená v roce 1901), avšak s postupem kariéry tíhl k pravicové politice. Dne 6. května 1932 byl na něj den před parlamentními volbami spáchán úspěšný atentát Pavlem Gorgulovem.\n"}
{"id": "208642", "url": "https://cs.wikipedia.org/wiki?curid=208642", "title": "Albert Lebrun", "text": "Albert Lebrun\n\nAlbert Lebrun (29. srpen 1871, Mercy-le-Haut, Meurthe-et-Moselle – 6. březen 1950, Paříž) byl francouzský politik a prezident v letech 1932 až 1940.\n"}
{"id": "208644", "url": "https://cs.wikipedia.org/wiki?curid=208644", "title": "Ioánnina", "text": "Ioánnina\n\nIoánina (, , , či ) je město ležící v severozápadní části Řecka v nadmořské výšce 480 m. Ioánina je hlavním městem kraje (prefektury) Epirus. Ve městě žije asi 112 486 obyvatel (2001) a patří tak do první desítky nejlidnatějších řeckých měst. Město je položené na západním břehu jezera Pamvotis a nachází se 450 km severozápadně od Atén a asi 100 km západně od Soluně.\n\nNázev města se odvozuje od kláštera sv. Jana (Ágios Ioánnis), na jehož pozemcích vznikla ve středověku osada – zárodek budoucího města. Město je v současnosti sídlem univerzity a důležitou železniční křižovatkou, přesto si dodnes udržuje balkánský a turecký kolorit. Má zachovalé historické městské jádro s úzkými uličkami.\n\nPrvní zprávy o Ioánnině jsou už ze 7. stol. př. n. l. Již v roce 1085 byla opevněna a v polovině 14. století se dokonce stala sídelním městem srbských knížat, když Štěpán Dušan dobyl severní Řecko. O rok později se prohlásil srbským a řeckým králem. V roce 1431 podlehla Ioánnina turecké invazi. Dobu svého největšího rozkvětu prožila v letech 1788–1822, kdy byla sídlem tureckého guvernéra paši Aliho z albánské Tepelene, jenž odtud ovládal část dnešního Řecka a Albánie fakticky nezávisle na sultánovi. Turecký vládce však nakonec město oblehl a Aliho pašu donutil ke kapitulaci. Když se Ali odebral k jednání o příměří do kláštera sv. Panteleimona na ostrůvku ležícím uprostřed jezera, dal jej sultán zabít. Součástí novodobého řeckého státu se Ioanina stala v roce 1913.\n\nMěstu dominuje stará pevnost (citadela Frúrion) na mysu vybíhajícím do jezera. Odkud je velkolepý rozhled na jezero se zmíněným ostrůvkem s kláštery a do dálky na mohutnou hradbu pohoří Pindos. Citadela byla založena ve 13. století, ale podstatného rozšíření a modernizace se dočkala až za Alího paši kolem roku 1815. V severní části areálu stojí mešita, s původní výzdobou kupole, postavená Aslanem pašou v roce 1618. Dnes zde sídlí Etnografické muzeum. V pevnosti se nachází i Byzantské muzeum se sbírkou ikon, uměleckých řemesel a zejména kovotepectví, kterým se město proslavilo.\n\nNa východním cípu poloostrova, již mimo citadelu, se poblíž kostela Ágii Anárgyri nachází mauzoleum Alího paši. Po boku manželky Emine leží však jen část pašových ostatků, zatímco uťatá hlava skončila kdesi v Istanbulu.\n\nNejvýznamnějším ze sedmi klášterů, které byly postaveny ve 13. století, je Moní Ágiu Pantelímonos, kde byl roku 1822 popraven Alí paša.\n\n"}
{"id": "208655", "url": "https://cs.wikipedia.org/wiki?curid=208655", "title": "Ermupoli", "text": "Ermupoli\n\nErmupoli ( , starořecky Ἑρμούπολις, \"Hermúpolis\", „Hermovo město“) je obecní jednotka, komunita, město a přístav ležící na řeckém ostrově Syros ve střední části Egejského moře. Je součástí obce Syros-Ermupoli v regionální jednotce Syros a kraji Jižní Egeis, jehož je hlavním městem. Do roku 2011 bylo samostatnou obcí. Nachází se ve východní části ostrova u pobřeží. Na severu a západě sousedí s obecní jednotkou Ano Syros a na jihu s obecní jednotkou Poseidonia. Je jednou ze tří obecních jednotek na ostrově.\n\nV obecní jednotce žilo v roce 2011 13 737 obyvatel, z čehož připadalo 11 407 na stejnojmennou komunitu a obec. Obecní jednotka Ermupoli od roku 2011 zahrnuje 2 komunity. V závorkách je uveden počet obyvatel komunit a sídel.\n\n\n"}
{"id": "208661", "url": "https://cs.wikipedia.org/wiki?curid=208661", "title": "Nazí plži", "text": "Nazí plži\n\nNazí plži je obecné označení pro plže, jejichž ulita buď zcela zmizela, nebo je zakrnělá, malá a umístěná uvnitř těla. Ztráta ulity je odvozeným znakem, který je společný všem nahým plžům, nicméně v průběhu evoluce plžů se objevuje vícekrát nezávisle na sobě a nazí plži jsou proto polyfyletickou skupinou.\n\nNazí plži jsou suchozemští i mořští. Z mořských jsou největší skupinou podřád nahožábří plži (Nudibranchia). Nicméně další informace v tomto článku se týkají zejména suchozemských nahých plžů.\n\nZ hlediska člověka jsou někteří nazí plži škůdci kulturních i okrasných rostlin.\n\nNazí plži a kromě druhotné ztráty ulity se příliš neliší od obecného schématu stavby těla těchto živočichů. Mají červovité tělo, které je rozlišeno na hlavu, nohu a útrobní vak na přední straně hřbetu, který je krytý štítkem, někdy i se zbytky schránky. Dýchají plicními vaky, které jsou tvořené prokrvenou stěnou plášťové dutiny, ta se otevírá na povrch těla dýchacím otvorem zvaným pneumostom, jehož umístění se liší u jednotlivých skupin nahých plžů a může tak být vhodným rozlišovacím znakem. Všichni suchozemští nazí plži patří mezi stopkooké plže, mají tedy dva páry tykadel, z nichž první kratší pár slouží jako hmatové ústrojí a druhý nese oči. Největším suchozemským nahým plžem na světě je slimák popelavý (\"Limax cinereoniger\") dorůstající výjimečně až 30 cm.\n\nRedukce ulity probíhala různě a v různé intenzitě a tak lze u plžů najít celou škálu zmenšování ulit. Např. u čeledi plzákovití je ulita redukovaná jen na vápencová zrna, u čeledi slimákovití je zachovalá vnitřní vápencová destička (viz obrázek v taxoboxu).\n\nV důsledku ztráty ulity jejich těla snadněji vysychají a nazí plži proto potřebují ke svému vývoji a životu vlhké prostředí. Jsou aktivní v noci, kdy se živí částmi rostlin, jinak se schovávají v půdě a na stinných a vlhkých místech. Jsou to hermafroditi, slizovitá vajíčka kladou do půdy. Množí se v průběhu celého vegetačního období a mohou mít dvě i více generací do roka.\n\nNazí plži mají množství přirozených nepřátel, jsou potravou řady ptáků, krtků, ježků, ještěrů, hlavně slepýše křehkého, ropuch i skokanů či střevlíků. Jejich vajíčka požírá např. dravý plž skelnatka drnová (\"Oxychilus cellarius\"). Jako další prostředky biologického boje lze použít hlístice \"Phasmarhabditis hermaphrodita\" nebo larvy vláhomilky vroubené (\"Tetanocera elata\"). Nesnáší aromatické siličnaté rostliny, jako je hořčice, kerblík, lichořeřišnice, řeřicha zahradní a hluchavkovité (šalvěj, tymián, levandule, yzop aj.)\n\n\"Hlavní článek: škodliví plži\"\n\nNazí plži jsou všežravci nebo býložravci, živí se listy rostlin, plodnicemi hub a rozkládajícím se rostlinným materiálem. Zvláště za teplého, vlhkého a deštivého počasí, většinou pak na jaře a na podzim, se mohou přemnožit a pak páchají škody na polích i na zahradách.\n\nZpůsobují škody v porostech ozimé řepky, ozimých obilnin, cukrové řepy i máku. V zahradách pak škodí na zeleninových záhonech, zvláště na košťálové zelenině nebo salátu. Dostávají se i do skleníků a okusují také okrasné rostliny.\n\nNejčastějším škůdcem je drobný slimáček síťkovaný (\"Deroceras reticulatum\") a slimáček polní (\"Deroceras agreste\"), na polích se někdy vyskytuje i slimáček hladký (\"Deroceras leave\"). Z rodu plzák (\"Arion\") se na polích, zahradách i ve sklenících objevuje plzák hnědý (\"Arion subfuscus\"), plzák obecný (\"Arion distinctus\"), plzák lesní (Arion rufus), plzák žlutopruhý (\"Arion fasciatus\") plzák žíhaný (\"Arion circumscriptus\") a nebezpečný plzák španělský (\"Arion lusitanicus\"), který byl do Česka a prakticky celé Evropy zavlečený z Pyrenejského poloostrova, nemá zde příliš přirozených nepřátel a v příhodných podmínkách se kalamitně množí. Na skladovaném ovoci, zelenině nebo bramborách škodí slimák největší (\"Limax maximus\").\n\n\n\n\n\n\n\n"}
{"id": "208673", "url": "https://cs.wikipedia.org/wiki?curid=208673", "title": "Šinano (1944)", "text": "Šinano (1944)\n\nŠinano (: 信濃) byla japonská válečná loď, sloužící v císařském námořnictvu za druhé světové války. Původně byla rozestavěna jako v pořadí třetí bitevní loď třídy \"Jamato\", později byla přestavěna a v roce 1944 dokončena jako letadlová loď. Pojmenována byla podle staré japonské provincie Šinano. Těsně po zařazení do služby byla – ještě ne zcela dokončená – ráno 29. listopadu 1944 potopena ponorkou USS \"Archerfish\" (SS-311). Zachráněno bylo přes tisíc námořníků a civilistů a 1 435 přišlo o život, včetně kapitána. Zůstává největší válečnou lodí potopenou ponorkou.\n\nStavba \"Šinano\" začala v květnu 1940, ale během léta 1941 byla přerušena, aby byla ušetřena pracovní síla a zdroje před japonským vstupem do války. Po katastrofální ztrátě čtyř letadlových lodí (\"Akagi\", \"Kaga\", \"Hirjú\", \"Sórjú\") v bitvě u Midway, byla \"Šinano\" vybrána jako vhodná pro přestavbu na letadlovou loď. Byla největší letadlovou lodí až do doby, než byla o 11 let později zavedena americká třída \"Forrestal\".\n\n\"Šinano\" byla projektována jako podpůrná letadlová loď, poskytující servis a palivo letounům z dalších letadlových lodí. Proto měla jen málo vlastních operačních letounů. V hangárech naopak nesla mnoho letounů na náhradu ztrát ostatních nosičů.\n\nDne 11. listopadu 1944 vyplula \"Šinano\" ze svého doku v Jokosuce a 19. listopadu 1944 byla zařazena do služby.\n\nUž 28. listopadu vyplula \"Šinano\" v doprovodu čtyř torpédoborců 17. \"kučikutai\" (駆逐隊 ~ divize torpédoborců) \"daisa\" (大佐 ~ námořní kapitán) Kiiči Šintaniho z Jokosuky. Mířila do přístavu Kure, kde mělo být zkompletováno její vybavení. V té době ještě nebyla testována ani její čerpadla, ani spolehlivost vodotěsných přepážek. I její posádka měla jen malé zkušenosti s prováděním záchranných prací.\n\nVe chvíli, kdy byla Šinano na moři jen několik hodin, zpozorovala ji americká ponorka USS \"Archerfish\" (třída \"Balao\"). V 3:17 ráno 29. listopadu \"Archerfish\" vypálila na \"Šinano\" salvu šesti torpéd, z nichž čtyři zasáhla. Torpéda, nastavená na malý ponor, ji zasáhla na citlivém místě mezi protitorpédovou obšívkou a čarou ponoru. Loď pokračovala v plavbě do 6:00, kdy ztratila energii. Nezkušená posádka nebyla schopna zabránit pronikání vody do lodi, navíc loď trpěla množstvím nedodělků, a proto se v 11:00 potopila. Zemřelo 1400 z 2400 členů posádky. Loď se potopila po zásahu čtyřmi torpédy, přestože se předpokládalo, že bude mnohem odolnější. Poválečné vyšetřování komisí amerického námořnictva dospělo k závěru, že ke ztrátě \"Šinano\" přispělo chybné řešení napojení její protitorpédové obšívky na hlavní boční pancíř.\n\nDne 31. srpna 1945 byla \"Šinano\" vyškrtnuta ze seznamu lodí japonského císařského námořnictva.\n\n\n"}
{"id": "208678", "url": "https://cs.wikipedia.org/wiki?curid=208678", "title": "Kolem Romandie", "text": "Kolem Romandie\n\nKolem Romandie je etapový cyklistický závod v oblasti Romandie, frankofonních částech Švýcarska, který je součástí závodního seriálu ProTour. Po několika jednorázových tzv. jarních klasikách jde o zásadní přípravu pro cyklisty na Giro d'Italia.\n\nPoprvé se konal v roce 1947. V posledních letech se stalo tradicí, že zahrnuje dvě časovky jednotlivců, první jako prolog v Ženevě, druhou a delší jako závěrečnou etapu v Lausanne. Mezitím vede jeho trasa do těžkých terénů v pohoří Jura a ve švýcarských Alpách.\n\nZvítězit v závodě opakovaně se dosud povedlo jedenácti cyklistům, z nich ale jen Stephen Roche z Irska vyhrál závod třikrát v letech 1983, 1984 a 1987.\n\n\n"}
{"id": "208682", "url": "https://cs.wikipedia.org/wiki?curid=208682", "title": "Hybridní trolejbus", "text": "Hybridní trolejbus\n\nHybridní trolejbus (duobus, či parciální trolejbus) je trolejbus s hybridním pohonem. Alternativní pohon mu umožňuje jízdu bez trakčního trolejového vedení, tedy ve funkci autobusu.\n\nModerní trolejbusy jsou standardně nebo na přání zákazníka vybavovány dieselagregátem nebo akumulátorem, jsou tedy použitelné i mimo úseky trolejového vedení. Tato vlastnost se někdy využívá na městských a příměstských linkách. \n\nV užším smyslu se jako duobusy označují jen trolejbusy vybavené samostatným spalovacím motorem, který může pohánět vozidlo nezávisle na elektromotoru. \n\nZhruba od začátku 21. století se většina trolejbusů vyrábí s hybridním pohonem.\n\nVozy s pomocným pohonem jsou uzpůsobeny pouze pro krátké pojezdy s cestujícími bez vrchního (trolejového) vedení (koncové úseky linek; v Česku např. v Plzni, ve Zlíně či v Hradci Králové). Rychlost obsazeného vozu při použití pomocného pohonu většinou nepřesahuje 30 km/h (při maximálním výkonu 50 kW), při 100 kW výkonu jsou schopny trolejbusy jet rychlostí přibližně 50 km/h, což je pro městský provoz dostačující.\n\nJako pomocný pohon se využívá buď akumulátor, nebo mnohem častěji dieselagregát, který pohání trakční motor vozu.\n\nNěkteří lidé trolejbusy s pomocným pohonem nepovažují za duobusy v pravém slova smyslu.\n\nDuobusy se samostatným alternativním pohonem umožňují plnohodnotnou jízdu i mimo trolejové vedení. Výkony vozu (rychlost, akcelerace) jsou shodné (nebo téměř shodné) jako při jízdě pod trolejovým vedením. Většinou jsou duobusy článková (kloubová) vozidla vzhledem k vysoké hmotnosti a prostorové náročnosti výkonného dieselagregátu. Plnohodnotný bateriový duobus bývá též nazýván parciální trolejbus či elektrobus s dynamickým nabíjením.\n\nZ českých trolejbusů mají dieseleagregát typy Škoda 21TrACI, Škoda 24Tr Irisbus a kloubový Škoda 25Tr Irisbus. Typ 21TrACI je vybaven pomocným dieselagregátem sériově, další dva mohou být jím vybaveny na přání zákazníka.\n\nTrolejbusy Solaris Trollino, vyráběné v Ostravě, jsou rovněž na přání vybavovány dieselagregátem.\n\nBateriemi mohou být vybaveny tyto české trolejbusy: Škoda 26Tr Solaris, Škoda 27Tr Solaris a Škoda 30Tr SOR. Škoda 32Tr SOR je vybaven bateriemi sériově\n\nV Česku jsou hybridní trolejbusy provozovány na některých linkách, jejichž koncové úseky nejsou zatrolejovány. Jedná se například o některé linky ve Zlíně (č. 3 na Louky, č. 11 do Lužkovic a č. 12 do Želechovic), Plzni (linky č. 12 do Letkova, č. 13 do nákupní zóny v Černicích), Hradci Králové (linka č. 1 do Kluk, od roku 2019 nová linka 21 na sídliště Plachta, částečně linka 27), Opavě (linka č. 221 do Kylešovic a přes zastávku Vrchní) či v Ostravě (některé spoje linky 106 kolem Bazalů a 101 do Petřvaldu). Zvláštním případem je Trolejbusová doprava v Praze, kde je v provozu pouze linka č 58 z Palmovky do Letňan, z níž pod trolejemi je vedeno jen asi 1 km, dopravní podnik tento provoz označuje za elektrobus s dynamickým nabíjením.\nV Česku trolejbusy včetně hybridních trolejbusů sice spadají do definice motorového vozidla a tím i do definice silničního vozidla, nejsou však zahrnuty do třídění motorových vozidel v zákoně č. 56/2001 Sb. a legislativa týkající se podmínek provozu silničních vozidel s trolejbusy ani v mnoha dalších ustanoveních nepočítá a s jejich provozem mimo trolejbusovou dráhu už vůbec ne. Trolejbusy, ač jsou motorovými vozidly, například nemají registrační značky. \n\nZároveň jsou trolejbusy včetně duobusů drážními vozidly, a to vozidly na trolejbusové dráze. Na jejich schvalování se tak vztahuje vyhláška č. 209/2006 Sb., stanovující přípustné emise ve výfukových plynech motoru drážního vozidla. Uplatňování této vyhlášky na hybridní trolejbusy, kde se spalovací agregát nebo motor používá výhradně pro jízdu mimo trolejbusovou dráhu, je z právního hlediska sporné.\n\nZ legislativního hlediska se však i nezatrolejované úseky považují za trolejbusové tratě – mimo trolejbusovou trať nesmí trolejbus jezdit.\n\n\n"}
{"id": "208684", "url": "https://cs.wikipedia.org/wiki?curid=208684", "title": "Preparace", "text": "Preparace\n\nPreparace je příprava přírodního objektu ke zkoumání či pozorování tak, aby ztráta informací v rámci těchto objektů byla co nejmenší.\n\nV případě přírodnin se zvířecí kůže po úpravě a napuštění speciálními látkami natáhne na nějaký skelet. Dřív se vycpávalo senem, trávou nebo textilem. V současnosti se kostry vyrábí z polymerů.\n\nU geologického materiálu se jedná o vyjmutí určité části z nějaké horniny, např. zkameněliny, za použití speciálních nástrojů.\n"}
{"id": "208687", "url": "https://cs.wikipedia.org/wiki?curid=208687", "title": "Vídeňské Nové Město", "text": "Vídeňské Nové Město\n\nVídeňské Nové Město (německy Wiener Neustadt) je statutární a okresní město v Dolním Rakousku, přibližně 50 km jižně od Vídně. Žije zde obyvatel.\n\nBylo založeno roku 1194 vévodou Leopoldem V. Babenberským, jako pevnost Neustadt (Nova Civitas) mající zejména čelit nájezdům Maďarů na střední Evropu. Postupem doby se stalo i opěrným bodem habsburské monarchie proti turecké expanzi.\n\nV průběhu 17. století sice ztrácelo město na přímém významu vojenském, ale v roce 1751 se stalo sídlem Tereziánské vojenské akademie, která je zde, s výjimkou let 1919–1934 a 1955–1958, kdy byla umístěna v Enži, a období 1938–1955 kdy neexistovala, umístěna dodnes.\n\nVe městě se nachází Tereziánská vojenská akademie a FH Wiener Neustadt.\n\n\n\n"}
{"id": "208689", "url": "https://cs.wikipedia.org/wiki?curid=208689", "title": "Hutia-konga", "text": "Hutia-konga\n\nHutia-konga, též hutia kubánská nebo hutia stromová (\"Capromys pilorides\"), označovaná také jako „stromová nutrie“ je středně velký hlodavec, který žije na ostrově Kuba.\n\n\nHutia-konga je největší ze všech druhů hutií. Je to zavalitý hlodavec s krátkýma nohama, osrstěným silným ocasem a tupým čenichem, který vzdáleně připomíná nutrii. Oči i uši jsou malé. Dlouhá srst je hrubší, ale velmi hustá, na hřbetě světlejší než na břiše. Existuje mnoho barevných odstínů od černé, šedé a hnědé až k nažloutlému nebo zrzavému zbarvení. Kožešina hutie je velmi ceněna.\n\nHutia-konga je endemitem Kubánských ostrovů, žije na hlavním ostrově a několika dalších blízkých ostrovech (Isla de la Juventud, Archipiélago de Sabana aj.). Severní populace se stahuje do mokřadů a mangrovových porostů, kde žije převážně ve větvích stromů. Jinde žijí hutie převážně na zemi a obývají širokou škálu biotopů, mlžné lesy kubánských hor, opadavé lesy i polopouštní oblasti při pobřeží.\n\nHutia-konga je aktivní ve dne, v noci odpočívají v dutinách stromů nebo v úkrytech mezi kořeny a kameny. Žije v párech nebo malých skupinách. Je všežravec a potravu si hledá převážně na zemi, přestože výborně šplhá a dovede se dostat k jídlu i vysoko v korunách stromů. Živí se listy, pupeny i mladými větvičkami, také plody, kůrou a bezobratlými nebo drobnými obratlovci. V zajetí má zvláště ráda aromatické byliny, jako je např. máta či meduňka.\n\nPáří se celoročně, samice je březí 110–140 dní a rodí nejčastěji dvě mláďata, která jsou dobře vyvinutá a brzy po narození dovedou běhat a začínají šplhat. Přesto jsou však odstavena až v 5 měsících věku. Mladé hutie pohlavně dospívají v 10 měsících, v zajetí se pak mohou dožít až 11 let.\n\nV důsledku kácení lesů a lovu pro chutné maso početní stavy hutie stromové klesají. Na rozdíl od ostatních druhů hutií však není ohrožena vyhynutím, její populace je ohrožena jen na východě ostrova, jinde jsou stále dostatečně hojné na to, aby byly považovány za škůdce.\n\nChov hutií patří v současnosti spíše k raritám. V celé Evropě byly v květnu 2018 k vidění jen v 16 institucích. V Česku hutie v té době chovaly čtyři zoologické zahrady. To platilo i na konci roku 2018. V roce 2019 byl tento druh ze Zoo Praha dovezen také do Zoo Jihlava. V létě 2019 tak byl chován v těchto pěti zoo:\n\n\nPrvní hutie přišly do Zoo Praha v roce 1963 přímo z kubánské Havany. Pražský a také český prvoodchov se podařil již v 60. letech 20. století. Ke konci roku 2017 bylo chováno šest jedinců. Za rok 2018 se podařilo odchovat osm mláďat. Ke konci roku 2018 bylo chováno 13 jedinců. Zatím poslední mládě přišlo na svět v březnu 2019. Zoo Praha vede evropský monitoring tohoto druhu.\n\nHutie stromová je české jméno také pro hutii \"Mysateles prehensilis\".\n\n"}
{"id": "208697", "url": "https://cs.wikipedia.org/wiki?curid=208697", "title": "Krasovského elipsoid", "text": "Krasovského elipsoid\n\nKrasovského elipsoid je referenční elipsoid Země, který v roce 1940 definoval sovětský geodet Feodosij Nikolaevič Krasovskij \"(Феодосий Николаевич Красовский)\" na základě měření, která provedla skupina pod jeho vedením. Někdy se u Krasovského elipsoidu uvádí letopočet 1936, podle jiných zdrojů naopak vznikl na základě měření prováděných v Evropě a Sovětském svazu v roce 1944 a podle ještě jiných zdrojů měření provedla skupina pod vedením Aleksandra Aleksandroviče Izotova v roce 1942 a elipsoid pojmenovala na Krasovského počest.\n\nNa Krasovského elipsoidu je postaven souřadný systém S-42 (též \"Pulkovo 1942\"), používaný na vojenských mapách v někdejším Sovětském bloku. Přebírají ho tak i mapy z těchto vojenských map odvozené, např. edice turistických map 1:50000 vydávaných Klubem českých turistů. Česká armáda opustila Krasovského elipsoid v roce 2005, kdy kvůli sjednocení s armádami NATO přešla na elipsoid WGS-84. V Sovětském svazu byl Systém 42 zaveden nařízením Rady ministrů č. 760 z roku 1946 a 1.7.2002 bylo nařízením vlády Ruské federace z 28.7.2000 č. 568 nahrazeno Systémem SK-95, rovněž postaveným na Krasovského elipsoidu.\n\nVůči elipsoidu WGS-84 lze Krasovského elipsoid popsat pomocí posunutí středu elipsoidu v kartézském prostoru (souřadnice \"x\", \"y\" a \"z\"), změny délky poloosy \"a\" a změny zploštění \"f\". To jsou údaje, které je nutné zadat do přijímače GPS, aby hlásil souřadnice použitelné s mapou postavenou na Krasovského elipsoidu.\n\nHodnoty \"DX\", \"DY\" a \"DZ\" udávají (v metrech) polohu středu elipsoidu WGS-84 v kartézské soustavě souřadnic, jejíž počátek leží ve středu Krasovského elipsoidu. Hodnota \"DA\" říká, kolik metrů musíme přičíst k hlavnímu poloměru Krasovského elipsoidu, abychom dostali hlavní poloměr WGS-84 (6378245+\"DA\"=6378137 → \"DA\"=−108). Hodnota \"DF\" udává rozdíl ve zploštění, ale aplikuje se jinak než \"DA\" (ve skutečnosti se pracuje s převrácenými hodnotami). V Ozi Exploreru se S-42 definuje pomocí řádku „S-42,15,23,-124,-84“ v souboru datums.dat ve složce s programem, kde „15“ je odkaz na Krasovského elipsoid a zbývající hodnoty udávají jeho posunutí.\n\n\n"}
{"id": "208699", "url": "https://cs.wikipedia.org/wiki?curid=208699", "title": "Paul Brunton", "text": "Paul Brunton\n\nPaul Brunton (21. října 1898 v Londýně – 27. července 1981 ve Vevey ve Švýcarsku) byl britský filosof, mystik, a cestovatel.\n\nJe autorem třinácti knih (vydaných za jeho života), z nichž první, \"Tajnosti indické\", byla publikována v roce 1934, a poslední, \"Duchovní krize člověka\", v roce 1952.\n\nPhDr. Paul Brunton předložil Západu jógu a meditaci, a pracoval na způsobu, jak vyjádřit jejich filozofické pozadí běžně srozumitelnou, vědeckou řečí Západu, která by nekladla na čtenáře požadavek studovat originální zdrojové termíny v orientálních jazycích, které podle Paula Bruntona nejsou pro běžného člověka na Západě tak důležité, jako jejich podstata. Pokud to bylo možné, hledal slova stejného významu v moderních jazycích Západu, případně hledal jejich vhodné řecké, nebo latinské deriváty.\n\nZpůsobem jeho psaní bylo, že si stručně zaznamenával inspirované myšlenky ihned, jak se objevily. Často je zapisoval na zadní stranu dopisní obálky nebo na okraje novin či časopisů, když se procházel mezi květinami v zahradách lemujících Ženevské jezero. Potom je přepisoval na stroji a třídil podle námětů. Později je chtěl zredigovat a sestavit do souvislého textu. Po smrti bylo toto jeho duchovní krédo vydáno (v letech 1984 – 1988) v šestnácti dílech pod názvem Zápisky Paula Bruntona (Notebooks of Paul Brunton).\n\nPhDr. Paul Brunton se narodil v Londýně v roce 1898 a jeho původní jméno bylo R. Raphael Hurst. Jeho matka brzy zemřela a jeho otec se znovu oženil. Vzdělání se mu dostalo v chlapecké Central Foundation Boys' School a posléze na Saint George Colleage (titul doktora filozofie získal až později). Poté pracoval jako knihkupec a novinář. Brunton psal pod různými pseudonymy, jako Raphael Meriden a Raphael Delmonte, později si zvolil pseudonym Brunton Paul, ale z nějakého důvodu, možná chybou v tiskárně, byla slova obrácena v \"Paul Brunton\", v jméno, které přijal. Během 1. světové války sloužil u tankové divize a později se věnoval mysticismu a přišel do kontaktu s Teosofickou společností. Jako podílník ezoterického londýnského knihkupectví a nakladatelství Atlantis byl v kontaktu jak s literární, tak okultní a esoterickou inteligencí Londýna dvacátých let 20. stol.. V raných 30. letech 20. stol. podnikl cestu do Indie, která mu umožnila setkat se s osobnostmi jako byl např. Šrí Šankaráčárja z Kančípuramu, Meher Baba, nebo Šrí Ramana Mahariši. Tato cesta, jejímž smyslem bylo nalézt vysoká duchovní učení Indie a její žijící představitele, pokud ještě existují, jím byla z velké části zaznamenána v jeho úspěšné knize Tajnosti indické.\n\nPaul Brunton žil posledních 20 let svého života ve Švýcarsku. Měl rád jeho mírné klima a jeho majestátní horské scenérie. Sem za ním přicházeli jeho návštěvníci a korespondence z celého světa.\n\nPaul Brunton navštívil Československo na pozvání svých zdejších čtenářů a žáků, a to v září roku 1937 a podruhé v září roku 1948. Při druhé návštěvě se setkal mimo jiné s pozdějším známým českým mystikem JUDr. Eduardem Tomášem.\n\nDo češtiny jeho první tři spisy (Tajná stezka, Tajnosti indické a Tajnosti egyptské) převedl Karel Weinfurter, pro novodobé vydání v nakladatelství IRIS RR po listopadu 1989 byly přeloženy znovu.\nV době komunistické totality (1948-1989) byla všechna díla Paula Bruntona na listině zakázaných knih a byla tak v Československu šířena samizdatem a vzájemným tajným sdílením prvorepublikových a poválečných výtisků děl, která stihla vyjít veřejně, \"Duchovní krize člověka\" vyšla v tomto období již jen samizdatem.\n\n„P.B.“, jak byl nazýván svými čtenáři, důrazně odmítal všechny pokusy vytvořit kolem něho kult. Často připomínal: \"„Musíte najít svého P.B. ve svém vlastním nitru.“\"\n\n\"Tajnosti indické\" (v anglickém originále \"\"A Search in Secret India\"\") byla vydána v roce 1934 ve Velké Británii. Je mimořádnou sondou do vnitřního života starobylé duchovní kultury Indie a dobrodružným líčením autorových osobních, vnitřních i vnějších zkušeností při pobytu a cestě po tomto subkontinentu. Autor se vydal do Indie s úmyslem hledat střípky prastaré moudrosti indické jógy a její živoucí představitele, pokud ještě existují. Na své cestě se setkal jak s pověrami a mýty, tak se skutečnými mudrci, filosofy a světci, jak s eskamotéry a pomatenci, samozvanými mesiáši a falešnými proroky, tak po odhodlaném pátrání i s ryzí indickou jógovou filosofií. Je mistrným pozorovatelem, každé setkání (např. s jeho pozdějším velkým učitelem a přítelem Ramanou Maharišim) se v knize snaží analyzovat i racionálně, čtenář si může také sem tam povšimnout autorova britského smyslu pro humor, který je dobře skrytý, a o to zábavnější, je-li odhalen. Velký důraz je kladen také na na Západě opomíjené umění pravidelné meditace. Kniha byla jednou z prvních, která představila v takovéto šíři a zároveň poutavou formou indickou duchovní tradici západnímu čtenářstvu a i díky jejímu vřelému přijetí autor pokračoval ve svém díle dalšími knihami, například v dalších několika letech vydanými tituly \"Tajná stezka\" a \"Tajnosti egyptské\". Do češtiny knihu přeložil a vydal ještě za první republiky v roce 1937 Karel Weinfurter, překladatelkou polistopadového nového vydání (v nakladatelství IRIS RR) z roku 1995 byla Antonie Krejčová.\n\n\"Tajná stezka\" (v anglickém originále \"The Secret Path\"), s podtitulem „Technika duchovního sebeodhalení pro moderní svět“byla poprvé vydána v roce 1935 ve Velké Británii. Kniha vzešla z vnitřní potřeby autora vytvořit srozumitelný a přijatelný návod na cvičení klidu mysli, meditaci, pro uspěchané a přepracované obyvatele západního světa dříve, než se opět vydá do orientálních zemí. Člověk narozený ve 20. století na Západě je podle autora nucen zabývat se vnějším světem do té míry, že se jím často nechává zcela pohltit a čas věnovaný rozjímání a hledání něčeho, co nás přesahuje, odkládá, nebo úplně zavrhuje jako neužitečný. Proto Paul Brunton vybírá ze svých zkušeností, praxe a vědomostí získaných např. v Indii při pátrání po střípcích prastarých jógových nauk (viz autorova předchozí kniha \"Tajnosti indické\") takovou formu praktické techniky meditace, která je slučitelná s činným životem moderního člověka a vyžaduje zlomek času v porovnání s v Indii tradiční představou asketické cesty zříkání se světského života pro duchovní účely. Shledává nemožným včlenit do života lidí na Západě jógu, jak ji nalezl v Indii, a navrhuje a rozvádí jednotlivé aspekty tohoto cvičení, které při praktikování dodává člověku hluboký vnitřní mír. Do češtiny knihu přeložil a vydal už v roce 1938 Karel Weinfurter, překladatelkami polistopadového nového vydání (v nakladatelství IRIS RR) z roku 1991 byly paní Růžena Formánková, Antonie Krejčová a Olga Palková.\n\n\"Tajnosti egyptské\" (v anglickém originále \"\"A Search in Secret Egypt\"\") byla vydána v roce 1936 ve Velké Británii. V této knize, která následovala po \"Tajnostech indických\" a \"Tajné stezce\", se autor zaměřil na Egypt a skrytá tajemství jak jeho soudobých, tak pradávných obyvatel. Osobně se vydává do země faraonů a uvádí čtenáře do mystické přítomnosti světa vznešených a mysteriózních stabeb, jakými jsou Velká pyramida a Velká sfinga v Gíze, chrámový komplex v Dendeře, či v Karnaku. Setkává se se slavnými káhirskými hypnotizéry, fakíry a kouzelníky, také se vzdělanci místní věhlasné muslimské univerzity al-Azhar a dalšími zástupci muslimské kominuty, stává se učedníkem zaklínače hadů, ale především tiše přemítá na posvátných místech země na Nilu a nechává se strnout jejich mocnou atmósférou. Přináší tak nevšední, osobní svědectví o Egyptu (nejen) své doby. Do češtiny knihu přeložil a vydal ještě za první republiky v roce 1937 Karel Weinfurter, překladatelkami polistopadového nového vydání (v nakladatelství IRIS RR) z roku 1994 byly paní Růžena Formánková, Antonie Krejčová a Olga Palková.\n\nMezi další Bruntonovy knihy patří:\n\n\nZápisky paula Bruntona:\n\n\n"}
{"id": "208701", "url": "https://cs.wikipedia.org/wiki?curid=208701", "title": "Palác sovětů", "text": "Palác sovětů\n\nPalác sovětů () byl nedokončený sovětský architektonický projekt gigantické administrativní budovy v Moskvě. Jeho výstavba začala v roce 1937, ale byla přerušena druhou světovou válkou v roce 1941 a nikdy nebyla obnovena. Autorem projektu byl Boris Iofan.\n\nMyšlenku na vybudování velké budovy sovětů, postavené \"na místě paláců dříve vlastněných bankéři, panovníky a cary\" přednesl už v prosinci 1922 Sergej Kirov, na Sjezdu Sovětů, na kterém byl založen Sovětský svaz. Brzy svou myšlenku rozšířil – domníval se, že je potřeba ještě mohutnější stavbu, která by sloužila i jako symbol pro celý evropský proletariát.\n\nKdyž v roce 1924 zemřel Vladimír Iljič Lenin, odstartovala stavba provizorního Leninova mauzolea kampaň budování Leninových pomníků po celé zemi. Tehdy student architektury Viktor Balichin navrhl umístění obří sochy Lenina na sídlo Kominterny na místě katedrály Krista Spasitele. Tato idea později ožila v Iofanově návrhu.\n\nSjezd komunistické strany rozhodl o demolici katedrály Krista Spasitele 2. června 1931. 18. června začal probíhat soupis jeho inventáře, z něhož byla jen menší část uschována na státní náklady nebo náklady Donského kláštera v Moskvě, většina byla zničena. V srpnu proběhla demolice budovy. Úklid trosek trval déle než rok.\n\nPrvní architektonická soutěž, vyhlášená v květnu 1931 nepřinesla žádného vítěze; osloveno v ní bylo 15 projekčních kanceláří. Druhá, veřejná architektonická soutěž byla vyhlášena v červnu 1931. Celkem bylo přijato 272 návrhů, z nich 160 architektonických návrhů, 136 ze Sovětského svazu a 24 ze zahraničí. Zúčastnily se i významné osobnosti evropské architektury jako Le Corbusier, Joseph Urban, Walter Gropius a další. Americké návrhy koordinoval Albert Kahn. Soutěž vyhodnocovala formální komise odborníků, časopis \"Time\" ji ale charakterizoval jako komisi, jejímž nejdůležitějším členem byl diktátor Stalin.\n\nJury nevyhlásila jednoho vítěze, ale vybrala tři nejlepší návrhy Borise Iofana, Ivana Žoltovského a 28letého britského architekta z New Jersey Hectora Hamiltona.\n\nVšichni tři architekti se před konečným verdiktem odvrátili od avantgardy k neoklasicismu či eklekticismu. Takové „reakcionářské“ rozhodnutí vedlo k ostré kritice mezi evropskými avantgardními architekty. Le Corbusier a předseda CIAM Siegfried Giedion se obrátili na Stalina se slovy: „\"Rozhodnutí rady je přímým útokem na duch Revoluce a Pětiletého plánu … Jak tragická zrada!“\".\n\nMezinárodní soutěž nakonec byla prodloužena o další dvě uzavřená kola. Třetí soutěž mezi březnem a červencem 1932 přilákala patnáct týmů návrhářů, čtvrtá na přelomu roku 1932 a 1933 pouze pět. K Iofanovu týmu se připojili architekti Vladimir Šuko a Vladimir Geľfreich a jejich plány vešly ve známost jako \"Iofan-Šuko-Geľfreichův návrh\".\n\nStalin napsal 7. srpna 1932 dopis Kaganovičovi, Molotovovi a Vorošilovovi, ve kterém zřetelně označil Iofanův návrh jako nejlepší a navrhl následující změny:\n\nPůvodní Iofanův návrh měl na vrcholku poměrně malou sochu Svobodného proletáře. V srpnu 1932, jak dosvědčuje i Stalinův dopis, musel změnit návrh. Po čtvrté soutěži výška věže narostla a na její vrchol byla umístěna socha Lenina. Byla to odpověď na Stalinův projev, v němž prohlásil: \"„Palác sovětů musíme vidět jako památník Lenina. Proto se nebojte výšky, snažte se o ni.“\" Výška budovy se postupně zvýšila z 260 metrů na 415 metrů, čímž se měla stát nejvyšší budovou světa (tehdy rekordní Empire State Building měřila jen 381 m). Hlavní sál s kapacitou 21 tisíc míst byl 100 metrů vysoký a měl 160 metrů v průměru, tzv. Malý sál ve východním sále měl jen 6 tisíc míst.\n\nProjekt byl zveřejněn v březnu 1934. Později byla vytvořena podoba Leninovy sochy.\n\nZáklady byly vybudovány v roce 1939. Do základové jámy byly zapuštěny ocelové sloupy a betonové desky, které měly nést sloupy hlavního sálu. Do června 1941 byl vztyčen ocelový rám pro nejnižší poschodí. V letech 1941–1942 ale byl odstraněn a ocel použita na výstavbu opevnění Moskvy a železničních mostů. Základová jáma pak byla opuštěná a zatopená vodou až do roku 1958, ale dobře strážena.\n\nMezitím Iofanův tým, přestěhovaný do Sverdlovsku, dokončoval podobu budovy. Po válce Iofan přišel s novou výzdobou interiéru, do které zabudoval témata vítězství. Interiéry byly vyzdobeny motivy Řádu vítězství. Návrhy ale už nebyly použity, stavba nikdy nebyla obnovena. Iofan se zúčastnil i soutěže o budovu Lomonosovovy univerzity, jednoho z moskevských mrakodrapů, ale neuspěl. Přesto návrhy většiny moskevských architektů navazovaly na stavbu Paláce sovětů, jako kdyby existoval. Například mapa rozmístění moskevských mrakodrapů z roku 1947 zobrazuje Palác na ústředním místě.\n\nProjekt Paláce sovětů vedl k vyvinutí některých nových stavebních technologií, například rodině konstrukčních ocelí DS (DS z ruského názvu pro Palác sovětů). Byly použity při výstavbě moskevských mostů ze 30. let 20. století a staveb kanálu spojujícího řeku Moskvu s Volhou. Blízká stanice metra Kropotkinskaja se jmenovala až do roku 1957 Palác sovětů.\n\nPalác sovětů se od okamžiku zveřejnění návrhů stal významným symbolem v sovětském propagandistickém výtvarnictví (např. v obrazech Aleksandra Dejneky).\n\nV letech 1958–1960 byly základy vyčištěny a základová jáma byla využita pro vybudování unikátního otevřeného bazénu Moskva. Kruhové koupaliště mělo průměr 129,5 metru.\n\nV letech 1995–2000 byla na jeho místě znovuobnovena výpravná budova katedrály Krista Spasitele.\n\n\n"}
{"id": "208702", "url": "https://cs.wikipedia.org/wiki?curid=208702", "title": "Bantam BRC-40", "text": "Bantam BRC-40\n\nBantam BRC-40 bylo americké užitkové vozidlo, které bylo prvním typem terénního užitkového automobilu, který později dostal název \"džíp\" (anglicky \"jeep\").\nV třicátých letech prováděly různé země světa vývoj terénního automobilu, který by se stal všestranným vozidlem pro vojenské účely. V USA byl roku 1938 dokončen stroj tohoto typu, který vyrobila firma American Bantam, ale který se nedočkal ohlasu. Po vypuknutí války v Evropě roku 1939 se postoj amerických úřadů změnil a v červenci roku 1940 byla vyhlášena soutěž o armádní zakázku. Technické specifikace však byly následující:\n\nTato omezení byla v té době velmi přísná, navíc se návrhy musely předložit do 11 dnů a po schválení musel být představen prototyp do 49 dnů, takže se do soutěže přihlásily pouze tři firmy: American Bantam, Willys-Overland a Ford Motors. Společnost American Bantam se svým vozem Bantam BRC-40 splnila sice zakázku nejdříve, ovšem nesplňovala zadanou hmotnost. Přesto jí byla přidělena státní zakázka na sedmdesát kusů. Vývoj dále pokračoval i v obou neúspěšných firmách, které se začaly předhánět v technických parametrech. Vzhledem k tomu, že Pentagon dospěl k názoru, že by stejně jedna továrna nestačila z kapacitních důvodů dodat potřebný počet automobilů, zadal každé ze tří společností zakázku na 1500 kusů. Postupem času se však ukázalo, že je třeba, aby vozy byly standardizovány a tudíž aby je vyráběl pouze jeden výrobce. Proto byla v polovině roku 1941 vyhlášena nová soutěž, při které došlo díky podobné kvalitě vozů nakonec k tomu, že rozhodujícím požadavkem se stala cena. Vyhrála ji nakonec společnost Willys-Overland, která nabídla svůj Jeep Willys MB za nejmenší cenu. V té době měla firma American Bantam zhotoveno či ve výrobě 2675 vozů, o které neměla americká armáda zájem. Tyto své vozy však firma uplatnila u spojenců USA – Velké Británie a zejména Sovětského svazu, kam je dodávala v rámci dohody o půjčce a pronájmu (program \"Lend-Lease\"). Poté byla nucena od výroby těchto vozidel ustoupit, avšak vyráběla přívěsné vozíky za Jeepy Willys MB.\nVozidlem Bantam BRC-40 se počátkem roku 1940 inspirovali konstruktéři v SSSR, které zaujaly články a fotografie v americkém odborném tisku o zkouškách prototypu tohoto vozu. Na podkladě Bantamu byl počátkem roku 1941 sestrojen první GAZ 64, který se stal základem pro novou řadu sovětských džípů.\n\n"}
{"id": "208703", "url": "https://cs.wikipedia.org/wiki?curid=208703", "title": "William Henry Fitzhugh Lee", "text": "William Henry Fitzhugh Lee\n\nWilliam Henry Fitzhugh Lee (31. května 1837 – 15. října 1891), častěji znám jako Rooney Lee, byl druhým ze tří synů generála Roberta Edwarda Lee a zároveň třetím z celkem sedmi jeho dětí. Během Americké občanské války bojoval jako generál na straně Konfederace. \n\nPojmenován je po vzdáleném bratranci jedné Rooneyho babičky a zároveň bratru té druhé. Přezdívku \"Rooney\" získal zhruba ve třech měsících, hlavně proto, aby bylo jednodušší odlišit jej od vlastního bratrance, který se také jmenoval Fitzhugh Lee. Na rozdíl od jiných přezdívek ostatních příbuzných, tato je provázela celým životem. Jako Rooney byl znám mezi příbuznými, spolužáky i vojáky.\n\nUž od útlého dětství trpěl revmatismem, stejnou chorobou trpěla také řada jeho příbuzných (včetně matky, která nakonec skončila připoutána na invalidní vozík). Bez ohledu na to byl od samotného narození velmi divokým dítětem, které nebylo snadné udržet na uzdě. V osmi letech si při hře se řezačkou slámy uřízl konečky dvou prstů levé ruky. Však doktor mu je přišil zpět, oba prsty dobře srostly a tato nehoda se obešla bez následků. Miloval jízdu na koni a přírodu vůbec.\n\nDíky nehodě se řezačkou nicméně došlo k jisté změně Rooneyho charakteru. Stal se pokornějším a poslušnějším, naučil se lépe kontrolovat vlastní divokou náturu. Díky tomu z něj mohl vyrůst odvážný velitel, který však nikdy příliš nehazardoval se životy svých podřízených, protože o veškerém svém rozhodnutí vždy velmi pečlivě přemýšlel.\n\nRooney pocházel z dobré rodiny a proto se mu také dostalo kvalitního vzdělání. První jeho učitelkou byla přirozeně jeho matka Mary Anna Custis Lee. Vynikal ve francouzštině i řečtině, nicméně s jinými předměty se potýkal s nechutí. Zřejmě proto, že jeho živá povaha se nedala utlumit natolik, aby se mohl na studium soustředit. Studoval na soukromé škole v New Yorku a jeho snem bylo dostat se na vojenskou akademii ve West Pointu, což ovšem zůstalo snem nenaplněným, protože podle pravidel nesměli ve stejnou dobu navštěvovat tuto školu dva bratři. Proto nastoupil na Harvard, kde studoval práva. Avšak toto studium jej nijak neuspokojovalo a vynikal zde pouze jako schopný sportovec a také zakladatel diskusních kroužků, ne už jako student. Nepřestal toužit po vojenské kariéře a nakonec opustil universitu po třech letech, aniž by ji dokončil a roku 1857 vstoupil do armády.\n\nV roce 1857 nastala v Rooneyho životě také další změna. Zasnoubil se se vzdálenou sestřenicí Charlottou Wickham, kterou velice miloval. A také zemřel jeho dědeček George Washington Parke Custis, který odkázal každému ze svých tří vnuků dům s pozemky. Rooney získal farmu White House, na které si Rooneyho praprababička Martha Washingtonová brala svého druhého muže George Washingtona.\n\nPo dvouletém zasnoubení a dvou letech v armádě rezignoval, vrátil se domů, oženil se a začal zde farmařit. Roku 1860 se mladým manželům narodil syn Robert E. Lee. Nicméně toto rodinné štěstí nevydrželo příliš dlouho, protože vypukla americká občanská válka.\n\nZačínal v hodnosti kapitána s 9. virginským jízdním plukem. Jak jinak, než u kavalérie. U něj to dotáhl až na plukovníka. Muži jej měli rádi pro jeho laskavost, inteligenci a smysl pro humor. Taky možná proto, že nezapomínal tváře ani jména a znal osobně každého z nich. Přinejmenším dokud nepovýšil na brigádního generála a nezískal ke svému pluku další tři. Byl na kavaleristu snad až příliš veliký, měřil zhruba 196 centimetrů a vážil bezmála 100 kg. Zřejmě také proto jej všichni zahrnovali respektem. Jako velitel kavalérie byl uvážlivý a ze všech svých sil se staral nejen o své muže, ale i o koně. Uvědomoval si velmi dobře, že kavalérie bez koní není žádnou kavalérií.\n\nKoncem roku 1862 zemřela Rooneyho mladší sestra Annie, následně také jeho malý syn, dcera, která zemřela v pouhých sedmi týdnech a v neposlední době přišel o svůj dům, který shořel do základů. 9. 6. 1863 byl on sám vážně raněn do nohy v bitvě u Brandy Station a uzdravit se měl v domě rodiny své ženy. Nicméně poté, co celá konfederační armáda vytáhla směrem ke Gettysburgu, obsadila tuto část Virginie seveřanská armáda a Rooney byl zajat. Následujících devět měsíců strávil jako válečný zajatec ve federálním vězení. A přímo tam zjistil nemilou skutečnost, že zemřela Charlotta. Stal se vdovcem v pětadvaceti letech. Na jaře byl propuštěn při výměně zajatců a vrátil se ke své jízdě. S ní zůstal až do kapitulace.\n\nRooney Lee byl pardonován jako ostatní konfederační generálové a živil se nadále jako farmář. Postavil znovu svůj dům a zapojil se do politiky. Založil zemědělskou školu a v politice to dotáhl až do senátu. Znovu se oženil s Mary Tabb Bolling a z jejich pěti dětí přežili dva synové dětství. Robert E. Lee III vystudoval práva a George Bolling Lee medicínu.\n\nGenerál W. H. F. Lee zemřel v čtyřiapadesáti letech. Pohřben je v Lee-Chappel spolu se svou rodinou.\n"}
{"id": "208711", "url": "https://cs.wikipedia.org/wiki?curid=208711", "title": "Pyrrha", "text": "Pyrrha\n\nPyrrha byla v řecké mytologii dcerou Titána Epiméthea a jeho manželky Pandóry.\n\nJejím manželem byl Deukalión, Prométheův syn, a s ním se stala Pyrrha pramáti nového pokolení lidí a spolu stanuli na počátku nového lidského rodu, když nejvyšší bůh Zeus se rozhodl vyhubit lidstvo pro jeho hříchy.\n\nUdělal to jednou již dříve, hned na začátku vlády olympských bohů proto, že lidé byli slabí a nerozumní. Poté Titán Prométheus přinesl lidem oheň a naučil je pracovat a vzdělávat se. Lidé se však nepoučili, cítili se tak mocní a chytří, že přestali uctívat své bohy. Tehdy Diovi došla znovu trpělivost a seslal na zemi druhou potopu, která měla vyhubit veškeré lidstvo.\n\nPrométheus tomu nemohl zabránit, ale varoval svého syna Deukalióna a jeho manželku Pyrrhu. Na jeho radu Deukalión postavil velkou archu, naložil zásoby jídla a s Pyrrhou do archy vstoupil. Mohutné přívaly vody ničily zemi devět dní a nocí, potom ustaly a voda začala opadávat. Archa se zachytila na vrcholku hory Parnasu.\n\nZe všech lidí jenom Deukalión a Pyrrha byli zachráněni, ale po obětech bohům hned prosili, aby se Zeus slitoval a dovolil obnovit vyhubené lidstvo. Zeus ocenil jejich zbožnost, poslal k nim bohyni Thetis, která jim poradila: „\"Zahalte si hlavy a házejte za sebe kosti své matky\".“ Po počáteční bezradnosti nad těmito slovy brzy pochopili, že jejich matkou je míněna Země a jejími kostmi jsou kameny. Tak za sebe házeli kameny a z těch, které vrhl Deukalión, povstali noví muži, které hodila Pyrrha, změnily\nse v ženy.\n\nNovější pověsti uvádějí, že takto vznikl národ Helénů, tedy Řeků.\n\n"}
{"id": "208718", "url": "https://cs.wikipedia.org/wiki?curid=208718", "title": "Bělověžský národní park", "text": "Bělověžský národní park\n\nBělověžský národní park ( , ) je běloruský a polský národní park. Na polské straně se rozkládá v Podleském vojvodství a na běloruské straně v Brestské a Hrodenské oblasti. Obě části na sebe plynule navazují, ale hranice mezi nimi je pro lidi i větší zvěř neprostupná. Předmětem ochrany je v tomto parku původní temperátní Bělověžský prales a populace zubra evropského a jiných divokých zvířat. Park je tzv. biosférickou rezervací UNESCO.\n\nPark se nachází v nížině na řekách Narewka, Hwoźna a Łutownia, územím též protékají menší říčky Przedzielna, Sirota a Orłowka. Občas se zde vyskytují močály. Půdy jsou propustné písčité. Prales je smíšený s převahou listnáčů, pozoruhodné jsou staleté duby. V rezervaci volně žije mnoho zvířat, mezi nejzajímavější patří ještě nedávno značně ohrožení evropští zubři nebo kdysi vyhynulí zpětně vyšlechtění tarpani. Turisté se smějí pohybovat jen po vyznačených cestách, případně po lesní turistické úzkokolejce.\n\nZ okolních vesnic je nejdůležitější Bělověž, dále jsou to Pogorzelce, Teremiski a Zamosze.\n"}
{"id": "208719", "url": "https://cs.wikipedia.org/wiki?curid=208719", "title": "Jitka Lucemburská", "text": "Jitka Lucemburská\n\nJitka Lucemburská ( \"Jutta von Luxemburg\" nebo \"Guta von Luxemburg\", \"Bonne de Luxembourg\", 20. května 1315 v Praze - 11. září 1349, klášter Maubuisson) byla normandská vévodkyně, manželka budoucího francouzského krále Jana II. a také pramáti rodu Valois.\n\nByla druhorozenou dcerou českého krále Jana Lucemburského a Elišky Přemyslovny.\n\nDruhorozená Jitka se podobně jako její sestry stala prostředkem diplomatických zájmů českého krále. Už jako šestiletá byla zasnoubená s budoucím míšeňským markrabětem Fridrichem II. O dva roky později Wettinové přešli na stranu Ludvíka Bavorského, s jehož dcerou Matyldou se měl Fridrich oženit a Jitka byla s potupou vrácena z Wartburgu zpět do Prahy.\n\n28. července 1332 se sedmnáctiletá Jitka v Melunu vdala za budoucího francouzského krále Jana, kterému bylo tehdy třináct. Věno z francouzské strany činilo 120 000 zlatých a Jan Lucemburský za něj slíbil pro případ války vojenskou pomoc o síle 500 mužů. Sňatkem s dědicem francouzského trůnu se stala vévodkyní normandskou a vévodkyní z Anjou a Maine. Svému choti dala jedenáct dětí, z nichž osm se dožilo dospělého věku. Jejím sekretářem byl učenec a již tehdy slavný a vážený básník a skladatel, poradce jejího otce Jana, Guillaume de Machaut.\n\nJitka zemřela v roce 1349 na mor a byla pohřbena v klášteře Maubuisson. O rok později se Jan II. stal francouzským králem. Zachoval se Jitčin žaltář, nádherná ukázka gotické knižní tvorby.\n\n"}
{"id": "208720", "url": "https://cs.wikipedia.org/wiki?curid=208720", "title": "Silesaurus", "text": "Silesaurus\n\nSilesaurus (\"ještěr ze Slezska\") byl rod vývojově velmi primitivního dinosaura nebo spíše jen dinosauriforma. Tento poměrně pokročilý archosaurus žil před asi 227 až 201 miliony let (období pozdního triasu na území dnešního jižního Polska (lokalita Krasiejów, blízko Opole) a možná i České republiky, jak se domnívá polský paleontolog profesor Jerzy Dzik, který fosilie silesaura objevil a v roce 2003 i formálně popsal. \"Silesaurus\" je znám z několika dobře zachovaných koster a patří k nejlépe známým dinosauromorfům (příbuzným pravých dinosaurů).\n\nNové fosilie tohoto dinosaura byly objeveny na původní lokalitě (Krasiejów) znovu v září roku 2007.\n\nAčkoli je jeho pozice ve vývojovém stromu dinosauromorfů otázkou diskuzí, převládá názor, že se jedná o archosaura blízce příbuzného s dinosaury (nikoli dinosaura samotného). Dle jiných teorií je \"S. opolensis\" pravým dinosaurem (bazálním ptakopánvým), jehož nejbližším příbuzným má být argentinský \"Pisanosaurus\", velmi raný ptakopánvý dinosaurus.\n\nSystematická pozice dle Ezcurra (2006):\n\n\"Silesaurus\" byl nejspíš býložravý a žil zřejmě v malých stádech. Mohl se pohybovat střídavě po dvou i čtyřech končetinách. Byl poměrně malým zvířetem, dosahoval délky jen asi 1,5 až 2,3 metru a vážil maximálně kolem 30 kg. Pravděpodobně se dovedl rychle pohybovat, což mohlo být významné při snaze uniknout například před dravým polonosuchem. Výzkum publikovaný na začátku roku 2018 ukázal, že mozkovny silesaurů byly do značné míry podobné ptačím, a že se u nich vyskytuje vysoká míra vnitrodruhové variability. Koprolity objevené na jihu Polska dokládají, že mezi jeho potravu mohli patřit i bezobratlí živočichové (například brouci).\n\nKončetiny silesaurů byly zcela vzpřímené a podsunuté pod tělem, takže velmi dobře nadnášely tělo a umožňovaly poměrně rychlý, svižný a energeticky efektivní pohyb. Podobnou anatomickou konstrukci nohou měli také zástupci tzv. pseudosuchů a samozřejmě i raných dinosaurů.\n\nRekonstrukce (anatomicky přesné modely) silesaura jsou k vidění přímo v krasiejowském paleontologickém muzeu i přilehlém Juraparku a také v \"Muzeum Ewolucji PAN\" ve Varšavě, kde se ostatně nacházejí i skutečné fosilie tohoto triasového dinosauriforma.\n\n\n"}
{"id": "208731", "url": "https://cs.wikipedia.org/wiki?curid=208731", "title": "Hébé", "text": "Hébé\n\nHébé (řecky \"Ἥβη\", latinsky \"Hebe\") je v řecké mytologii bohyně věčné mladosti a jara, číšnice olympských bohů.\n\nJe dcerou nejvyššího boha Dia a jeho manželky Héry, někdy se uvádí, že ji zrodila Héra sama ze sebe podobně jako Zeus Athénu.\n\nNa Olympu má významnou funkci: nalévá bohům nektar, nápoj věčné mladosti, devětkrát sladší než med, který bohové pili místo vína, a podává ambrosii, jídlo bohů, které dává mládí, krásu i nesmrtelnost a působí jako balzám.\n\nKdyž Zeus unesl (nebo nechal unést) později Ganyméda a ustanovil ho novým číšníkem bohů, musela Hébé své místo opustit, což bylo provázeno značnou nelibostí bohyně Héry. Hébé se poté provdala za největšího hrdinu Hérakla poté, co se z něj stal bůh a mají spolu dva syny jménem Alexiares a Aníkétos.\n\nPodoba Hébé se zachovala na mnoha reliéfech a vázových malbách. Většinou je zobrazena ve společnosti Hérakla. Nejlepší z novodobých děl:\n\n\n"}
{"id": "208742", "url": "https://cs.wikipedia.org/wiki?curid=208742", "title": "Aisakos", "text": "Aisakos\n\nAisakos (řecky Αίσακος, latinsky \"Aesacus\") je v řecké mytologii synem trojského krále Priama a jeho první manželky Arisbé. Jiné prameny však uvádějí, že jeho matkou byla vodní nymfa Alexirhoé.\n\nAisakos byl věštcem stejně jako jeho děd Merops, od něhož se věšteckému umění naučil. Aisakos předpověděl ještě v době před narozením prince Parida, že tento královský syn se stane příčinou zániku Tróje. Jeho předpověď dokonce vyústila v požadavek, aby byl Paris bez meškání usmrcen. To se nestalo a věštba se po létech naplnila.\n\nAisakos se zamiloval do Asteropé, dcery říčního boha Kebréna (jiná verze hovoří o nymfě Hesperii). Ta před ním jednoho dne prchala, šlápla na hada a v okamžiku zemřela. Zoufalý Aisakos se vrhl z vysokého útesu do moře, avšak bohové se nad ním slitovali a proměnili ho ve vodního ptáka potápku. Ten se od těch dob opakovaně vrhá do moře, potápí se do hlubiny a znovu vyplouvá na hladinu.\n\n"}
{"id": "208743", "url": "https://cs.wikipedia.org/wiki?curid=208743", "title": "GAZ 64", "text": "GAZ 64\n\nGAZ 64 byl sovětský terénní užitkový automobil, který se stal prvním sovětským „džípem“. Jeho počátky spadají do let 1939–1940, kdy na podkladě zkušeností v Zimní válce s Finskem požadovalo velení Rudé armády jednoduchý lehký automobil, který by se vyznačoval vysokou průchodností terénem.\n\nV této době se objevily v tisku první informace o americkém voze Bantam BRC-40, a sovětští činitelé na základě fotografií tohoto vozu vyvinuli iniciativu k sestrojení automobilu téže konstrukce. Proto byl firmě GAZ zadán úkol urychleného vývoje a zavedení stroje pro armádu. A skutečně, činnost probíhala velmi rychlým tempem. Práce na projektu vozu, který dostal název GAZ 64-416, byly zahájeny 3. února 1941, první prototyp vyjel již 25. března téhož roku. Sériová výroba automobilu započala v srpnu a do konce roku 1941 bylo vyrobeno 601 kusů. Automobil se vyráběl až do léta 1942 v celkovém množství 686 kusů, kdy prošel postupným vývojem a modernizací a vznikl tak nový typ GAZ 67.\n\nNa podvozku automobilu GAZ 64 vznikl obrněný automobil BA-64.\n"}
{"id": "208746", "url": "https://cs.wikipedia.org/wiki?curid=208746", "title": "Rovenská oblast", "text": "Rovenská oblast\n\nRovenská oblast (, někdy též , \"Rivnenščyna\") je jednou z menších a méně zalidněných samosprávných oblastí Ukrajiny. Rozkládá se v severozápadní části země při hranicích s Běloruskem a tvoří centrální část historického území Volyně. Povrch je převážně rovinatý, na jihu se mírně zvedá ke Kremeneckým horám. Největší řeky jsou Horyň a Sluč (v povodí Prypjati).\nOblast byla ustavena 4. ledna 1939 při sovětské anexi západní Ukrajiny. Hlavním městem je Rovno (známé též pod ukrajinským názvem \"Rivne\"), další větší města jsou Varaš, Dubno, Kostopil; železničními uzly jsou města Sarny a Zdolbuniv.\n\nŽije zde přes 1 150 000 obyvatel, z nichž 96 % tvoří Ukrajinci. Kromě ruské menšiny je zde také největší podíl Bělorusů na západní Ukrajině (okolo 1 %). Oblast je spjatá také s Volyňskými Čechy, kteří se však až na malé výjimky (v roce 2001 zhruba 300 osob) vrátili do vlasti.\n\nNásledující tabulka podává přehled všech měst a větších sídel městského typu (\"kurzívou\"). Tučně jsou vyznačena města oblastního významu.\n\n"}
{"id": "208748", "url": "https://cs.wikipedia.org/wiki?curid=208748", "title": "2006 v letectví", "text": "2006 v letectví\n\nTento článek obsahuje seznam událostí souvisejících s letectvím, které proběhly roku 2006.\n\n\n\n\n\n\n"}
{"id": "208749", "url": "https://cs.wikipedia.org/wiki?curid=208749", "title": "Žytomyrská oblast", "text": "Žytomyrská oblast\n\nŽytomyrská oblast (, \"Žytomyrs'ka oblasť\" někdy též , \"Žytomyrščyna\") je jednou z 24 samosprávných oblastí Ukrajiny. Rozkládá se na severu střední části země při hranicích s Běloruskem a tvoří východní část historického území Volyně. Oblast byla ustavena 22. září 1937. Hlavním městem je Žytomyr, další větší města jsou Berdyčiv, Korosteň a Novohrad-Volynskyj.\nCelá oblast leží v povodí Dněpr. Řeka Sluč ústí do Horyně, Uborť, Už a Slovečna do Pripjati, Teteriv (protékající Žytomyrem) a Irpiň pak ústí přímo do Kyjevské přehrady na Dněpru.\n\nŽije zde obyvatel, z nichž 90 % tvoří Ukrajinci. Oblast má nejvýraznější polskou menšinu na Ukrajině (3,5 %).Oblast je spjatá také s Volyňskými Čechy, kteří se však až na malé výjimky vrátili do vlasti.\n\nV oblasti je pouze 11 sídel se statusem města, z toho 5 měst je oblastního významu (vyznačena tučně).\n\n\n"}
{"id": "208751", "url": "https://cs.wikipedia.org/wiki?curid=208751", "title": "Polítés", "text": "Polítés\n\nPolítés (latinsky \"Polites\") je v řecké mytologii syn trojského krále Priama.\n\nV samém závěru dobývání Tróje, poté co se Řekové lstí dostali v útrobách trojského koně do města, byli obyvatelé města zuřivě vyvražďováni.\n\nV královském paláci se královna Hekabé uchýlila k Diovu oltáři se svými dcerami a prosila i svého manžela, starého krále Priama, aby zůstal s nimi. Vtom v zuřivém boji a pronásledování proběhl kolem královský syn Polítés a za ním Neoptolemos, Achilleův syn, a Políta jedinou ranou probodl.\n\nPriamos po něm vrhl kopí, ale minul. Neoptolemos bez milosti trojskému králi prořízl hrdlo a jeho tělo odvlekl k Achilleovu hrobu. Vraždění posledních obyvatel dobytého města nemilosrdně pokračovalo až do hořkého konce.\n\n"}
{"id": "208752", "url": "https://cs.wikipedia.org/wiki?curid=208752", "title": "GAZ 67", "text": "GAZ 67\n\nGAZ 67 byl sovětský terénní užitkový automobil, který byl vyvinut na základě poznatků a zkušeností ze svého předchůdce, vozidla GAZ 64, jenž byl inspirován fotografií a články o vozu Bantam BRC-40 z amerického odborného tisku.\n\nModernizace vozu GAZ 64 byla zahájena koncem léta roku 1942. Zvýšen byl výkon motoru, rozšířen rozchod kol, došlo k zesílení rámu, byly provedeny další dílčí změny. Vůz byl spolehlivější a odolnější než jeho předchůdce. Automobil se začal vyrábět v září roku 1943. \n\nVůz byl stejně jako jeho předchůdce postaven s jednoduchou krátkou karoserií, která byla posazena na zkráceném rámu z GAZu AA, motor zůstal stejný, benzínový čtyřválec o objemu 3,3 litru původně Ford vyráběný v Rusku na základě licence. Byl vybaven čtyřstupňovou převodovkou s krátkou jedničkou do terénu, která pocházela pro změnu z náklaďáku GAZ MM a zadní i přední náprava z GAZu M1, přičemž vpředu byla doplněna o homokinetické klouby. \n\nKonstrukčně byl vůz oproti svému předchůdci vylepšen, ale i tak již těsně po válce byl GAZ 67 zastaralým. Mnoho majitelů ve všech zemích kam se vyvážel například nahrazovalo původní slabé mechanické brzdy hydraulickými a často docházelo i k výměně pohonné jednotky. Starý motor koncepčně ze třicátých let byl slabý a i velmi nespolehlivý v terénu jelikož kvůli své konstrukci při větších náklonech přestával mazat, což vyústilo v zadření a jeho nenávratné zničení. Nízká úroveň zpracování, náchylnost ke korozi a poddimenzovanost některých dílů zapříčinily jeho poměrně rychlé nahrazení mnohem úspěšnějším nástupcem GAZ 69. \n\nStroj se však zapsal do povědomí i kvůli svým názvům a přezdívkám. Především v Polsku a Česku byl znám jako „Čapajev“. Jeho podobnost s americkými stroji mu vysloužila ve světě lehce posměšná pojmenování jako bylo „Iwan Willys“ nebo ChBW, tedy „Choču byť Willysom“. V Rusku mu většinou říkají jednoduše „gazik“. Vůz byl postupně modernizován, v lednu 1944 vznikla verze GAZ 67B. Po ukončení druhé světové války začaly být „GAZy“ (či „Gazíky“) používány i v civilní sféře, zejména v zemědělství a lesnictví. Vozy se vyvážely s úspěchem do ciziny, a to nejen do tehdejších socialistických států. Vyráběny byly až do roku 1953, celkem bylo za deset let vyrobeno 92 483 kusů automobilů GAZ 67 a GAZ 67 B.\n\n\n\n"}
{"id": "208758", "url": "https://cs.wikipedia.org/wiki?curid=208758", "title": "Kontor Records", "text": "Kontor Records\n\nHamburský label Kontor Records je jeden z nejúspěšnějších německých nahrávacích labelů elektronické hudby v Německu. Mezi nejznámější hudebníky, kteří vydávají pod labelem Kontor Records, patří ATB, DJ Tiësto, Martin Tungevaag a Scooter.\nKontor Records pravidelně vydává velmi oblíbenou kompilaci Kontor: Top Of The Clubs. Úspěšná je taky rádiová show Kontor On Air, během které mixují osobnosti vydavatelství své sety. Mezi nejpilnější patří Markus Gardeweg, Jens Thele a Jay Frog\n\nLabelcode: LC 2182 / LC 02182\nSublabely: Do It Yourself Entertainment (Germany), Sheffield Tunes\n\n\n"}
{"id": "208775", "url": "https://cs.wikipedia.org/wiki?curid=208775", "title": "Rebecca Wellsová", "text": "Rebecca Wellsová\n\nRebecca Wellsová (* 8. února 1952 Alexandria, Louisiana) je americká spisovatelka, herečka a autorka divadelních her.\n\nRebecca Wellsová pocházela z Louisiany. Žila ve státě Washington, na ostrově nedaleko Seattlu. Za svůj první román, který je paralelou knihy Božská tajemství Jajanek, získala cenu Western States Book Award. K jejím divadelním dílům patří mimo jiné Splittin´s Hairs a Gloria Duplex. Sama v nich ztvárnila hlavní role. Psala rovněž televizní hry pro společnosti ABC a CBS. Cestovala s jevištními adaptacemi svých románů Little Altars Everywhere a Božská tajemství Jajanek.\n\nNejlepší kniha roku 1999 (Svaz amerických knihkupců)\n\nNa vkus maloměsta 60. let poněkud výstřední Jajanky překonávají nejrůznější nástrahy života včetně mateřství, manželství, nemocí a spousty nejrůznějších konfliktů právě díky celoživotnímu přátelství, podpoře a pomoci, kterou si navzájem poskytují, kdykoli je potřeba.\n\n"}
{"id": "208778", "url": "https://cs.wikipedia.org/wiki?curid=208778", "title": "Dextrin", "text": "Dextrin\n\nDextriny jsou skupinou nízkomolekulárních polysacharidů vyráběných hydrolýzou škrobů.\n\nMají stejný sumární vzorec jako sacharidy, ale kratší řetězce. Průmyslově se vyrábějí především hydrolýzou bramborového škrobu.\n\nDextriny jsou ve vodě rozpustné, bílé až slabě nažloutlé barvy a jsou opticky aktivní. Analyticky se prokazují přidáním roztoku jódu za tvorby hnědočerveného až fialového zbarvení.\n\nCyklické dextriny (\"cyklodextriny\") jsou tvořeny enzymatickou degradací škrobu bakteriemi, např. \"Bacillus macerans\". Cyklodextriny mají prstencovou strukturu tvořenou šesti až osmi glukózovými zbytky.\n\nDextrin vzniká také štěpením škrobu diastázou, která je obsažena ve včelím medu. Nejdůležitějšími enzymy v medu jsou invertáza a diastáza. Invertáza štěpí sacharózu na invertní cukr (ekvimolární směs D-glukózy a D-fruktózy). Diastáza je směsí α-amylázy (štěpí škrob na dextriny) a β-amylázy (štěpí škrob na maltózu).\n\nDextriny jsou často používány v průmyslu, díky jejich nejedovatosti a nízké ceně. Používají se jako vodou rozpustná lepidla, zahušťovadla v potravinářském průmyslu a jako pojiva ve farmaceutickém průmyslu. Jako pojiv se jich užívá i v pyrotechnice. Cyklodextrinů se v analytické chemii užívá k oddělení hydrofobních látek. Některé nestravitelné dextriny se občas používají jako náhrada vlákniny.\n\n"}
{"id": "208780", "url": "https://cs.wikipedia.org/wiki?curid=208780", "title": "Ráz", "text": "Ráz\n\nRáz může mít více významů:\n\n"}
{"id": "208781", "url": "https://cs.wikipedia.org/wiki?curid=208781", "title": "Variátor (elektro)", "text": "Variátor (elektro)\n\nVariátor je jednou z nejjednodušších elektronických součástek a lze jej použít ke stabilizaci proudu v určitém rozsahu napětí (vakuový stabilizátor proudu). Voltampérová charakteristika je nelineární, s pracovní oblastí mezi body A a B.\n\nVe skleněné baňce naplněné vodíkem je napnut rovný nebo do spirály stočený železný drát, jehož průměr je volen podle proudu, který má vodičem procházet. Při proudové intenzitě odpovídající úseku 0 až A voltampérové charakteristiky je teplo odváděno přestupem tepla vodíkem a baňkou do okolí. Jakmile proud dosáhne hodnoty dané bodem A, vytvoří se horký plynný obal, který částečně tepelně izoluje kovové vlákno. Se stoupajícím napětím roste proud jen zvolna. Po překročení hodnoty v bodě B se plynný obal začne dotýkat baňky, přestup tepla do okolí se zvětší a nárůst odporu vlákna se zmenší. Mezi body A a B voltampérové charakteristiky variátor velmi účinně stabilizuje hodnotu protékajícího proudu.\n\nNevýhodou variátoru je malá mechanická odolnost, rozměrnost, malá životnost a velká spotřeba energie. Přestože je levný, používá se dnes výjimečně. Podobnou charakteristiku jako variátor mají i wolframové žárovky, ale ty mají užší pracovní oblast.\n\nVariátory se vyráběly v různých velikostech baněk a s různými typy patic, obdobně jako elektronky nebo žárovky. \n"}
{"id": "208794", "url": "https://cs.wikipedia.org/wiki?curid=208794", "title": "Západoestonské souostroví", "text": "Západoestonské souostroví\n\nZápadoestonské souostroví (estonsky Lääne-Eesti saarestik) je skupina ostrovů v Baltském moři, územně náležejících k Estonsku.\n\nK souostroví patří čtyři největší estonské ostrovy Saaremaa, Hiiumaa, Muhu a Vormsi a několik set menších ostrovů.\n\nCelková plocha ostrovů je přibližně 4000 km².\n\nNa ostrovech se nacházejí národní parky Viidumäe a Vilsandi. V roce 1990 bylo Západoestonské souostroví zapsáno na seznam biosférických rezervací UNESCO. Rezervace zahrnuje území o rozloze 1 518 309,7 ha v krajích Hiiumaa, Saaremaa a Läänemaa. Správa rezervace sídlí ve městě Kärdla, správním středisku kraje Hiiumaa.\n\n"}
{"id": "208795", "url": "https://cs.wikipedia.org/wiki?curid=208795", "title": "Bohemia Hammerskins", "text": "Bohemia Hammerskins\n\nBohemia Hammer Skins, psáno též Bohemia Hammerskins (\"zkratka\" BHS) byla první militantní skinheadská neonacistická organizace působící v České republice. Jednalo se o pobočku mezinárodní neonacistické organizace Hammerskin nation, která byla založena v roce 1988 v americkém Dallasu. \n\nNejvýraznější činnost v ČR, která spočívala mimo jiné i v pořádání koncertů, organizace vyvíjela v letech 1993 až 1996. V roce 1996 vzniká v ČR Blood and Honour Bohemia, která prakticky převezme vedoucí pozici v hnutí a BHS zaniká. Bohemia Hammerskins byla organizace založená na propracované struktuře a pro členství v ní bylo zapotřebí projít dlouhým obdobím čekatelství. Zájemce o členství nejdříve obdržel nášivku Support a teprve poté se stal aktivistou. Členství v BHS se nedalo koupit. BHS měli kontakty po celém světě, organizovali desítky koncertů, na které dováželi WP kapely z celé Evropy, vydávali svoje časopisy, CD WP kapel, což vynášelo peníze na chod organizace, členové neplatili žádné poplatky. Největším úspěchem BHS bylo pořádání koncertů ve Velkém Dřevíči, kde se sjížděly evropské špičky WP. Návštěvnost těchto koncertů byla v průměru 500 lidí. \n\n"}
{"id": "208796", "url": "https://cs.wikipedia.org/wiki?curid=208796", "title": "MiG DIS", "text": "MiG DIS\n\nMiG 5 (DIS) byl sovětský dvoumotorový letoun, který vznikl na základě požadavku Rudé armády na doprovodnou stíhačku pro sovětské dálkové bombardéry. \n\nKonstrukční kancelář Mikojan-Gurevič vytvořila projekt dvoumotorového doprovodného letounu DIS (Dvuchmotornyj Istrebitěl Soprovožděnij). První prototyp vzlétl v květnu roku 1941, tedy krátce před přepadením Sovětského svazu. S postupem německé armády se ukázalo, že sovětské letectvo potřebuje zejména frontové stroje, a tak se projekt odložil. Navíc došlo k evakuaci továrny, takže konstrukční kancelář se k projektu vrátila až roku 1942, kdy byl letoun upraven jako doprovodný, bitevní, bombardovací a torpédový letoun. Vzhledem k tomu, že motory Mikulin AM-37 nebyly k dispozici, byl v druhém prototypu použit motor Švecov AŠ-82F. Zdálo se, že se letoun začne vyrábět sériově, ale nakonec k tomu nedošlo.\n\n1. prototyp\n\n\n2. prototyp\n"}
{"id": "208798", "url": "https://cs.wikipedia.org/wiki?curid=208798", "title": "Ermesinda Lucemburská", "text": "Ermesinda Lucemburská\n\nErmesinda Lucemburská (fr. \"Ermesinde de Luxembourg\", 1186 - 13. února 1247) byla od roku 1196 lucemburskou hraběnkou, pramáti lucemburského rodu.\n\nByla jedinou dcerou Jindřicha Slepého, hraběte lucemburského a z Namuru, a jeho třetí manželky Anežky z Geldernu. Před jejím narozením byl dědicem lucemburského hraběte synovec Balduin V. Henegavský.\n\nVe dvou letech ji otec zasnoubil s Jindřichem II. ze Champagne. Původní dědic Balduin se ovšem nevzdával myšlenky na dědictví a zakročit musel až císař. Balduin nakonec získal Namurské hrabství. Ermesinda pak byla ještě v dětském věku provdána za o mnoho staršího Theobalda I. z Baru (1158–1214), který se neúspěšně pokoušel získat Namur zpět. Z manželství se narodily čtyři děti.\n\nTheobald zemřel na křížové výpravě 13. února 1214 a osmadvacetiletá vdova se brzy provdala znovu, za hraběte Walrama III. Limburského. Druhému manželovi porodila dva syny a dceru a přežila ho o 21 let. Na Ermesindu se vzpomíná jako na dobrou panovnici a zakladatelku kláštera Clairefontaine, kde byla také uložena k poslednímu odpočinku.\n\n"}
{"id": "208799", "url": "https://cs.wikipedia.org/wiki?curid=208799", "title": "Národní alternativa", "text": "Národní alternativa\n\nNárodní alternativa je česká ultrapravicová organizace, která byla založena 11. srpna 2001. Organizace vystupuje proti členství České republiky v Evropské unii, je pro znovuzavedení trestu smrti a vystupuje nejen proti pozitivní diskriminaci, ale proti kulturně odlišným etnickým menšinám vůbec. Vedení organizace sídlí v Praze, pobočky má ve čtyřech dalších českým městech. Národní alternativa je radikálně-pravicovou organizací, která navazuje na tradici české ultrapravice. Výraznou pozornost ji věnoval Miroslav Mareš ve své knize \"Pravicový extremismus a radikalismus v ČR\". K roku 2015 byla uváděna jako sice stále existující, ale málo činná.\n"}
{"id": "208802", "url": "https://cs.wikipedia.org/wiki?curid=208802", "title": "Nina Laušmanová", "text": "Nina Laušmanová\n\nNina Laušmanová, křtěná Anna Antonie, provd. Rudišová (15. února 1900 Praha - Nové město - 10. listopadu 1963 ?), byla česká herečka, která hrála několik rolí ve filmu mezi lety 1913 až 1925. Provdaná byla za Viléma Rudiše nar. v roce 1902.\n\nPrvní dva filmy točila ve filmové společnosti ASUM, kterou vlastnili manželé Max Urban a Andula Sedláčková před 1. světovou válkou. Vystupovala v hlavních rolích krásných vnadných mladých žen. Nejvýznamnější je její role mladé Lilinky ve filmu Karla Antona \"Do panského stavu\" (1925) podle populárního románu Popelky Biliánové, kde hrála po boku Theodora Pištěka. Film byl natočen do té doby nezvyklými filmovými prostředky a měl u diváků velký úspěch.\n\n\n\n"}
{"id": "208808", "url": "https://cs.wikipedia.org/wiki?curid=208808", "title": "Magyarosaurus", "text": "Magyarosaurus\n\nMagyarosaurus (\"Maďarský ještěr\") byl relativně malý sauropodní dinosaurus, který dosahoval v dospělosti délky jen kolem 5 až 6 metrů (a patří tak mezi vůbec nejmenší sauropodní dinosaury). Žil v období pozdní křídy na území dnešního západního Rumunska (oblast Hunedoara). Původně byl popsán již roku 1915 baronem Nopcsou jako \"Titanosaurus dacus\", jeho jméno bylo změněno von Huenem až v roce 1932. Jméno vyplývá z geografického rozložení lokality, které se rozkládá na území Maďarska i Rumunska, jehož dávní obyvatelé se nazývali Dákové.\n\nNěkteří paleontologové nedávno přicházeli s tvrzením, že v případě magyarosaura nejde o sauropodního trpaslíka, nýbrž o mláďata normálně vzrostlého sauropoda. Histologický výzkum z roku 2010 však znovu potvrdil, že se skutečně jedná o případ ostrovního nanismu a magyarosaurus tedy skutečně byl dinosauřím \"trpaslíkem\". Patřil tak k unikátní fauně \"trpasličích dinosaurů\" z ostrova Haţeg. Při délce 6 metrů vážil tento sauropod asi 750 nebo 1000 kilogramů.\n\n\"Magyarosaurus\" se krátce objevuje také v jednom díle pseudo-dokumentu \"Dinosaur Planet\" z roku 2003 (v orig. \"Pod's Travels\").\n\n\n"}
{"id": "208810", "url": "https://cs.wikipedia.org/wiki?curid=208810", "title": "Predátoři", "text": "Predátoři\n\nPredátoři je americký akční film s prvky sci-fi, který roku 2010 natočil režisér Nimród Antal. Jde o nepřímé pokračování filmů \"Predátor\" s Arnoldem Schwarzeneggerem z roku 1987 a \"Predátor 2\" (1990). Producent Robert Rodriguez pojmenoval film množným číslem obdobně, jako tomu bylo u filmu Vetřelci.\n\nPříběh svádí do souboje lidskou rasu a mimozemské lovce zvané predátoři.\n\nNěkolik lidí se probouzí při volném pádu ve vzduchu. Na sobě mají padáky, které se ale otevírají až při určité nadmořské výšce, jeden se neotevře vůbec. Royce (Adrien Brody) se jako první setkává s Cuchillem (Danny Trejo) z mexického drogového kartelu. Záhy se k nim přidávají voják Specnaz Nikolaj (Oleg Taktarov), sniperka Izraelských obranných sil Isabelle (Alice Braga), člen Jednotné revoluční fronty Mombasa (Mahershalalhashbaz Ali), vězeň FBI čekající na vykonání rozsudku smrti Stan (Walton Gogins), zabiják Jakuzy Hanzo (Louis Ozawa Changchien) a doktor Edwin (Topher Grace).\n\nPři více či méně silné spolupráci se všichni snaží dostat z džungle do nejbližší civilizace, ale posléze přichází k útesu, kde na obloze uvidí cizí, blízké planety a je zřejmé, že již nejsou vůbec na Zemi. Cestou také potkávají útočiště zabitého neznámého vojáka, který všude nastražil pasti na něco velkého, a je tedy zřejmé, že právě něco velkého bude tentokrát lovit je. Jdou tedy dále, ale záhy se ozve dupot. Vrhají se na ně podivná zvířata.\n\nKdyž společně zvířata pobijí svými zbraněmi, jdou po jejich stopách, dokud nedorazí do tábora s děsivou atmosférou: na stromech jsou za nohy pověšena těla stažená z kůže a všude na zemi jsou pohozeny lidské lebky… Najdou predátora, který je přivázaný ke stromu. Když k němu Nikolai přiloží kulomet, predátor se pohne a upoutá pozornost svých objevitelů… Mombasa je záhy probodnut třemi železnými kopími. Royce zahlédne tři neviditelné přízraky se svítícíma očima. Tým začne po příchozích pálit. Lovci palbu opětují. Jedna střela Nikolaiovi poškodí kulomet. Tým nakonec uteče.\n\nV džungli je najde člen námořní pěchoty Noland Roland (Lawrence Fishburne), který na planetě přežil za pomoci výzbroje a výstroje, kterou lovcům ukradl. Mariňák hosty zavede do své skrýše v nefunkčním těžebním stroji, tam jim vysvětlí, že byli loveni mimozemskými lovci a že byli na planetu vyhozeni z jediného důvodu: aby se stali živou kořistí pro novou rasu predátorů. V noci je ale Noland zradí a pokusí se všechny zadusit kouřem. Poté je sám zabit superpredátorem. Skupina z místa utíká a začíná finální lov. Postupně umírá jeden člen skupiny za druhým, až nakonec zůstane jen Royce, Isabelle a Edwin…\n\n\n"}
{"id": "208817", "url": "https://cs.wikipedia.org/wiki?curid=208817", "title": "Solaris Trollino 18", "text": "Solaris Trollino 18\n\nSolaris Trollino 18 je dvoučlánkový nízkopodlažní trolejbus, který je vyráběn od roku 2001 polskou firmou Solaris Bus & Coach.\n\nVůz Trollino 18 konstrukčně vychází z kloubového autobusu Solaris Urbino 18. Jedná se o třínápravový nízkopodlažní trolejbus, který se skládá ze dvou částí. Ty jsou navzájem spojeny kloubem a krycím měchem. V pravé bočnici vozu se nacházejí čtvery dvoukřídlé skládací dveře.\n\nVozy jsou vybaveny střídavou elektrickou výzbrojí TV Europulse s asynchronním trakčním motorem od firmy Cegelec (označení vozu AC, výroba od 2005) nebo elektrickou výzbrojí Ganz-Skoda (dříve Ganz; výroba od 2001). Na přání zákazníka může být trolejbus také vybaven pomocným naftovým agregátem, který umožňuje jízdu vozu i mimo trolejové vedení.\n\nTrolejbusy, které dodává Škoda Electric s vlastní elektrickou výzbrojí, jsou označeny jako Škoda 27Tr Solaris.\n\nDva prototypy vozu Trollino 18 AC byly vyrobeny na přelomu let 2004 a 2005. První z nich byl dodán do švýcarského Winterthuru, druhý jezdí ve městě La Chaux-de-Fonds v téže zemi.\n"}
{"id": "208818", "url": "https://cs.wikipedia.org/wiki?curid=208818", "title": "Karel Váňa", "text": "Karel Váňa\n\nKarel Váňa (29. listopadu 1867, Český Brod – 21. května 1951, Praha) byl český herec a fotograf, člen činohry Národního divadla v Praze. Na této scéně působil v období let 1906–1928.\n\nU filmu začínal před 1. světovou válkou ve filmové společnosti ASUM v rámci blízkých styků architekta a filmaře Maxe Urbana a jeho ženy Anduly Sedláčkové s herci a ředitelstvím Národního divadla. Zajímavou, leč nedochovanou etudou je film \"Podkova\" o člověku, který nalezne podkovu, ale ta mu štěstí nepřinese. Za zmínku stojí i dvojrole ve významném českém němém filmu \"Stavitel chrámu\", který byl adaptací pověsti o Petru Parléřovi, staviteli svatovítského chrámu v Praze.\n\n\n"}
{"id": "208823", "url": "https://cs.wikipedia.org/wiki?curid=208823", "title": "Europasaurus", "text": "Europasaurus\n\nEuropasaurus („Evropský ještěr“) byl rod velmi malého sauropodního dinosaura, který žil v období svrchní jury (asi před 154 miliony let) na území dnešního severního Německa. Europasauři patřili k nejmenším známým sauropodním dinosaurům vůbec, a to i přesto, že v dospělosti vážili kolem 1 tuny a měřili na délku přes 6 metrů.\n\nTento dinosaurus byl na poměry sauropodů pouhým \"trpaslíkem\" - dosahoval délky jen kolem 6 metrů (objevené exempláře včetně mláďat měří jen 1,7–6,2 m) a kolem 750 přes rovných 1000 až po 1050 kilogramů těžký. Je tak příkladem ostrovního nanismu, tedy malých rozměrů coby přizpůsobení se omezeným zdrojům potravy a prostoru. \n\n\"Europasaurus\" byl pravděpodobně blízce příbuzný obřím brachiosauridním sauropodům, jako byl \"Brachiosaurus\" nebo \"Giraffatitan\", vývojem se však postupně zmenšil. Žil zřejmě na jakémsi pásu ostrovů, nacházejících se na severu dnešní Evropy v období pozdní jury.\n\n"}
{"id": "208826", "url": "https://cs.wikipedia.org/wiki?curid=208826", "title": "Gorzów Wielkopolski", "text": "Gorzów Wielkopolski\n\nGorzów Wielkopolski (výslovnost , , česky též \"Velkopolský Hořov,\" popř. \"Landsberg nad Wartou\") je město v západním Polsku ležící na řece Wartě, 53 km od hranice s Německem. Od roku 1999 je jedním ze dvou hlavních měst Lubušského vojvodství (společně se Zelenou Horou) a také největším průmyslovým centrem této oblasti. Město obývá obyvatel. Po mnoho staletí patřilo k braniborskému území zvanému Nová marka.\n\nPřes město vede severojižní evropská silnice E65 a železniční trať Kostrzyn – Piła, spojující kdysi Berlín s Královcem. Dopravu ve městě zajišťují autobusy a tramvaje. Zdejší trolejbusová síť budovaná během druhé světové války byla na jejím konci zničena.\n\n\n"}
{"id": "208828", "url": "https://cs.wikipedia.org/wiki?curid=208828", "title": "Stanice metra pražského typu", "text": "Stanice metra pražského typu\n\nStanice metra pražského typu je taková stanice podzemní dráhy, která byla postavena podle specifikací, použitých při výstavbě úseku metra I.B v Praze na začátku 80. let 20. století.\n\nJednalo se o zdokonalení trojlodní ražené pilířové konstrukce stanice v mnoha ohledech. Zmenšeny byly v mnohém pilíře; jsou tenčí a tak bylo možné umístit do stanice více prostupů (a tudíž zlepšit tok cestujících mezi jednotlivými loděmi). Pilíře stanice jsou tvořeny dvěma částmi stejného tvaru (hranoly lichoběžníkového bokorysu) postavenými užším vrcholem na sebe. I samotné lodě se k sobě více přiblížily; mají mezi sebou pouhých 25 cm místa. Snížila se tak osová vzdálenost (v porovnání s předchozími stanicemi, například na úseku I.A a jinými, budovanými podle sovětských technologií), stanice pražského typu má tedy nástupiště užší. Na ostění se používá betonových dílců a nikoliv litinových tybinků, jako je tomu u stanic podzemních drah sovětského typu běžné.\n\nS výstavbou těchto stanic se pokračovalo ještě v druhé polovině let osmdesátých (III.B) a v 90. letech (IV.B).\n\n\n"}
{"id": "208830", "url": "https://cs.wikipedia.org/wiki?curid=208830", "title": "Fry", "text": "Fry\n\nFry může být:\n\n\n\n\n"}
{"id": "208832", "url": "https://cs.wikipedia.org/wiki?curid=208832", "title": "Marcel Mauss", "text": "Marcel Mauss\n\nMarcel Mauss [\"marsel mós\"] (10. května 1872, Épinal – 10. února 1950, Paříž) byl francouzský sociolog a antropolog, synovec a žák Émila Durkheima. Proslavil se svými příspěvky do časopisu \"L´Année Sociologique\" a rozvinutím myšlenek svého strýce Émila Durkheima, který patří mezi zakladatele moderní sociologie. Maussovy práce překlenuly hranici mezi sociologií a antropologií a zabývaly se studiem vzájemných vztahů, magií, oběťmi a výměnou darů u primitivních národů. Maussův pohled na etnologii ovlivnil řadu sociálních vědců, mezi nejznámější patří Claude Lévi-Strauss, A.R. Radcliffe-Brown, E. E. Evans-Pritchard a Melville J. Herskovits. Asi nejznámější Maussovo dílo je \"Esej o daru\" z roku 1924.\n\nMauss se narodil v židovské rodině v Épinalu v Lotrinsku a studoval filosofii v Bordeaux, kde tehdy přednášel i Durkheim. Po promoci v roce 1893 odešel do Paříže, kde studoval religionistiku a sanskrt. Od začátku spolupracoval na Durkheimově časopisu (ročence) \"L´année sociologique\" a podílel se na dvanácti vydáních mezi roky 1898 a 1913, kde redigoval články o náboženství a o klasifikaci sociologie. Angažoval se v Dreyfusově aféře a od roku 1901 přednášel na \"École pratique des hautes études\" „dějiny náboženství a primitivních národů“, tedy to, co se později nazývá religionistikou a kulturní antropologií.\n\nMauss se aktivně účastnil politiky socialistických stran a udržoval si příslušnost k francouzské sekci dělnické internacionály (SFIO). Byl zakladatelem časopisu \"Mouvement Socialiste\" a pravidelně psal do levicového tisku – \"L’Humanité\" a později \"Le Populaire\". Byl oddaný dobrovolnictví a byl zapojen do družstevních hnutí. Otevřeně vyhlašoval antikapitalistickou ideologii a věřil, na rozdíl od Durkheima, že pouze dělnická třída může vést společnost k univerzálnější formě.\n\nZa první světové války zemřel Durkheim a řada Maussových přátel padla na frontě. Mauss se stal ředitelem “L´année sociologique”, vyšlo však jen jedno vydání, které obsahovalo jeho \"Esej o daru\". Po válce se francouzské vysoké školy od Durkheimova konceptu sociologie odvrátily, takže Mauss odešel na Francouzský sociologický institut (1924) a Institut etnologie (1926), které sám založil. Roku 1931 se stal profesorem sociologie na prestižní \"Collège de France\" v Paříži; bojoval proti rasismu a antisemitismu a zemřel 1950. Z jeho žáků se proslavil zejména antropolog Claude Lévi-Strauss, který napsal také úvod do Maussova díla.\n\nMauss byl velmi plodný autor a napsal množství článků do \"Année sociologique\", zejména o náboženství přírodních národů a o různých rituálech. Publikoval několik knih o sociologii, etnografických metodách a své nejslavnější dílo \"Esej o daru\" (1924). V této knize podal obecný výklad bohatého etnografického materiálu o povaze a formách dávání darů v různých společnostech. Podle Mausse mají slavnostní (sváteční) dary jiný smysl než směnu předmětů: jde v nich hlavně o vytváření společenských vztahů a závazků, které udržují společnosti pohromadě.\n\nPro členy archaických společností platí trojí povinnost: 1) zúčastnit se výměny darů, 2) přijímat dary a 3) oplácet. Dar se nikdy od osoby dárce úplně neoddělí a vytváří tak závazek přiměřeně jej oplatit, ne ale hned, což by se rovnalo odmítnutí. Dary mohou být různé předměty, ale také výlučné právo na určité jméno, tance, symboly, písně. Zavazují příjemce „totálně“, se vším všudy, dokud nejsou oplaceny, a pozvolna tak nahrazují pokrevní příbuzenské vztahy. Mezi nejslavnější příklady systémů výměny darů patří mírumilovné melanéská \"kula\" (kolo) a soutěživý až bojovný \"potlač\" indiánských kmenů na západním pobřeží Severní Ameriky, podobné společenské rituály však byly zřejmě velmi rozšířeny, a to i v Evropě.\n\nNěkteré Maussovy koncepce, například představa magické síly (\"mana\"), která lpí na darované věci, nebo představa čistě nezištného daru, vyvolaly různé kritiky, Maussův přínos je však dodnes živý a \"Esej o daru\" patří mezi nejčtenější klasické knihy nejen pro odborníky, ale i pro široké publikum. Mnozí jej dokonce pokládají za popis alternativního hospodaření vůči modernímu obchodu a peněžní směně.\n\nAčkoliv Mauss, podobně jako řada dalších francouzských akademiků, neučil mnoho žáků, mnoho dalších vědců se později hlásilo k jeho myšlenkám.\n\nMaussovo dílo zanechalo velkou stopu v antropologii, kde otevřelo prostor pro další studie reciprocity a výměny darů. Jeho práce ovlivnila mj. i ekonomickou antropologii, například Karla Polanyiho. V neposlední řadě ovlivnil také umělce a politické aktivisty, kteří začali přemýšlet o sociálních vztazích mimo kapitalistické společnosti. Maussova dila jim ukázala, jak fungují sociální vztahy i v jiných společnostech. Zejména je inspirovalo obdarování někoho jiného, bez vidiny osobního prospěchu, což melo pozitivní dopad na danou společnost. Sám Mauss ale ve své práci připomněl, že výměna darů je velmi často sebestředná a antagonistická.\n\nTeoretický koncept Marcela Mausse je založen na studiu rituálů různých kmenů, v nichž docházelo k darování či obdarování mezi jednotlivými členy kmenu. Zkoumal kmeny a rituály hlavně ve třech oblastech: v Melanésii, v PolynésiePolynésii a na západě Severní Ameriky.\n\nJeho závěry lze teoreticky převést do dalších vědních disciplín, například v rámci teorií mezinárodních vztahů, nad oprávněností aplikace Maussových závěrů do tohoto vědního oboru se nicméně vede polemika.\n\nMarcel Mauss v knize o daru a v knize esejů ,Psychology and Sociology’’ pracuje s Durkheimovým pojmem \"sociální fakt\", který na základě své koncepce rozvíjí. Používá termín ,totální sociální fakt’’ pro jevy zahrnující více oblastí najednou - sociologické, psychologické a fyziologické. Podobné myšlenky, se kterými Marcel Mauss pracuje při používání termínu ,totálního sociálního faktu’’, se objevovaly také u dalších pokračovatelů Emila Durkheima.\n\n\n"}
{"id": "208835", "url": "https://cs.wikipedia.org/wiki?curid=208835", "title": "Deklarace tisíciletí", "text": "Deklarace tisíciletí\n\nDeklarace tisíciletí (Millennium Declaration) je rezoluce Spojených národů, převzatá k osmému plenárnímu setkání Summitu Tisíciletí z 8. září 2000 s osmi hlavními vývojovými cíli.\nImplementace Deklarace byla přezkoumána na Světovém Summitu v září 2005.\n\nTyto cíle byly předmětem kontroverze v otázkách uskutečnitelnosti a závaznosti mezinárodních dlouhodobých pomocných snah na začátku 21. století.\n\nDeklarace tisíciletí má 8 cílů, přejatých od 189 vůdců během summitu:\n\n\n"}
{"id": "208838", "url": "https://cs.wikipedia.org/wiki?curid=208838", "title": "Roman Abramovič", "text": "Roman Abramovič\n\nRoman Arkaděvič Abramovič (rusky \"Роман Аркадьевич Абрамович\", * 24. října 1966 Saratov, Sovětský svaz) je rusko-izraelský podnikatel židovského původu. Byl také politikem, bývalým gubernátorem Čukotky. V současné době jde o 13. nejbohatšího Rusa. V pořadí nejbohatších lidí světa byl podle časopisu \"Forbes\" pro rok 2013 veden na 107. místě s odhadem majetku ve výši 10,2 miliardy US dolarů. Jeho hlavní firmou je holdingová společnost Millhouse Capital. Je také majitelem londýnského fotbalového klubu FC Chelsea. a také Arsenalu \n\nKdyž mu byl jeden rok, zemřela jeho matka na otravu krve. Jeho otec zemřel, když mu byly pouhé 3 roky. O sirotka se začal starat jeho strýc, zaměstnaný v ropném průmyslu, kde poprvé poznal svět ropy, který mu později přinesl jeho ohromné bohatství.\n\nS podnikáním začal Abramovič už na konci 80. let v době Gorbačovovy ekonomické reformy. Jak přesně přišel ke svému bohatství se nikdy moc nechtěl zmiňovat. Oficiální verzí je, že začal obchodovat s ropnými produkty, měnami atd. Tehdy byl také stíhán za údajné zpronevěry a krádeže vlaků plných ropy. Nikdy mu však nic nebylo dokázáno. Je jisté, že hlavní podíl na jeho vzestupu měl vlivný boss 90. let v Rusku - podnikatel a politik Boris Berezovskij. Ten jej seznámil s ruským prezidentem Borisem Jelcinem, který potřeboval peníze, aby odvrátil pokusy komunistů o převrat. To se velice hodilo podnikavým lidem jako byl Abramovič, kteří Jelcinovi požadované peníze půjčovali, a za to se stávali majiteli lukrativních podniků po celém Rusku. \n\nAbramovič se v roce 2000 stal gubernátorem Čukotky, kde investoval značné vlastní prostředky do rozvoje regionu a kde si ho místní lidé velice oblíbili. Úřad gubernátora zastával do roku 2008. Téhož roku v říjnu se stal předsedou čukotského regionálního parlamentu.\n\nByl však pořád známý pouze mezi znalci světa businessu. Roku 2003 přesunul své aktivity do Anglie a koupil tehdy zadlužený fotbalový klub Chelsea FC.\n\nV době, kdy vstoupil do Chelsea, se klub utápěl v dluzích a nemohl útočit na anglický titul. To se však brzo změnilo. Abramovič klubu pomohl z dluhů a nakoupil posily z celého světa. Přivedl do mužstva trenéra Josého Mourinha. Po jeho odstoupení pro neshody s Abramovičem měl klub několik dalších trenérů. Abramovič stabilizoval celkovou situaci klubu. Zpočátku pumpoval do Chelsea obrovské peníze a odměnou mu byl vzestup Chelsea mezi fotbalovou elitu. V posledních letech však Abramovič přestal vydávat tolik peněz a snažil se klub dovést k finanční soběstačnosti. Kapitalizoval své pohledávky v Chelsea a tím klub prakticky oddlužil. Po mnohých zklamáních se dočkal vítězství svého klubu ve finále Champions League proti FC Bayern dne 19. května 2012 v Mnichově.\n\nKoncem května 2018 přijal Abramovič občanství Izraele. Jako syn židovských rodičů má Abramovič podle izraelských zákonů nárok na občanství a pas tohoto státu. Již v roce 2017 koupil Abramovič v Tel Avivu dům. Tento Abramovičův překvapivý krok byl vysvětlován tím, že mu vláda Spojeného království neprodloužila investorské vízum, a to na základě nového předpisu, který požaduje přesné údaje držitelů těchto víz o původu jejich majetku.\n\nRoman Abramovič je rozvedený a má šest dětí. Jeho manželkou byla Daša Žukovová.\n\n"}
{"id": "208844", "url": "https://cs.wikipedia.org/wiki?curid=208844", "title": "Air Ivoire", "text": "Air Ivoire\n\nAir Ivoire je národní letecká společnost Pobřeží slonoviny. Operuje na pravidelných a vnitrostátních linkách ze základny v Abidjanu.\n\n\nSpolečnost byla založena v roce 1963, tři roky poté co Pobřeží slonoviny a Francie uzavřely dohodu o vytvoření letecké společnosti, a tak podíl v nové společnosti měl i francouzský stát prostřednictvím společnosti FCFA. V dubnu 1974 Pobřeží slonoviny odkoupilo francouzský podíl, a společnost se tak ocitla zcela v rukou státu. V době existence multinárodní Air Afrique se společnost specializovala na vnitrostátní linky, mimo ně provozovala několik spojů do sousedních zemí. Koncem prosince 1999 Air Ivoire zastavila všechny své lety, o rok později vláda rozhodla o likvidaci aerolinie.\n\nPo rozpadu Air Afrique se vláda začala zabývat myšlenkou na založení nové letecké společnosti a v roce 2001 bylo rozhodnuto o založení společnosti Nouvelle Air Ivoire, která zahájila 31. března 2002 pravidelné lety. Po čase se nová společnost vrátila k zavedenému názvu Air Ivoire.\n\nMezinárodní destinace (únor 2006):\n\n\n"}
{"id": "208845", "url": "https://cs.wikipedia.org/wiki?curid=208845", "title": "Krupina", "text": "Krupina\n\nKrupina (německy \"Karpfen\", maďarsky \"Korpona\") je jedno z nejstarších měst Slovenska, ležící v Banskobystrickém kraji. Žije zde  obyvatel.\n\nNa základě archeologických nalezišť v okolí Krupiny je možné předpokládat, že okolí Krupiny bylo osídlené už v mezolitě. Evidované jsou nálezy kamenných mlát a seker v Dobré Nive, početné nálezy z mladší doby kamenné z Hontianských Nemec, Ladzan a Sebechleb. Důkaz osídlení okolí Krupiny svědčí i nálezy měděných seker a dlát ze starší doby bronzové v Hontianských Nemciích, Lišově a Domanikách. Ozdobné předměty ze střední doby bronzové se našli v Horných Rykynčicích, Cerově, Čabradském Vrbovku na Čabradském hradě a v Domanikách. V okolí Krupiny jsou i nálezy z mladší doby bronzové. Jelikož se na území samotného města Krupiny našlo málo nálezů svědčících o jeho osídlení, z poměrně hustého osídlení jeho blízkého okolí v tomto období, je možné předpokládat, že na území dnešního města sídlil člověk už v pravěku. V středověku území Krupiny osídlili Slované-Slováci. Důkazem osídlení svědčí i samostatný slovansko-slovenský název Krupina (v latinské listině z roku 1135 \"Corpona\"). Krupina společně s Trnavou, Zvolenem a Banskou Štiavnicí patří mezi nejstarší města na Slovensku. Městská práva dostala pravděpodobně v roce 1238. V období tureckého nebezpečí tu byla postavená strážní věž - Vartovka, kulturní památka, dnes používána jako rozhledna.\n\nV nejstarším období plnily kláštery sociální a částečně zdravotní úlohy. V souvislosti se vznikem městského organizmu, zdravotní funkci přebralo na sebe město. Přímo v Krupině byl kdysi špitál s kostelem a podobně i jako v jiných středověkých městech, bylo úlohou správců špitálu starat se o chudé a nemocné lidi ve městě a poskytovala jim duchovní, sociální a pravděpodobně i zdravotní péči. Nejstarší písemná zmínka o špitálu v Krupině je v listinách z roku 1413 a 1415, kdy se uvádí správce Ján z Prievidze a později v roce 1437, kde se přímo uvádí špitál sv. Alžběty za hradbami města. Jeho správcem byl Ostrihomskou kapitulou jmenován Ján Martiny z Dvorník.\n\nReálná nemocnice se otevírá 27. února 1966 přebudováním bývalých úřadů (daňového úřadu, geodézie). Po obnovení okresu Krupina v roce 1996 se i krupinská nemocnice odčleňuje od OÚNZ Zvolen. Napříč tomu se nepodaří získat dostatek financí, díky čemu dochází k zrušení dětského oddělení. Od 1. ledna 2003 transformací nemocnic tzv. I. typu ze zřizovatelské působnosti Ministerstva zdravotnictví SR pod obce a města vzniká MĚSTSKÁ NEMOCNICE S POLIKLINIKOU Krupina, n.o. Nemocnice je nadále vystavována tlaku zdravotních pojišťoven a když největší (státní) Všeobecná zdravotní pojišťovna Zvolen omezuje svoje smlouvní výdavky, omezuje se v Krupině činnost chirurgického oddělení. Napříč modernizaci realizované v rámci evropských fondů je další osud nemocnice, která pokrývá oblast nad 30 000 obyvatel nejasný. Momentálně je nemocnice součástí Nemocnice ve Zvolenu - pracoviště Krupina, člen Agel.sk .\n\n\n\nPřes Krupinu teče řeka Krupinica, která pramení v Javorí na úpatí vrchu Veľky Lysec (886,4 m n. m.), při osadě Podlysec na katastrálním území Zaježová (v současnosti část obce Pliešovice), v nadmořské výšce cca 735 m n. m. Při Šahách se vlévá do Ipľa.\n\n\n\n"}
{"id": "208852", "url": "https://cs.wikipedia.org/wiki?curid=208852", "title": "Seiiči Itó", "text": "Seiiči Itó\n\nSeiiči Itó (: 伊藤 整一, \"Itó Seiiči\", 26. července 1890 – 7. dubna 1945) byl japonský admirál a koncem druhé světové války též velitel 2. \"kantai\" ( ~ loďstvo) císařského námořnictva.\n\nVelitelem 2. \"kantai\" se jako viceadmirál stal v prosinci 1944 a z této pozice velel v dubnu 1945 poslední větší ofenzívě japonského námořnictva celého konfliktu, operaci \"Ten-gó\". Vedl svaz skládající se z obří bitevní lodě \"Jamato\", lehkého křižníku \"Jahagi\" a 8 torpédoborců k útoku na americké síly u Okinawy. Ale už během cesty k Okinawě byl svaz napaden letadly z amerických letadlových lodí a při jejich náletech se 7. dubna 1945 potopila \"Jamato\", \"Jahagi\" a 4 torpédoborce. Na palubě \"Jamato\" zahynul spolu s 2497 muži i viceadmirál Itó. Následně byl Itó posmrtně povýšen do hodnosti admirála.\n\n"}
{"id": "208853", "url": "https://cs.wikipedia.org/wiki?curid=208853", "title": "Luang Prabang", "text": "Luang Prabang\n\nLuang Prabang (laosky ເມືອງຫຼວງພະບາງ) je město v severním Laosu, v provincii stejného jména (provincii Luang Prabang). Má přibližně 26 000 obyvatel. Jeho historické jádro je od roku 1995 zapsáno na Seznamu světového dědictví UNESCO.\n\nLuang Prabang leží v nadmořské výšce 700 metrů nad mořem, na levém břehu Mekongu, u jeho soutoku s řekou Nam Khan, přibližně 425 kilometrů severně od hlavního města Laosu Vientiane. Přibližně 3 kilometry severovýchodně od města se nachází mezinárodní letiště, spojující Luang Prabang, mimo jiné, s Bangkokem v Thajsku a Siem Reapem v Kambodži. Laoská silnice číslo 13, vedoucí z Voeng Khamu u laosko-kambodžských hranic do Botenu u laosko-čínských hranic, spojuje Luang Prabang s Vientiane (přes Vang Vieng). Důležitou komunikační tepnou zůstává i řeka Mekong. Město Huay Xai na laosko-thajské hranici je vzdáleno dva dny plavby pomalou lodí proti proudu řeky.\n\nCentrum Luang Prabangu je součástí Světového dědictví UNESCO. V roce 2003 navštívilo Luang Prabang přibližně 78 000 zahraničních turistů. Město je střediskem obchodu s rýží, kaučukem a teakovým dřevem.\n\nMezi 8. až 13. stoletím se na území dnešního severního Laosu začaly formovat první městské státy Taiů. Ve 12. století vůdce jménem Khun Lo pravděpodobně dobyl oblast Luang Prabangu na původním, netaiském obyvatelstvu. Luang Prabang se stal centrem jednoho ze tří hlavních městských států Taiů na území dnešního Laosu. Mongolská invaze v roce 1253, směřující proti Khmérům, tuto strukturu narušila. Po ústupu mongolských vojsk byla založena nová království. Jedním z nich byl i stát, založený místními vládci Luang Prabangu. Přestože nominálně stále podléhal mongolským vládcům Číny, stal se vedoucí silou v severním Laosu. Přibližně od roku 1271 jej ovládala dynastie Phraya. Kolem roku 1350 princ této dynastie Fa Ngum po sporu se svým otcem uprchl do Khmérské říše. S pomocí Khmérů se roku 1353 vrátil, dobyl Luang Prabang (tehdy nazývaný \"Xieng Dong Xieng Thong\") a založil nový stát – říši Lan Xang.\n\nV roce 1353 se \"Xieng Dong Xieng Thong\" stal hlavním městem říše Lan Xang. V roce 1357 bylo jméno města změněno na \"Muang Xieng Thong\" („město zlata“). V 15. století byla Lan Xang v úpadku, ohrožována sousedícími Barmánci a Vietnamci (síla Khmérské říše v té době již byla eliminována zásahem thajského království v Ayuthai). Roku 1479 Luang Prabang vyplenili Vietnamci. K upevnění královské moci král Visunarat přivezl roku 1512 do Luang Prabangu z Angkoru cennou zlatou sošku Buddhy, zvanou \"Pha Bang\". V obavě před útoky z Barmy král Setthathirath I. v roce 1560 přesunul hlavní město Lan Xangu do Vientiane. Význam Luang Prabangu jako zdroje královské legitimity však zůstal. Pha Bang byl v zanechán v \"Muang Xieng Thong\" a jméno města bylo změněno na \"Luang Prabang\" („Velký Pha Bang“). Po dalších invazích Barmánců (s krátkou výjimkou panování krále Surinyavongsy) se říše Lan Xang stala jejich vazalem a roku 1707 se rozpadla. Luang Prabang se stal hlavním městem nezávislého Království Luang Prabang, vazala Siamu.\n\nVe druhé polovině 19. století zkoumali Luang Prabang a okolí francouzští badatelé Henri Mouhot, Louis Delaporte a Auguste Pavie. Auguste Pavie byl roku 1886 jmenován francouzským vicekonzulem v Luang Prabangu. Francouzi měli zájem získat kontrolu nad oblastí, kterou vnímali jako nárazníkovou zónu chránící jejich vietnamské kolonie Tonkin a Annam. Využili neschopnost vládců Luang Prabangu vypořádat se s nájezdy čínských lupičských band na Luang Prabang. Roku 1887 se Království Luang Prabang stalo protektorátem Francouzské Indočíny. V dubnu 1945, po porážce vichistické Francie, okupovali Luang Prabang krátce Japonci.\n\nV roce 1953 získal Laos nezávislost a král Luang Prabangu, Sisavang Vong, se stal hlavou nezávislého Laoského království. Hlavním městem byl Vientiane, král však sídlil v Luang Prabangu. V roce 1975 Luang Prabang dobyl komunistický Pathet Lao. Následoval exodus obyvatel a Luang Prabang se stal nevýznamným provinčním městem. Po znovuotevření Laosu světu počátkem 90. let 20. století začíná význam města opět růst. V roce 1995 se centrum města stalo součástí Světového dědictví UNESCO a proběhly rozsáhlé rekonstrukce městských památek.\n\n"}
{"id": "208856", "url": "https://cs.wikipedia.org/wiki?curid=208856", "title": "Obránce (lední hokej)", "text": "Obránce (lední hokej)\n\nObránce v ledním hokeji je hráč s primárním úkolem zabránit týmu soupeře ohrozit branku.\n\nPři hře jsou obvykle na ledě dva obránci, tři útočníci a jeden brankář.\n\nObránci se obecně dělí do dvou skupin. \"Defenzivní obránce\" málo riskuje a příliš nedává branky, preferuje obranu proti týmu soupeře. \"Ofenzivní obránce\" se agresivně začleňuje do útoku týmu a je tedy více využit. Proto proniká hluboko do soupeřova pásma, aby se dostal blíže k brance. Tím soupeři ztěžuje obranu proti vstřelení branky, drží-li kotouč útočící tým. Při breaku soupeře je však obrana proti němu mnohem složitější.\n\nV obranném pásmu je obránce zodpovědný za to, aby útočníci soupeře měli co nejmenší možnost útočit – vytěsňováním do rohů a blokováním cest jak pro bruslení, tak pro střelbu. Dostává-li útok soupeřícího týmu bránící tým pod tlak, hraje obránce obvykle blíže k brance a pokouší se jednak blokovat cesty pro střelbu, ale také zajistit, aby brankáři nebylo bráněno ve výhledu (útočníci často najíždějí před brankoviště, aby brankář nemohl mít kotouč stále na očích).\n\nVe středním pásmu se obránci drží poblíž vlastní modré čáry, odkud obvykle přihrávají kotouč svým spoluhráčům.\n\nV útočném pásmu obránci \"hrají modrou čáru\". Jejich úkolem je udržet kotouč v útočném pásmu, aby nepřešel přes modrou čáru, která určuje hranici pásma. Bránící hráči musí být schopni rychle poslat kotouč okolo mantinelu, aby otevřeli útočníkům cesty pro střelbu, nebo jim dávat přímé přihrávky, pokud se dostanou do vhodné střelecké pozice. Obránce se musí být vrátit zpět do obranného pásma před útočícího hráče soupeře, pokud tento vyrazil do breaku.\n\nV zásadě je obránce vždycky \"zarážkou\" pro kotouč. Ten se nikdy nesmí dostat za něj, pokud ho obránce sám nenechá. Obránce udržuje směr hry na branku soupeře.\n\nBackchecking je způsob hry, kdy se útočník vrací do obranného pásma, aby zastával obrannou funkci – bránil protihráči v útoku (povoleným tělesným kontaktem, útokem na hokejku, postavením těla).\n\nPři vhazování v obranném pásmu většina týmů páruje obránce s útočníky soupeře, aby je zadrželi, zatímco vlastní útočníci odehrají kotouč. Je to ale volba kouče, jak se rozhodne. V útočném pásmu vystupuje obránce ve své obvyklé roli, tedy bránit útoku soupeře na branku.\n\n"}
{"id": "208860", "url": "https://cs.wikipedia.org/wiki?curid=208860", "title": "Zlý začátek", "text": "Zlý začátek\n\nZlý začátek je dětská novela a první kniha v \"Řadě nešťastných příhod\" od Daniela Handlera vydaná pod pseudonymem Lemony Snicket. \n\nKniha seznamuje čtenáře se třemi nedávno osiřelými sirotky Baudelairovými. Čtrnáctiletou Violet, dvanáctiletým Klausem a nemluvnětem Sunny, kteří jsou dáni do výchovy ke svému vzdálenému příbuznému, hraběti Olafovi, který se chce zmocnit dědictví, které po sobě zanechali jejich rodiče. Poté co jim přidělí špinavou, ošklivou a nezařízenou komůrku, v níž mají bydlet, rozdělí jim úkoly. Sourozenci musí každý den obstarat veškeré domácí práce. Hrabě Olaf je neúspěšný herec. Jednoho dne sourozencům oznámí, že bude hrát velkolepou hru, ve které si zahraje také Violet, coby nevěsta. Violet nejdříve nechápe, proč to hrabě Olaf dělá. Pak ale lest se sourozenci prohlédne. Olaf si ji chce během hry vzít za právoplatnou manželku a tím získat ohromné dědictví po jejich rodičích. Nakonec se mu ale plán nezdaří a zloduch na poslední chvíli prchá pryč před spravedlností. Sourozenci tak ztrácí opatrovníka. Knížka končí tím, jak sourozenci jedou v autě pana Poea k novému opatrovníkovi.\n"}
{"id": "208861", "url": "https://cs.wikipedia.org/wiki?curid=208861", "title": "Aeroport (stanice metra v Moskvě)", "text": "Aeroport (stanice metra v Moskvě)\n\nAeroport () je stanice moskevského metra. Nachází se na severu města,\n\nStanice je podzemní, nachází se pouhých 8,6 m hluboko pod zemí (jednolodní stanice metra mělkého založení). Ostrovní nástupiště nepodpírají žádné sloupy. Stanice byla otevřena 11. září 1938 jako součást druhého provozního úseku Zamoskvorecké linky, slouží nedalekému Frunzeho ústřednímu letišti .\n\nStanice je dnes jednou z ukázek sovětské architektury konce 30. let 20. století, kdy byly prvky art deco kombinovány se socialistickým realismem. Hlavním tématem ztvárnění stanice bylo právě letectví. Obklad stanice tvoří na stěnách za nástupištěm leštěný birobidžanský a uralský mramor. Přes celou klenbu pak vedou linie, které na ní vytvářejí geometrické obrazce.\n\nStanice má jeden výstup, který ústí na Leningradský prospekt. \"Aeroport\" denně využije 59 800 cestujících.\n\n"}
{"id": "208867", "url": "https://cs.wikipedia.org/wiki?curid=208867", "title": "Licancabur", "text": "Licancabur\n\nLicancabur je název v současnosti neaktivního stratovulkánu nacházejícího se na hranicích Chile a Bolívie.\n\nSopka má typickou kuželovou stratovulkanickou stavbu se sklonem 30°. Nachází se jihozápadně od bolivijského jezera Laguna Verde a severozápadně od vulkánu Juriques. Vrchol Licancaburu je tvořen kráterem s průměrem 400 m, v současnosti zalitým vodou, tvořícím vrcholové jezírko, které je po většinu roku pokryté ledem. Jezero je jedním z nejvýše položených jezer na světě a navzdory teplotám, jež zde klesají až na –30 °C, má voda jezírka přibližně 6 °C, což umožňuje růst vodní fauny i v této výšce. Kvůli extrémním podmínkám prostředí vzbuzuje život v jezeře zájem vědců. Několik expedic sem vypravila NASA a institut SETI. Poznatky o přizpůsobení zvířat a rostlin extrémním podmínkám by měly pomoci pochopit vývoj života v jeho nejranějším stádiu.\n\nVrchol sopky je na bolivijské straně (na rozdíl od chilské) většinou bez sněhové či ledové pokrývky. Nejbližší osídlením je chilské město San Pedro de Atacama. \n\nPoslední fáze vulkanické aktivity vyprodukovaly mladší bloky andezitové lávy na severozápadním úbočí. Starší lávové proudy jsou pokryty vrstvou napadaných pyroklastik.\n\n\n"}
{"id": "208872", "url": "https://cs.wikipedia.org/wiki?curid=208872", "title": "Fusó (1914)", "text": "Fusó (1914)\n\nFusó (: 扶桑 ~ „Země božských morušovníků“ – starý název pro Japonsko) byla bitevní loď japonského císařského námořnictva třídy \"Fusó\" (její sesterskou lodí byla \"Jamaširo\"). \n\nJejí stavba začala v loděnici v Kure 11. března 1912, na vodu byla spuštěna 28. března 1914 a dokončena 18. listopadu 1915. Loď měla klasickou prvoválečnou koncepci s šesticí věží a kanóny ráže 356 mm. Dvě věže byly na přídi, dvě na zádi a poslední dvojice věží byla umístěna před a za komínem ve středu lodi, takže mohla střílet jen do stran. Toto uspořádání nebylo zcela úspěšné, protože partie s největším pancéřováním se tím zbytečně prodlužovaly a prostřední věže měly díky omezenému palebnému poli nižší použitelnost. Naopak kvalitou třídy \"Fusó\" byla její na svou dobu poměrně vysoká rychlost.\n\n\"Fusó\" se účastnila první světové války, převážně při plnění eskortních úkolů, jelikož japonské námořnictvo v této válce nemuselo vybojovat žádnou velkou hlavní bitvu.\nPo válce byly \"Fusó\" i \"Jamaširo\", stejně jako ostatní japonské bitevní lodi, rozsáhle modernizovány. \"Fusó\" byla prodloužena o 7,6 metrů, její dva komíny byly spojeny v jeden, původních 24 kotlů nahradilo šest nových naftových kotlů Kanpon a nástavby lodí dostaly typický pagodovitý tvar, kterým se vyznačovaly všechny japonské bitevní lodě té doby (od tohoto vzhledu se odlišovala až pozdější třída \"Jamato\"). Pancéřová ochrana byla vylepšena, především ochrana pohonného systému a trupu pod čarou ponoru. Zlepšení pancéřování bylo reakcí na zkušenosti z první světové války, kdy byla například britská bitevní loď HMS \"Marlborough\", jen těsně po bitvě u Jutska, málem potopena jediným německým torpédem. Byla zvětšena síla pancíře a vestavěna protitorpédová obšívka. Po přestavbě se rychlost lodi zvýšila z 23 na 25,4 uzlu.\n\nPřes tyto úpravy byla třída \"Fusó\" japonskou admiralitou považována za nedostatečně chráněnou a pomalou. Proto byla v době útoku na Pearl Harbor a i krátce poté, ponechána ve Vnitřním moři ve strategické rezervě. V té době se věnovala především výcviku. Během války se však toto změnilo.\n\n\nV červnu 1944, po americké invazi na Saipan, se měla \"Fusó\" vydat na prakticky sebevražedný útok na americké konvoje směřující k předmostí na Saipanu. Po bitvě ve Filipínském moři ale Japonci uznali, že Saipan je ztracen a operace byla zrušena.\n\nPo americké invazi na Filipíny v říjnu 1944, byla Fusó nasazena při jejich obraně. V sestavě jižního svazu admirála Šódži Nišimury bojovala v bitvě v zálivu Leyte. V bitvě v průlivu Surigao byla 25. října ve 3:09 zasažena jedním či dvěma torpédy, které vypustil torpédoborec USS \"Melvin\" (třída Fletcher) a začala hořet. \"Fusó\" ustoupila z boje, ale v 3:45 explodovaly její muniční sklady (pravděpodobně pod dvěma věžemi C a Q) a \"Fusó\" se rozpadla na dvě části. Přední část pak potopil dělostřeleckou palbou americký těžký křižník USS Lousville, zatímco zadní část se sama potopila u ostrova Kanihaan. Jelikož trosečníci odmítli být zachráněni, přežilo zkázu své lodě pouze 10 mužů z celkem 1 400 členů posádky. Sesterská loď \"Jamaširo\" pokračovala proti americké bitevní linii, která vůči ní byla ve výhodné pozici příčky na T (Tedy američané mohli pálit boční salvou, zatímco u \"Jamaširo\" střílela pouze čelní děla). \"Jamaširo\" byla zcela rozstřílena a její vrak se ještě nějakou dobu držel na hladině, než byl potopen torpédy, pravděpodobně opět z torpédoborce USS \"Melvin\".\n\n\n"}
{"id": "208873", "url": "https://cs.wikipedia.org/wiki?curid=208873", "title": "Fusó", "text": "Fusó\n\nFusó () může mít následující významy:\n"}
{"id": "208879", "url": "https://cs.wikipedia.org/wiki?curid=208879", "title": "Bentley", "text": "Bentley\n\nBentley Motors Limited je britský výrobce luxusních automobilů a vozů třídy GT. Společnost byla založena 18. ledna 1919 Walterem Owenem Bentleym, známým jako W. O. Bentley nebo prostě \"„W. O.\"\" (1888–1971). Byl znám hlavně díky svým rotačním leteckým motorům používaným v 1. světové válce, vedle typu Bentley B.R.1, který poháněl Sopwith Camel. Značné proslulosti dosáhl také motor Bentley B.R.2 ze stíhačky Sopwith 7F.1 Snipe. Od roku 1998 společnost Bentley vlastní Volkswagen Group.\n\nSkupina bohatých Britů, na poli automobilového průmyslu známých jako „Bentley Boys“ (dědic diamantových dolů Woolf Barnato, sir Henry Birkin, žokej George Duller, pilot Glen Kidston, automobilový novinář S. C. H. Davis a dr. Dudley Benjafield) držela pověst výkonných vozů naživu. Jednou v sázce jel Barnato závod \"Le Train Bleu\", který vedl z Cannes do Calais, při němž museli závodníci na trajektu přeplout do Doveru a následně dojeli do Londýna. Závodilo se v normálním provozu na veřejných silnicích. Barnato tento závod vyhrál a jeho speciálně upravenému vozu 6. 5  L se začalo říkat \"Blue Train Bentley\". Díky zapojení této skupiny do závodů společnost z Cricklewoodu zaznamenala čtyři po sobě jdoucí vítězství v 24 hodin Le Mans od roku 1927 do roku 1930. Jejím největším soupeřem té doby bylo Bugatti, jehož elegantní, lehké, ale křehké vozidlo bylo postaveno proti Bentleyho drsnému, trvanlivému a spolehlivému autu, uváděnému jako \"„nejrychlejší náklaďák světa“\". Snad vzhledově nejvýraznějším Bentleyem doby byl 4. 5  L „Blower Bentley“ jehož kompresor vyčníval před spodkem mřížky chladiče. Na Bentleye byl netypicky křehký, nicméně to nebyl závodní stroj jako 6  L Bentley. V původních knihách se vozidlo stalo vozem Jamese Bonda, ve filmu ho nahradil vůz Aston Martin.\n\nV roce 1925 stal Barnato prezidentem společnosti, po té jeho velká část jmění padla na udržení vozů Bentley nad vodou. Velká hospodářská krize v roce 1929 zničila poptávku po drahých výrobcích společnosti a tak v roce 1931 byla společnost Bentley prodána společnosti Rolls-Royce.\n\n\nRolls-Royce sloučil Bentleyho výrobní řadu do své vlastní, takže se značka Bentley stala pouze Rolls-Roycem bez výrazné masky chladiče, s nižší cenou. V 80. letech 20. století se Bentley opět stal samostatnou řadou vysokovýkonných automobilů. Nejdůležitějším modelem v době vlastnictví Rolls-Royce se stal Bentley Continental, který se objevil v různých podobách od roku 1952. Továrna Bentley v Crewe v hrabství Cheshire je stále známa jako „Royce's“.\n\n\nV roce 1998 byly společnosti Rolls-Royce a Bentley Motors koupeny od Vickersů (vlastníci od roku 1980) koncernem Volkswagen Group za 430 milionů liber, po nabídkovém řízení proti BMW. BMW nedávno začal dodávat součásti pro novou řadu automobilů, hlavně 8-válcové motory pro Bentley Arnage a 12-válcové motory pro Rolls-Royce Silver Seraph. Značka Rolls-Royce nebyla zahrnuta v nákupu koncernu Volkswagen Group, tu si licencovala společnost BMW (za 40 milionů liber) od Rolls-Royce, výrobce leteckých motorů.\n\nBMW a Volkswagen Group se domluvily tak, že Volkswagen Group vyráběl vozidla Bentley a Rolls-Royce do konce roku 2002 a poté přešlo právo na výrobu vozů Rolls-Royce na BMW. Během této doby se Volkswagen přestal spoléhat na BMW jako dodavatele tím, že od roku 2003 nepoužívá motory BMW ve vozech Bentley.\n\nV roce 2002 Bentley představil královně Alžbětě II. oficiální Bentley State Limousine k oslavám zlatého výročí. V roce 2003 zastavil výrobu Bentley Azure (2-dveřová karoserie se skládací střechou) a představil Bentley Continental GT, velké luxusní kupé. Auto je poháněno 12-válcovým motorem od Volkswagen.\n\nPopularita vozu byla velká. Továrna v Crewe nebyla schopná uspokojit poptávku i přesto, že kapacita továrny byla 9500 automobilů ročně. Čekací doba na vozidlo se prodloužila na jeden rok. Následkem toho byla výroba nového Bentley Continental Flying Spur (2005), čtyřdveřové verze Continental GT, do továrny, kde se vyrábí VW Phaeton. Toto uspořádání zaniklo až na konci roku 2006, kdy se výroba všech Bentley vrátila do Crewe.\n\nV dubnu 2005 Bentley potvrdil plány na výrobu čtyřsedadlového kabrioletu Bentley Azure, odvozeného od prototypu Bentley Arnage Drophead Coupe, výroba v Crewe začala v roce 2006]. Na konci roku 2005 byla také představena verze úspěšného Continentalu GT bez střechy, která se jmenuje Bentley Continental GTC. Tyto dva modely byly úspěšně nasazeny v roce 2006.\n\nProdeje vozů Bentley jsou velmi dobré, v roce 2005 se celosvětově prodalo 8,627 vozů, z toho 3,654 v USA.\n\nV letech 2001–2003 byl Bentley Speed 8 úspěšný v sérii Le Mans.\n\n"}
{"id": "208884", "url": "https://cs.wikipedia.org/wiki?curid=208884", "title": "Rafał Wojaczek", "text": "Rafał Wojaczek\n\nRafał Wojaczek (6. prosince 1945 Mikulov – 10./11. května 1971 Vratislav) byl polský básník, sám se považující za prokletého básníka.\n\nNarodil se ve vážené rodině ve slezském Mikulově, maturoval v Kędzierzynu a roku 1963 začal studovat polonistiku na Jagellonské univerzitě. Studium však přerušil již před koncem prvního ročníku a odešel do Vratislavi, kde žil z pomoci rodičů a z literárních stipendií. Poezii začal psát na střední škole, debutoval roku 1965 v měsíčníku \"Poezja\", později měl problémy s nakladateli a státní cenzurou. V roce 1969 vydal první sbírku \"Sezon\".Trpěl alkoholismem a depresemi, jeho život provázely různé excesy. Během pobytu v psychiatrické léčebně potkal svou budoucí ženu, s níž měl také dítě, avšak manželství nevydrželo ani rok. Několikrát se pokusil o sebevraždu; v noci z 10. na 11. května 1971 se po neúspěšné snaze o oběšení předávkoval medikamenty.\n\nRežisér Lech Majewski natočil na motivy jeho života roku 1999 film \"Wojaczek\". \n\n\nposmrtně:\n\n\n"}
{"id": "208887", "url": "https://cs.wikipedia.org/wiki?curid=208887", "title": "Charles Edouard Guillaume", "text": "Charles Edouard Guillaume\n\nCharles Edouard Guillaume (15. února 1861 Fleurier – 13. května 1938 Sèvres) byl francouzsko-švýcarský fyzik, nositel Nobelovy ceny za fyziku (1920), kterou obdržel za objev anomálií v niklové oceli (invar), což přispělo k rozvoji přesných měření. Vynalezl slitiny invar a elinvar. Ve 22 letech nastoupil do BIPM.\n\n\n\n"}
{"id": "208890", "url": "https://cs.wikipedia.org/wiki?curid=208890", "title": "Jean Baptiste Perrin", "text": "Jean Baptiste Perrin\n\nJean Baptiste Perrin [\"žán batist perén\"] (30. září 1870, Lille, Francie – 17. dubna 1942, New York, USA) byl francouzský fyzik.\n\nV roce 1926 obdržel Nobelovu cenu za výzkum nespojitých stavů hmoty, zejména za objev sedimentační rovnováhy, čímž dokázal teorii o atomové struktuře hmoty.\n\n\n"}
{"id": "208891", "url": "https://cs.wikipedia.org/wiki?curid=208891", "title": "Boxer", "text": "Boxer\n\nBoxer má více významů:\n\n\n\n\n\n\n"}
{"id": "208892", "url": "https://cs.wikipedia.org/wiki?curid=208892", "title": "Boxer (zbraň)", "text": "Boxer (zbraň)\n\nBoxer je poměrně primitivní zbraň vytvořená spojenými ocelovými prsteny. Zvyšuje ničivost úderu pěsti, kterou také částečně chrání a zpevňuje. Její výhodou je nenápadnost. Používána je zejména v pouličních bitkách. Funkční princip boxeru spočívá v tom, že zmenšuje úderovou plochu, čímž se při úderu zvyšuje míra způsobeného poranění a zároveň zvyšuje pravděpodobnost zlomení kosti.\n\nI z průměrného rváče dokáže udělat nebezpečného protivníka. Silný úder může způsobit i smrt, obzvláště při zásahu do hlavy. Použití boxeru v obyčejné bitce může udělat z bitkaře vraha, protože nedokáže odhadnout sílu úderu. Boxery často způsobují charakteristické poranění – malé, lokální rovnoběžné pohmožděniny. V provedení s ostny mohou snadno způsobit také tržné či bodné rány. Tržné rány se špatně hojí a zůstávají po nich jizvy, protože tkáň neřezají jako např. nože, ale trhají.\n\nDalším kladem (z pohledu útočníka) je to, že poskytuje ochranu útočníkovým kloubům a ten se tudíž nebojí udeřit silněji.\n\nNevýhodou boxeru je, že zaměstnává zápěstí. Pokud na útočníka s boxerem vytáhnete např. nůž, nemůže vám paži zachytit a bude se proti noži hůře bránit. Jsou známy případy, kdy při pouliční bitce někdo použil boxer a poté, co byl zpacifikován, mu bylo na dlaň s navlečeným boxerem dupnuto, což mělo za důsledek rozdrcení jejích prstů a kůstek s trvalými následky.\n\nTato zbraň je velmi zákeřná a její použití je v pouličních bitkách často považováno za nečestné. V řadě zemí jde o zakázanou zbraň.\n\nV minulosti se boxer kombinoval i s tělem revolveru, díky čemuž šlo k vytvoření velmi zákeřné zbraně.\n\nHojně byl boxer využíván americkými vojáky v 1. a 2. světové válce a válce ve Vietnamu. K vidění je i kombinace boxeru s nožem.\n\nPůvod: z ameriky\n\n"}
{"id": "208893", "url": "https://cs.wikipedia.org/wiki?curid=208893", "title": "Krásná Hora (Stožec)", "text": "Krásná Hora (Stožec)\n\nKrásná Hora (německy Schönberg) je zaniklá osada v okrese Prachatice, 3 km jižně od osady České Žleby. Nachází se na osluněných pastvinách na západních svazích hory Kapraď (1026 m), v nadmořské výšce 910 m. V údolí pod Krásnou Horou prochází česko-bavorská hranice. Osada byla rozložená do délky a dělila se na tři části zvané Horní Krásná Hora, Dolní Krásná Hora a Spálenec.\n\nPrvní zmínka o osadě pochází z roku 1710, většina osadníků se věnovala pěstování a zpracování lnu. V roce 1910 zde stálo 46 domů, v nichž žilo 387 obyvatel (z toho 2 české národnosti). Byla zde škola a dva hostince. Po zřízení hraničního pásma v 50. letech 20. století bylo zbylé obyvatelstvo vystěhováno a domy zbořeny – osada zanikla v roce 1956.\n\nV současnosti v prostoru bývalé osady stojí pouze dvě chátrající budovy, které v minulosti užívala Pohraniční stráž. U jedné z nich se nachází pomníček s portrétem četnického strážmistra Jindřicha Vrabce, který tam byl 1. července 1928 zabit bleskem. Podél cesty z Nového Údolí do Českých Žlebů jsou opravené dva křížky a výklenková kaple z roku 1878.\n\n"}
{"id": "208894", "url": "https://cs.wikipedia.org/wiki?curid=208894", "title": "Owen Willans Richardson", "text": "Owen Willans Richardson\n\nSir Owen Willans Richardson (26. dubna 1879 Dewsbury, Yorkshire – 15. února 1959 Alton) anglický fyzik, nositel Nobelovy ceny za fyziku (1928), kterou obdržel za výzkum tepelné emise, zejména za objev po něm pojmenovaného zákona.\n\nOwen Willans Richardson v roce 1900 promoval na Trinity College v Cambridgi. V roce 1906 se stal profesorem fyziky na universitě v Princetonu.\n\nV roce 1911 dokázal, že elektrony jsou emitovány přímo z horkých kovů a později formuloval Richardsonův zákon, zvaný též Richardsonova-Dushmanova rovnice. V roce 1914 byl jmenován profesorem fyziky na King´s College v Londýně. V roce 1939 byl povýšen do šlechtického stavu.\n\n\n"}
{"id": "208896", "url": "https://cs.wikipedia.org/wiki?curid=208896", "title": "Falklandská libra", "text": "Falklandská libra\n\nFalklandská libra je zákonným platidlem britského zámořského teritoria Falklandy. Tento status znamená, že Falklandy nejsou součástí Spojeného království, ale patří pod jeho suverenitu.ISO 4217 kód falklandské libry je FKP. Falklandská libra je pevně navázána na měnu svého nadřazeného politického celku - libru šterlinků. Kurs je stanoven na 1:1. Na Falklandách se dá platit jak britskou, tak i falklandskou librou. Naopak toto ovšem neplatí - ve Spojeném království falklandskou libru použít nelze.\n\nFalklandy tisknou vlastní bankovky už od roku 1921, mince razí od roku 1974. \n"}
{"id": "208897", "url": "https://cs.wikipedia.org/wiki?curid=208897", "title": "Invariant", "text": "Invariant\n\nInvariant může znamenat:\n\n"}
{"id": "208898", "url": "https://cs.wikipedia.org/wiki?curid=208898", "title": "Svatohelenská libra", "text": "Svatohelenská libra\n\nSvatohelenská libra je platidlem na Svaté Heleně, Ascensionu a Tristanu da Cunha, což je britské zámořské teritorium (anglicky \"British overseas territory\") v jižní Atlantiku. ISO 4217 kód svatohelenské libry je SHP. Svatohelenská libra je pevně navázána na měnu svého nadřazeného politického celku - libru šterlinků. Kurs je stanoven 1:1. \n\nSvatohelenská libra koluje pouze na ostrovech Svatá Helena a Ascension, nikoli však na souostroví Tristan da Cunha, kde je zákonným platidlem pouze libra šterlinků.\n\nNa Svaté Heleně a Ascensionu lze platit jak britskou, tak i svatohelenskou librou. Naopak toto ovšem neplatí - ve Spojeném království svatohelenskou libru použít nelze. \n"}
{"id": "208901", "url": "https://cs.wikipedia.org/wiki?curid=208901", "title": "Invariant (matematika)", "text": "Invariant (matematika)\n\nInvariant je v matematice nějaká vlastnost, která se transformacemi nemění.\n\nPro ekvivalenci na množině \"A\" je invariant funkcí formula_1, která je konstantní na třídách této ekvivalence, tedy není závislá na výběru prvku ze třídy.\n\n"}
{"id": "208902", "url": "https://cs.wikipedia.org/wiki?curid=208902", "title": "Alexandre Edmond Becquerel", "text": "Alexandre Edmond Becquerel\n\nAlexandre Edmond Becquerel (24. dubna 1820, Paříž – 11. květen 1891, tamtéž) byl francouzský fyzik, otec Henriho Becquerela, nositele Nobelovy ceny za fyziku za rok 1903. Od roku 1880 byl předsedou francouzské Akademie věd.\n\nAlexandre Edmond Becquerel Nejprve pracoval se svým otcem v oblasti elektrochemie, diamagnetismu a paramagnetismu, později sám v oblasti vlivu světla na elektrochemické děje a na hmotu, přičemž objevil fotoelektrický a fotografický Becquerelův efekt. Pracoval i na fosforescenci, kterou roku 1860 se svým „fosforoskopem“ prokázal na mnohých látkách, zejména sulfidech; ukázal, že ji může neutralizovat infračervené záření, jehož existenci tím dokázal. Roku 1868 mu vyšla dvojdílná práce „La lumière, ses causes et ses effets“ (Světlo, jeho příčiny a jeho účinky).\n\nDne 15. listopadu 1854 byl mezi zakladateli fotografického sdružení Société française de photographie v Paříži ještě spolu s osobnostmi jako Olympe Aguado, Hippolyte Bayard, Eugène Durieu, Edmond Fierlants, Jean-Baptiste Louis Gros, Gustave Le Gray, Henri Victor Regnault a další.\n\nBecquerel se společně s Niepcem de Saint-Victorem pokoušel o první barevnou fotografii, ale nedokázali ji ještě trvale a spolehlivě ustálit. To se poprvé povedlo Gabrieli Lippmannovi v roce 1891.\n\n\n"}
{"id": "208910", "url": "https://cs.wikipedia.org/wiki?curid=208910", "title": "Airmid", "text": "Airmid\n\nAirmid (Airmed, Armeith) (čti \"órmít\" nebo \"írmít\") je postavou z irských keltských mýtů, kde vystupuje jako příslušnice božského lidu Tuatha Dé Danann. Jejím otcem je hlavní léčitel Tuathů, Dian Cécht, a jejím bratrem je Miach. Podle mýtu Dian Cécht Miacha ze žárlivosti zabil, když se ukázalo, že ho jeho syn v léčitelském umění překoná. Na Miachově hrobě potom vyrostly mocné léčivé byliny. Airmid je sesbírala a podle svých léčitelských vědomostí (dle jiné verze podle rad samotných bylin) je roztřídila a nechala sušit na svém plášti. Žárlivý Dian Cécht ji u toho ale viděl a všechny byliny z pláště posléze vytřepal. Pomíchaly se tak, že už je nešlo znovu roztřídit, a tak dodnes nikdo nezná jejich skutečnou moc a na světě je stále mnoho nemocí.\n\n"}
{"id": "208923", "url": "https://cs.wikipedia.org/wiki?curid=208923", "title": "Micropachycephalosaurus", "text": "Micropachycephalosaurus\n\nMicropachycephalosaurus („malý tlustohlavý ještěr“) byl velmi malý rohatý dinosaurus. Šlo dokonce o jednoho z nejmenších známých dinosaurů, jehož délka se pohybovala jen kolem 50 cm. Tento drobný dinosaurus žil v období svrchní křídy (geologický stupeň maastricht, asi před 72 až 66 miliony let) na území dnešní Číny.\n\nSystematická pozice tohoto rodu je stále otázkou diskuzí. V roce 2000 paleontolog Paul Sereno stanovil, že se jedná o \"nomen dubium\" (neboli pochybné jméno), a to z důvodu absence apomorfie (znaků odlišujících rod od jiných marginocefalů). Navíc se jedná o velmi fragmentární fosilní materiál (fragmenty lebky - ty však nenapovídají, že se muselo jednat o pachycefalosaura; křížové obratle), proto je těžké stanovit zda se jedná o nový rod (příp. druh) nebo máme-li co do činění s mládětem již známého druhu pachycefalosaura nebo ceratopse.\n\n\"Micropachycephalosaurus\" má vůbec nejdelší rodové jméno ze všech dosud popsaných dinosaurů, tvořené celkem 23 písmeny. Naopak nejkratší rodové jméno má čínský teropod druhu \"Yi qi\".\n\n"}
{"id": "208933", "url": "https://cs.wikipedia.org/wiki?curid=208933", "title": "Diofantická rovnice", "text": "Diofantická rovnice\n\nDiofantická rovnice (někdy též diofantovská) v matematice je neurčitá polynomiální rovnice, která dovoluje proměnným nabývat pouze hodnot z oboru celých čísel. Diofantovské problémy mají méně rovnic než neznámých proměnných a zahrnují nalezení celých čísel, která jsou řešením pro všechny rovnice soustavy. Řečeno techničtějším jazykem, definují algebraickou křivku, algebraický povrch nebo obecnější útvar, a hledají na něm body mřížky.\n\nSlovo \"diofantické\" odkazuje k antickému matematikovi z 3. století, Diofantovi z Alexandrie v Egyptě, který takové rovnice studoval a byl také jedním z prvních matematiků, který zavedl symbolismus v algebře. Matematické studium diofantovských problémů započaté Diofantem se nyní nazývá „diofantovská analýza“. Lineární diofantovská rovnice je rovnicí dvou součtů monomů prvního nebo nultého řádu.\n\nZatímco jednotlivé rovnice představují svého druhu puzzle a byly mnohokrát zkoumány, formulace obecné teorie diofantovských rovnic byla získána až ve dvacátém století, později než teorie kvadratických forem.\n\nV následujících diofantických rovnicích jsou formula_1, formula_2 a formula_3 neznámé, ostatní proměnné jsou dány.\n\n\nTři rybáři společně ulovili určité množství ryb a ulehli ke spánku. První se vzbudil a chtěl si odnést svůj podíl. Počet ryb ale nebyl dělitelný třemi, proto jednu rybu pustil zpět do vody. Vzal si třetinu zbývajícího počtu a odešel. Když se vzbudil druhý rybář, situace se opakovala. Jednu rybu pustil, vzal si třetinu a odešel. Totéž udělal třetí rybář. Otázka je, kolik bylo ryb. Řešení vede na následující rovnici, v níž formula_1 je počet ulovených ryb a formula_2 počet zbylých ryb.\n\nPo úpravě dostáváme\n\nKdyž tuto úlohu ve škole řešil Paul Dirac, prohlásil, že rybáři chytili -2 ryby. Z hlediska úlohy je odpověď absurdní, ale toto číslo je řešením příslušné rovnice. Navíc pěkným, protože je jediné, při němž formula_16. Nejmenší přirozené číslo formula_1 řešící tuto úlohu je 25 a každé další je o 27 větší, tedy 52, 79, 106… Prodloužením do záporných čísel vzniknou řešení -2, -29 atd. Později Dirac jako první předpověděl existenci antihmoty, když fyzikálně interpretoval podobně „absurdní“ řešení Schrödingerovy rovnice.\n\nK řešení diofantických rovnic se vztahuje 10. Hilbertův problém, který se ptal po existenci algoritmu, který dokáže rozhodnout, zda existuje řešení pro libovolnou diofantickou rovnici. Možnost existence takového algoritmu byla vyloučena Matijasevičovou větou v roce 1970. Jurij Vladimirovič Matijasevič ukázal, že již pro rovnice s více než devíti proměnnými nelze rozhodovací algoritmus najít. Wilesova metoda důkazu Velké Fermatovy věty ovšem naznačuje, že by měl existovat rozhodovací algoritmus pro diofantické úlohy o třech proměnných. Stále zůstává nezodpovězena otázka, jaký je nejnižší počet proměnných, pro který je existence řešení diofantické rovnice nerozhodnutelné.\n"}
{"id": "208934", "url": "https://cs.wikipedia.org/wiki?curid=208934", "title": "Samhain", "text": "Samhain\n\nSamhain (čti [sauň]; ze staroirského \"samain\") je název keltského svátku, který se slavil v noci z 31. října na 1. listopadu. Ve starém keltském kalendáři se tímto slovem označoval také měsíc listopad, přesněji řečeno první tři týdny tohoto měsíce. Ve skotské gaelštině se tento svátek píše jako \"Samhainn\" nebo \"Samhuinn\", kdežto listopad jako \"an t-Samhain\". V galském kalendáři z Coligny z 1. stol. př. n. l. je Samhain uveden jako \"Samonios\".\n\nSamhain byl hranicí mezi dvěma hlavními periodami (létem a zimou), pro Kelty byl začátkem nového roku, a byl vnímán také jako doba, kdy se stírá hranice mezi světem živých a mrtvých. Věřilo se, že se duše zesnulých v tento čas vracejí na zemský povrch, a živí mohou navštívit podsvětí. Když byla na začátku 1. stol. n. l. keltská území dobyta Římany, začaly se prolínat keltské a římské zvyky, a ke svátku Samhain se začal slavit i konec úrody. K symbolům Samhainu přibylo obilí a ovoce.\n\nSvátek Samhain se slaví v takzvaný „čtvrtící den“ (cross-quarter day), tedy den v půli mezi rovnodenností (den stejně dlouhý jako noc) a slunovratem (na severní polokouli nejkratší den a nejdelší noc). Jiným čtvrtícím dnem jsou Hromnice (v keltském kalendáři svátek Imbolc). Samhain se slaví jako protipól Beltainu, přesně po půl roce.\n\nBylo zvykem například prostírat u večeře i pro zesnulé příbuzné, u kterých se čekalo, že přijdou rodinu navštívit, nebo vystavovat za oknem zapálenou svíčku, často ve vyřezané řepě, která měla bloudícím duším mrtvých posvítit na jejich cestu. Lidé se také převlékali do starých cárů a malovali si obličeje, aby se uchránili před zlými duchy.\nSamhain blízký jeho původní keltské podobě v současnosti slaví příslušníci některých novopohanských náboženství, zejména keltského novopohanství a Wiccy.\n\nZ wiccanského Boha se o Samhainu stává Pán smrti, který usedá na trůn v podsvětí jako vládce mrtvých. Po jeho boku sedí Bohyně, se kterou se podle některých tradic spojí a počne syna (nového Boha). Zatímco Bohyně a mladý Bůh se o Imbolcu vracejí na tento svět, starý Bůh zůstává v podsvětní říši, pomalu ztrácí svou sílu a postupně ho pohlcuje jeho vlastní tma a nevědomí.\n\n\n\n"}
{"id": "208942", "url": "https://cs.wikipedia.org/wiki?curid=208942", "title": "DME", "text": "DME\n\nDME (Distance Measuring Equipment) je zařízení používané v letectví pro určení šikmé vzdálenosti mezi letadlem a pozemním zařízením.\n\nVyužíváno je jak pro navigaci po trati tak i pro určení vzdálenosti letadla od letiště při přiblížení na přistání. Podle toho je pozemní zařízení DME umisťováno na stejnou pozici a je automaticky laděno se zařízeními VOR, ILS nebo TACAN. Může být umístěno i samostatně. \n\nZařízení na palubě letadla vypočítá šikmou vzdálenost mezi letadlem a pozemním zařízením na základě měření časové prodlevy mezi odesláním radiového signálu z letadla, jeho zpracováním a přeposláním pozemní stanicí a zpětným doručením přístroji na palubě letadla. \n\nDME pracuje v pásmu 960 až 1215 MHz. Dotazovače mohou vysílat celkem ve 126 kanálech v rozsahu 1025 až 1150 MHz. Pozemní stanice DME je schopna najednou obsluhovat až 100 letadel. Případnému přetížení je zabráněno snížením citlivosti přijímače při dosažení 90% obslužné kapacity.\nDotazovače odhadují vlastní dotaz, podle stabilního času této odezvy. Odezvy od ostatních letadel jsou maskovány časovým oknem. Přijímač dotazovače je schopen pracovat ve dvou režimech. \nAby bylo možné měřit i velmi krátké (nulové) vzdálenosti, má pozemní stanice definovanou dobu zpoždění 50 μs mezi přijetím dotazu a odesláním odpovědi. Kmitočet vysílání dvojic pulsů dotazu je 150/s pro režim vyhledávání a 30/s pro režim sledování.\n\nDME odpovídač vysílá svojí identifikaci v morse code, tak že vysílá dvojice s kmitočtem 1350/s. Tato frekvence je pak slyšitelná ve sluchátkách a odpovídač tak může být identifikován.\n\nDotazovač vysílá dva impulsy s roztečí buď 12 μs pro kanály X a nebo 36 μs pro kanály Y. Tím je rozšířen efektivní počet kanálů na 252. (1X, 1Y, 2X, 2Y atd. až 126Y)\n\nOdpovídač přijatou odpověď přeloží podle následujícího systému; Odešle odpověď na dotaz X s roztečí 12 μs na frekvenci Fo = Fd – 63 pro kanály s číslem 1 -63 a na frekvenci Fo=fd – 63 pro kanály 64-126. Odpovědi na dotazy v kanálech Y jsou vysílány s roztečí 30 μs na frekvencích Fo = Fd + 63 pro kanály 1-63 a na frekvencích Fo = Fd – 63 pro kanály 64-126. \n\nU dotazovače může proto být dotaz vysílán na dvou kanálech. Ale odpovídač má na každém kmitočtu jen jeden kanál. \nTeoretická přesnost měření je lepší než 400 m nebo 0,25 % (větší z těchto hodnot) běžně ale 0,93km, dosah je 370 km ve výškách 22900m.\n\n"}
{"id": "208945", "url": "https://cs.wikipedia.org/wiki?curid=208945", "title": "Václav Cílek", "text": "Václav Cílek\n\nVáclav Cílek (* 11. května 1955, Brno-Židenice) je český geolog, klimatolog, spisovatel, esejista, filosof, překladatel taoistických a zenových textů a popularizátor vědy.\n\nS rodiči pobýval v Tanzanii, kde jeho otec pracoval jako geolog. Zde studoval v letech 1969–1970 na střední škole, dále vystudoval hornickou průmyslovku v Příbrami a přírodovědeckou fakultu – obor geologie na Univerzitě Karlově v Praze.\n\nV letech 1980 až 1990 pracoval v Hornickém ústavu Akademie věd ČR. Od roku 1990 pracoval v Geologickém ústavu Akademie věd ČR a v letech 1994 až 2001 pak na částečný úvazek v Centru teoretických studií. Od roku 2004 byl ředitelem Geologického ústavu Akademie věd ČR, ale roku 2012 se rozhodl tento post opustit a vrátit se na místo vědeckého pracovníka, aby se mohl více věnovat odborným výzkumným pracím. Roku 2012 se pak stal novým ředitelem Pavel Bosák. Žije v Praze a má dvě dcery, mladší z nich Eliška Cílková je česká hudební skladatelka.\n\nPřestože se ve své práci zabývá především popularizací vědy, změnami klimatu a prostředí, vývojem české krajiny a interakcemi mezi přírodou a civilizací, najdeme v jeho knihách přesahy směrem k literatuře, religionistice, filozofii, teologii, výtvarnému umění nebo hudbě všech žánrů.\n\nVáclav Cílek spolupracoval na zhruba třiceti knižních titulech, své texty publikuje v řadě časopisů, např. Vesmír, Respekt atd.\n\nSpolupracuje též s Českým rozhlasem a s Českou televizí. Byl např. průvodcem televizních pořadů \"Putování starými cestami\" (2005), \"Aleje jako součást naší krajiny\" (2007), \"Kameny v české krajině\" (2008) a \"Řeka v proudu času\" (2009) nebo seriálů \"Podzemní Čechy\" (2001) a \"Podzemní Čechy II\" (2009), na kterých se též významně podílel autorsky.\n\nZa knihu \"Krajiny vnitřní a vnější\" a za následující knihu \"Makom: Kniha míst\" získal Cenu Toma Stopparda za rok 2004 (cena za literární eseje). V červnu 2007 získal Cenu ministra životního prostředí „za výrazný přínos k popularizaci české vědy, zejména geologie a klimatologie“. V roce 2009 získal Cenu Nadace VIZE 97.\n\n\n"}
{"id": "208947", "url": "https://cs.wikipedia.org/wiki?curid=208947", "title": "Hradišťan", "text": "Hradišťan\n\nHradišťan je hudebně-taneční folklórní soubor z Uherského Hradiště, který vznikl v roce 1950.\n\nHradišťan navázal na činnost krúžkařského hnutí v Uherském Hradišti. Výraznými osobnostmi v počátku byli zakládající členové hudebník (klarinetista) a básník Otakar Horký, výtvarník a první primáš a choreograf Hradišťanu Jaroslav Václav Staněk a cimbalista Jaroslav Čech, který do souboru přistoupil v roce 1953. V roce 1955 vznikl dětský soubor Hradišťánek.\n\nBrzy po vzniku se soubor dočkal několika ocenění (Staněk byl např. již v roce 1952 vyznamenán Cenou Klementa Gottwalda, soubor získal i různé zahraniční ceny, např. Zlatý náhrdelník burgundských vévodů z Dijonu a Pohár zlaté mirabelky z roku 1962), ale na počátku 70. let 20. století byla činnost souboru pod útlumem. Po Staňkově smrti 28. února 1978 se primášem stal Jiří Pavlica.\n\nBěhem své historie se v Hradišťanu vystřídalo několik sólových zpěvaček (Věra Domincová, Vlasta Grycová a v současnosti Alice Holubová) a choreografů (Alena Skálová, Ladislava Košíková).\n\n\n\n"}
{"id": "208951", "url": "https://cs.wikipedia.org/wiki?curid=208951", "title": "Dobrá Voda (Toužim)", "text": "Dobrá Voda (Toužim)\n\nDobrá Voda (německy \"Dobrawod\") je vesnice v jižní části okresu Karlovy Vary v Karlovarském kraji. Vesnice leží v Tepelské vrchovině v jižní části Karlovarské vrchoviny 9 km jihozápadně od města Toužim, jehož je správní součástí. V roce 2011 zde trvale žilo 122 obyvatel.\n\nVe vsi je malý rybníček. 1 km východně od vsi se nachází klášter trapistů Nový Dvůr, který byl přestavěn z původního barokního zemědělského statku.\n\nPrvní písemná zmínka o vesnici pochází z roku 1233.\n\nV roce 1880 měla vesnice údajně 282 obyvatel a patřila k ní i dnes zaniklá osada \"Thalhäuser\" (V dolíčku), kdysi část Staré Vsi. Dobrá Voda byla do konce druhé světové války hojně osídlena obyvateli německé národnosti. V letech 1945–1946 byli Němci v rámci nuceného vysídlení z území Sudet vystěhováni i z Dobré Vody. Později byla vesnice uměle osídlena českými, slovenskými a romskými obyvateli, kteří našli práci zvláště v Jednotném zemědělském družstvu v Kosmové. Dříve v obci fungovala škola a pošta, dnes ve vsi není žádné občanské vybavení. Západně od Dobré Vody byla ves Dřevohryzy (\"Zeberhiesch\"), která v roce 1880 měla 145 obyvatel. Tato ves zanikla po roce 1945, dnes jsou v této oblasti pouze pastviny. U Telecího potoka (německy \"Röllerbach\") mezi Dobrou Vodou a Dřevohryzy býval mlýn \"U Dvořáků\" (německy \"Röllermühle\"). V roce 1998 byl v Dobré Vodě u silnice mezi Prachomety a Branišovem umístěn smírčí kříž. Výška smírčího kříže je 56 cm, šířka 45 cm a tloušťka 18 cm. Kříž je poškozen, levé rameno je doděláno z betonu, na obou stranách je vyryt kříž v kruhu.\n\n\n\n"}
{"id": "208959", "url": "https://cs.wikipedia.org/wiki?curid=208959", "title": "Loterie", "text": "Loterie\n\nLoterie je hra, ve které hráč vsadí určitou finanční částku a snaží se uhádnout čísla, která budou vytažena z osudí. Počet čísel v osudí i počet tažených čísel je pevně dán. V Česku se nejstarší a nejpopulárnější loterie nazývá Sportka, jedná se o tipování 6 čísel ze 49.\n\nLoterie lze rozdělit do dvou základních typů.\n\nPři aktivní loterii volí hráč podle svého vlastního uvážení pevně daný počet čísel, které jsou pak taženy z pevně daného počtu čísel v osudí. Tipování se obvykle provádí pomocí tipovacího formuláře, na kterém hráč předpokládaná čísla zakřížkuje. Po vylosování čísel je podle určitého schématu určuje výše výhry. Podle počtu uhádnutých čísel se stanoví výhra jako určitý poměr z celkové vsazené částky. V Česku jsou to loterie Sportka, Korunka, Šťastných deset, Keno a Euromilóny.\n\nPři pasivní loterii si hráč zakoupí los. Na losu je už předem vytištěné číslo. Losování probíhá tak, že se podle předem určeného klíče losuje, který los vyhrává. Obvykle se určí číslo losu, který obdrží hlavní výhru. Další ceny získávají losy, jejichž čísla končí určitou kombinací čísel. V pasivní loterii je výše hlavní výhry a výše ostatních cen stanovena pevně předem.\nV praxi se vyskytují i hrací systémy, které oba základní typy určitým způsobem kombinují.\n\nŠance na výhru v loterii ovlivňuje několik faktorů: celkový počet možných čísel, počet tažených čísel, zda je důležité i pořadí tažených čísel, zda se čísla po tahu vracejí zpět do osudí.\n\nV populární loterii 6 ze 49 (např. Sportka) je v osudí 49 čísel, táhne se 6 čísel a jejich pořadí není důležité. Pravděpodobnost hlavní výhry je přibližně 1 ku 14 milionům (přesně 1 : 13 983 816). Pokud hráč bude hrát jednou týdně, pak může výhru očekávat průměrně jednou každých 13 983 816 týdnů (asi 269 000 let).\n\nNejvyšší výhra všech dob padla v dubnu 2012 v americké loterii Mega Millions, v přepočtu 12 miliard korun si rozdělili tři výherci. V Česku byla nejvyšší výhra dosažena v květnu 2015 ve hře Eurojackpot, kdy sázející z Pardubického kraje vyhrál 2,466 miliardy korun. Předtím byla rekordní výhra v ČR ta ze dne 3. 11. 2013, kdy si sázející z Chrudimska přilepšil díky hře Sportka o 400 milionů korun.\n\nMyšlenka zavést v Československu novou státní loterii počala být realizována v lednu 1957. Tiskem losů byla pověřena Státní tiskárna cenin v Praze. První losy byly prodávány obyvatelstvu od 20. března 1957. Veřejné slosování proběhlo v pondělí 10. června 1957 v sále Závodního klubu spojařů v Praze na Vinohradech.\n\nČíslo emise – datum slosování – místo slosování – spolupořadatel\nHerní plán výher: 16 prémií po 50 000 Kčs, 16 výher po 20 000 Kčs, 32 výher po 10 000 Kčs, 128 výher po 5 000 Kčs, 160 výher po 2 000 Kčs, 800 výher po 1 000 Kčs, 1 600 výher po 500 Kčs, 16 000 výher po 50 Kčs, 320 000 výher po 10 Kčs\n\n\nHerní plán výher: 1 prémie 250 000 Kčs, 12 hlavních výher po 100 000 Kčs, 12 hlavních výher po 50 000 Kčs, 12 hlavních výher po 20 000 Kčs, 12 hlavních výher po 10 000 Kčs, 60 hlavních výher po 5 000 Kčs, 360 výher po 1 000 Kčs, 4 800 výher po 100 Kčs, 240 000 výher po 10 Kčs\nZměna vzhledu losů – namísto vyobrazení spolupořádajících podniků jsou na čelní straně losů podobizny slavných osobností Československých dějin. Změna herního plánu výher: 1 prémie 300 000 Kčs, 3 hlavní výhry po 100 000 Kčs, 6 hlavních výher po 50 000 Kčs, 12 hlavních výher po 20 000 Kčs, 12 hlavních výher po 10 000 Kčs,60 hlavních výher po 5 000 Kčs, 240 výher po 1 000 Kčs,\n12 000 výher po 100 Kčs, 12 000 výher po 100 Kčs, 12 000 výher po 50 Kčs, 240 000 výher po 10 Kčs\nPodle rozhodnutí ministerstva financí čj. 153/20 736/1990 byla vedením Československé státní loterie pověřena Správa Československé státní loterie, 106 00 Praha 10, Ostružinová 3/2936.\n\nZměna vzhledu přední části – vyobrazení živočichů, byl snížen náklad na 800 000 kusů losů. Změna herního plánu výher: 1 prémie\n1 000 000 Kčs, 2 výhry po 100 000 Kčs, 4 výhry po 50 000 Kčs, 8 výher po 10 000 Kčs, 16 výher po 5 000 Kčs, 80 výher po 1 000 Kčs, 3200 výher po 100 Kčs, 8 000 výher po 50 Kčs, 32 000 výher po 20 Kčs, 160 000 výher po 10 Kčs celkem 203 311 výher za 4 600 000 Kčs. Velikost losů: 120 × 70 mm.\nV roce 1992 bylo ukončeno vydávání Československé státní loterie.\n\nKe dni Československých železničářů 1982\n\"pořadatel:\" Federální ministerstvo dopravy Praha, Na příkopě 33\nPovolena výnosem ministerstva financí ČSR čj. 153/5.441/1982 ze dne 5. 4. 1982\n\"slosování:\" 4. října 1984 ve 14. hodin v Ústředním kulturním domě železničářů v Praze 2,náměstí Míru 9\n\"herní plán výher:\" 1555 výher v celkové hodnotě 370 500 Kčs, 1. cena automobil Škoda 120LS, 2. cena automobil Škoda 120L, 3. až 6. cena zboží podle volného výběru v ceně 10 000 Kčs, 7. až 10. cena zboží podle volného výběru v ceně 5 000 Kčs atd.\n\"počet vydaných losů:\" 300 000 ks\n\"velikost:\" 120 × 68 mm\n\"cena losu:\" 3 Kčs\n\nStředočeský krajský výbor Svazu Československo-sovětského přátelství\n\"pořadatel:\" Středočeský krajský výbor Svazu Československo-sovětského přátelství\nPovoleno výnosem MF ČSR čj. 153/4940/85 ze dne 25. 3. 1985.\n\"slosování:\" 29. září 1985 v Nymburce v Tělovýchovném středisku Jana Švermy u příležitosti Spartakiády družby\n\"herní plán výher:\" 1001 cen v celkové hodnotě 260 818 Kčs, 1. cena osobní automobil Škoda Garde, 2. cena obývací stěna Ještěd, 3. cena barevný televizor ČSSR, 4. cena automatická pračka PAC, 5. cena magnetofon B 115 atd.\n\"počet vydaných losů:\" 200 000 ks\n\"velikost:\" 130 × 78 mm\n\"cena losu:\" 5 Kčs\n\nOkresního výboru Národní fronty v Kladně\n\"pořadatel:\" Národní fronta Kladno\n\"slosování:\" 6. září 1987\n\"velikost:\" 120 × 70 mm\n\"cena losu:\" 5 Kčs\n\nDnů Třineckých hutníků\n\"pořadatel:\" Dům kultury ROH TŽ VŘSR Třinec\nPovoleno min. financí, cen a mezd ČSR čj. 153/1. 199/89 ze dne 31. ledna 1989\n\"slosování:\" 3. září 1989 v 17.30 hod. ve sportovním areálu TJ TŽ VŘSR v Třinci\n\"herní plán výher:\" 150 výher v celkové ceně 74 845,– Kčs, 1. cena osobní automobil Fiat 126P, 2. cena lednička 210 l, 3. cena přenosný TV Merkur, 4. cena kazetový magnetofon, 5. cena elektrická vrtačka atd.\n\"počet vydaných losů:\" 30 000 ks\n\"velikost:\" 130 × 70 mm\n\"cena losu:\" 5 Kčs\n\nLoterie Československého červeného kříže 1984\n\"pořadatel:\" Červený kříž\nPovoleno výnosem ministerstva financí ČSR dne 11. dubna 1983 čj. 153/5.105/1983 na období od 1. ledna do 31. prosince 1984.\n\"herní plán výher:\" 860 710 výher v hodnotě 10 430 200 Kčs, 8 hlavních výher – osobní auto\n\"počet vydaných losů:\" 5 000 000 ks\n\"velikost:\" 240 × 55 mm, skládaný\n\"cena losu:\" 5 Kčs\n\nLoterie Československého červeného kříže 1986\n\"pořadatel:\" Červený kříž\nPovoleno výnosem ministerstva financí ČSR dne 11. dubna 1985 čj. 153/4 719/1985 na období od 1. ledna do 31. prosince 1986.\n\"herní plán výher:\" 860 688 výher v hodnotě 10 441 000 Kčs, 8 hlavních výher – osobní auto\n\"počet vydaných losů:\" 5 000 000 ks\n\"velikost:\" 240 × 55 mm, skládaný\n\"cena losu: \"5 Kčs\n\nLoterie Československého červeného kříže 1991\n\"pořadatel:\" Červený kříž\nPovoleno výnosem ministerstva financí, cen a mezd ČR dne 7. června 1990 čj. 153/9 232/1990 na období od 1. ledna do 31. prosince 1991.\n\"herní plán výher:\" 1 204 964 výher v hodnotě 15 070 000 Kčs, 12 hlavních výher – osobní auto\n\"počet vydaných losů:\" 7 000 000 ks\n\"velikost:\" 140 × 50 mm, skládaný\n\"cena losu: \"5 Kčs\n\n\n"}
{"id": "208961", "url": "https://cs.wikipedia.org/wiki?curid=208961", "title": "Gustav Meretta", "text": "Gustav Meretta\n\nGustav Meretta (26. červenec 1832 Brno – 4. srpen 1888 Olomouc) byl přední rakouský architekt a restaurátor sakrálních staveb působící především na Moravě a ve Slezsku.\n\nStudoval v Brně na Technickém učilišti, později ve Vídni. Od roku 1858 působil v projekční kanceláři při Arcibiskupství olomouckém, v roce 1882 se stal jejím stavebním ředitelem.\n\nNa objednávku kardinála Bedřicha Fürstenberga vytvořil ve spolupráci s Richardem Völkelem návrh přestavby katedrály svatého Václava v Olomouci v neogotickém stylu (1883–1893), jenž je pokládán za jeho vrcholné dílo.\n\nDokončení další neméně slavné stavby – katedrály Božského Spasitele v Ostravě (1883–1889) s neorenesančním průčelím se již nedožil.\n\nVěnoval se restaurování starších, především gotických památek. Je představitelem přísného restaurátorského purismu.\n\n\n\n\n"}
{"id": "208975", "url": "https://cs.wikipedia.org/wiki?curid=208975", "title": "2005 v letectví", "text": "2005 v letectví\n\nTento článek obsahuje seznam událostí souvisejících s letectvím, které proběhly roku 2005.\n\n\n\n\n\n"}
{"id": "208987", "url": "https://cs.wikipedia.org/wiki?curid=208987", "title": "Marokánka", "text": "Marokánka\n\nMarokánka (marokánská placička) je tvrdá sladká placička arabského původu. \n\nPůvodní receptura obsahovala kromě medu, oříšků, datlí, cukru, kakaa a vanilky ještě hašiš, který v Česku v běžně prodávaných marokánkách nenajdete (hašiš je v České republice ilegální drogou). Průmyslově vyráběné marokánky obvykle místo datlí obsahují levnější citronovou nebo pomerančovou kůru naloženou v cukru a rozinky a místo oříšků arašídy. Marokánky také bývají z jedné strany potřené čokoládou, respektive tukovou kakaovou polevou. Existuje řada domácích receptů na marokánky, které obsahují rozmanité množství ingrediencí, například kondenzované mléko, kandované nebo sušené ovoce, mandle, kokos ad. V domácím prostředí jsou připravovány zejména v období Vánoc coby jeden z druhů vánočního cukroví.\n\nPodobné složení jako marokánky mají i původem italské florentýnky, které někteří lidé s marokánkami zaměňují.\n"}
{"id": "208988", "url": "https://cs.wikipedia.org/wiki?curid=208988", "title": "Solncevskaja (linka lehkého metra v Moskvě)", "text": "Solncevskaja (linka lehkého metra v Moskvě)\n\nSolncevskaja () je zamýšlená (třináctá) linka moskevského metra.\n\nMá se nacházet na západě města a vést skrz čtvrť Moskva-Siti (její součástí by měl být i úsek známý dnes jako Mini-metro) a Solncevo; uvažuje se také i o zavedení k letišti Vnukovo. Solncevská linka bývá také označována jako tzv. Solncevský rádius (což je typické moskevské označení pro radiální linky metra). Podle posledních projektů by se jednalo o linku tzv. lehkého metra, která by byla nejprve vybudována jako jižní prodloužení linky Sokolničeskaja jižním směrem (a později by se dobudovaly úseky na sever).\n\n"}
{"id": "208989", "url": "https://cs.wikipedia.org/wiki?curid=208989", "title": "Ghyslain Raza", "text": "Ghyslain Raza\n\nGhyslain Raza (* 1988) je žák střední školy v Trois-Rivières, Québec, který se stal od května 2003 celosvětově známým pod přezdívkou Star Wars kid (\"Kluk ze Star Wars\"). Popularitu mu přinesla amatérská videonahrávka z roku 2002, na níž se nepříliš zdařile pokouší ztvárnit svou oblíbenou postavu z Hvězdných válek, Dartha Maula. Jeho spolužáci ji nalezli a v roce 2003 vyvěsili na internet pod jménem \"Jackass_starwars_funny.wmv\" v domnění, že to bude jen takový malý kanadský žertík. Výsledek ovšem předčil veškerá jejich očekávání.\n\nBěhem následujících dvou týdnů zaznamenal server několik miliónů stažení této nahrávky a byly k ní přidávány různé zvukové a světelné efekty. Časem vznikly různě upravené a sestřihané nahrávky využívající zároveň scény z filmů jako \"Pán prstenů\", \"Matrix Reloaded\", Kill Bill a jiné. V roce 2008 byl Raza parodován v seriálu South Park v epizodě Canada on Strike.\n\nKdyž se chlapec dověděl o své nečekané popularitě, utrpěl těžký psychický otřes a musel se podrobit dlouhodobému léčení. Nahrávka totiž opravdu nebyla zrovna povedená a velmi okatě demonstrovala jeho nadváhu a neohrabanost, což navíc řada diváků z internetového světa neváhala ventilovat na svých stránkách a blozích. O popularitě SWk svědčí i fakt, že internetová petice požadující, aby Ghyslain Raza obdržel cameo roli ve třetím dílu SW, shromáždila přes 178 000 podpisů. George Lucas tuto možnost nepopřel, ale nakonec ho neobsadil.\n\nVzhledem ke svým důsledkům je zveřejnění této nahrávky často udáváno jako první celosvětově známý příklad kyberšikany se závažnými důsledky. Zveřejnění mělo i soudní dohru, když chlapcova rodina zažalovala rodiny čtyř jeho spolužáků o sumu čtvrt miliónu kanadských dolarů. Soudní proces se nakonec týkal pouze tří z nich a skončil mimosoudním vyrovnáním.\n\nAmerický zpěvák a komik Weird Al Yankovic ve svém videu White & Nerdy z roku 2006 v jedné scéně video Star Wars kid paroduje, stejně jako spoustu dalších známých a rozšířených věcí.\n\n\n"}
{"id": "208992", "url": "https://cs.wikipedia.org/wiki?curid=208992", "title": "Solncevskaja", "text": "Solncevskaja\n\nSolncevskaja ( ) může označovat:\n\n"}
{"id": "208994", "url": "https://cs.wikipedia.org/wiki?curid=208994", "title": "XLR konektor", "text": "XLR konektor\n\nXLR konektor je audio konektor pro profesionální využití. Existuje v různých provedeních, má jej ve svém výrobním sortimentu mnoho výrobců. Slangově je často zván „cannon“ podle jednoho z původních výrobců, firmy ITT/Cannon.\n\nMívá tři a více kontaktů.\nPoužívá se k vedení audiosignálu (nejčastěji 3 pinový), pro speciální napájecí zdroje (např. mixážních pultů), ovládání profesionálních světelných systémů (standard DMX512 - 5 pinový konektor, často i třípinový), dálková ovládání (studiová technika, hudební nástroje) a podobné aplikace.\n\nNejrozšířenější typ má tři vývody, pak se používá hlavně v symetrickém zapojení:\n\n\n"}
{"id": "209002", "url": "https://cs.wikipedia.org/wiki?curid=209002", "title": "Kandované ovoce", "text": "Kandované ovoce\n\nKandované ovoce je ovoce napuštěné cukrem. Tato úprava slouží ke konzervaci a děje se tak, že se povařené ovoce nechá několik dní máčet v cukernatém roztoku, který se postupně zahušťuje dalším cukrem, takže se koncentrace cukru v roztoku pohybuje od asi 30 do konečných 70–75 %. Celý proces trvá 6 až 10 dní podle druhu ovoce. Postupně se snižuje podíl vody v ovoci, což vytváří nepříznivé podmínky pro běžné mikroorganismy a kandované ovoce se tak při správném skladování nekazí. Kandované ovoce obsahuje vysoký podíl přidaného cukru a je proto velmi kalorické. Během kandování také ztrácí podstatnou část nutričních složek, takže konečný výsledek už v podstatě není konzervovaným ovocem, ale spíše cukrovinkou.\n\nNejčastěji se kanduje pomerančová kůra, třešně, dýně, švestky, cedrát, popř. další. Kromě ovoce se kandují i některé druhy zeleniny.\n\nKandované ovoce se využívá v cukrárenském průmyslu, ale i při domácím pečení. Je obvyklou složkou např. biskupského chlebíčku, marokánek nebo různých druhů vánočního cukroví.\n\n\n"}
{"id": "209006", "url": "https://cs.wikipedia.org/wiki?curid=209006", "title": "André Dupin", "text": "André Dupin\n\nAndré Marie Jean Jacques Dupin (1. února 1783 Varzy – 10. listopadu 1865 Paříž) byl francouzský právník a křesťanský apologeta.\n\nSvým dílem \"Jésus devant Caïphe et Pilate\" ovlivnil mj. i amerického právníka Simona Greenleafa.\n\n"}
{"id": "209026", "url": "https://cs.wikipedia.org/wiki?curid=209026", "title": "Giro d'Italia 2007", "text": "Giro d'Italia 2007\n\n90. ročník Giro d'Italia byl poprvé představen 2. prosince 2006 v Teatro degli Arcimboldi v Miláně. Zahajuje se 12. května v Caprera, aby se peloton po 21 etapách a 3 442 Km dostal do cílového města, kterým je jako obvykle Milán.\n\nNaposled Giro startovalo na Sardinii v roce 1991. Caprera byla vybrána jako vzpomínka na Garibaldiho, oslava dvoustého výročí od jeho narození.\n\nDva dny odpočinku: 15. května (přesun cyklistů ze Sardinie na pevninu) a 28. května (po etapách v Dolomitech).\n\nDvakrát překročí peloton hranice : během 12. etapy dorazí cyklisté do Briançon, ve Francii, dále 29. května (16. etapa) navštíví Rakousko, / Lienz.\n\nZnovu se začne udělovat Bílý trikot, jako hodnocení cyklistů, kteří se narodili do roku 1982. Tento trikot se naposled uděloval v roce 1994, a posledním držitelem se stal Eugeni Berzin .\n\n198 cyklistů zapsaných do startovní listiny (197 startovalo), rozdělených do 22 týmu (19 týmu z \"UCI ProTour\", 3 přizvané).\n\n\"Startovní číslo jedna\", které nosí obhájce prvenství z předešlého ročníku Gira, tento rok bylo přiděleno Bettinimu (nositel duhového trikotu mistra světa), na místo Bassa , který se z letošního ročníku odhlásil.\n\nJsou vypsany bonusi v hodnotě 20, 12 e 8 sekund pro první tři klasifikované v každé etapě a pro \"Traguardi Garibaldi\" (6\", 4\" a 2\").\n\n"}
{"id": "209033", "url": "https://cs.wikipedia.org/wiki?curid=209033", "title": "Náboj (zbraň)", "text": "Náboj (zbraň)\n\nNáboj je municí palných zbraní. Jde o kombinaci projektilu, zápalky a střelného prachu, což vše bývá umístěno do nábojnice (patrony), typicky kovové.\n\nJednotné náboje pro palné zbraně, stejně jako mnoho jiných vynálezů, prošly určitým vývojem, ovlivněným technologickým a materiálovým pokrokem. Dlouhá staletí se palné zbraně nabíjely ústím zepředu (předovky). Do hlavně se nasypala odměřená dávka střelného prachu, vložila se ucpávka a nakonec projektil střela, z počátku sférická (koule). Tento způsob nabíjení zbraní prodělal také vývoj směřující ke zrychlení procesu nabíjení, ale nevedl ke zcela uspokojivým výsledkům.\n\nPostupně vzniklo několik konstrukcí jednotných papírových nábojů pro pušky jehlovky (Dreyse, Chassepot) a potom již následovaly pokusné konstrukce kovových nábojů. Jedny z prvních kovových nábojů nebyly v pravém slova smyslu jednotné, chyběla jim totiž zápalka, která se nasazovala na piston, stejně jako u perkusních předovek (Maynard, Burnside).\n\nPrvní opravdu jednotný náboj vyrobil roku 1812 švýcarský puškař působící ve Francii Jean Samuel Pauly s nábojnicí soustruženou z mosazi. Další Francouz, Casimir Lefaucheux, pak v roce 1835 přihlásil patent na náboj s kolíčkovou zápalkou a do třetice Francouz Louis Flobert roku 1849 získal patent na náboje s okrajovým zápalem, které se vyrábějí dodnes. Náboje s okrajovým zápalem mají ale omezené možnosti a tak vývoj směřoval k nábojům se středovým zápalem. Systémů středového zápalu bylo více (Perrin, Benet, Schneider atd.) v současné době se používá hlavně zápalka Boxer a Berdan.\n\nModerní jednotný náboj se skládá ze čtyř základních komponentů. Je to střela, prachová náplň, zápalka a nábojnice, která to všechno drží pohromadě. Existuje několik typů nábojů, které se vymykají běžným konstrukcím např. beznábojnicové střelivo firmy Heckler & Koch nebo Dardick, elektricky odpalovaná kulovnice Voere, raketové střely Gyrojet a pod. Tyto náboje ale představují nepatrný zlomek celkového počtu vyrobených nábojů a prakticky se žádný z nich neprosadil.\n\nOznačení mnoha nábojů nemusí reflektovat rozměr náboje ani zbraně. Označení je pouze standardizované a akceptované pojmenování. Americká organizace SAAMI (Sporting Arms and Ammunition Manufacturers’ Institute) a Evropská C.I.P. (Commission Internationale Permanente pour l'Epreuve des Armes à Feu Portatives) a členové těchto organizací specifikují správné označení nábojů. Označení náboje, správně prezentované, nikdy neobsahuje na začátku desetinnou čárku ani tečku.\n\nJedná se o běžnou chybu, označovat náboj slovem “kalibr”, např. “kalibr .30-06”. Správný a úplný název pro tento náboj je .30-'06 Springfield. U sportovních zbraní je pouze jediná konzistentní definice pojmu “kalibr” průměr vrtání. Je mnoho různých nábojů s kalibrem \".30\".\n\nExistují různé varianty značení nábojů. Název někdy reflektuje různé charakteristiky náboje. Například, náboj .308 Winchester používá střelu o průměru 308/1000 palce a byl standardizován firmou Winchester. Naopak, názvy některých nábojů často nelze spojit s žádnými vlastnostmi daného náboje. Například, náboj .218 Bee používá střelu s průměrem 224/1000 palce, střílenou přes vývrt 0,22 palce, atp. Části označení 218 a Bee tohoto náboje reflektují pouze přání těch, kteří jej standardizovali. Je mnoho podobných příkladů: .219 Zipper, .221 Fireball, .222 Remington, .256 Winchester, .280 Remington, .307 Winchester, .356 Winchester.\n\nV případě použití dvou čísel v názvu náboje, druhé číslo může znamenat různé věci. Často první číslo označuje průměr vrtání v milimetrech nebo palcích a druhé číslo označuje délku nábojnice. Například náboj 7.62 x 51 mm NATO označuje průměr vrtání 7,62 mm a délku nábojnice 51 mm. Jeho civilní verze se označuje .308 Winchester.\n\nU starších nábojů, které používaly střelný prach, druhé číslo typicky označuje prachovou náplň v grain jednotkách. Například, náboj .50-90 Sharps má vrtání 0,5 palce a používá prachovou náplň 90 grains (5,83 gramu).\n\nNěkteré náboje používají označení systémem tří čísel, např. 45-120-3¼ Sharps (vrtání 0,45 palce, 120 grains střelného prachu, 3¼ palce dlouhá nábojnice. Jindy tři čísla označují vrtání (kalibr), náplň (grains) a váhu střely (grains). Příkladem je náboj 45-70-500 Government.\n\nČasto označení také reflektuje společnost nebo osobu, která náboj standardizovala, jako .30 Newton.\n\nZ dnes používaných se jedná především o:\n\nTyto náboje se dělí na náboje revolverové a pistolové přičemž existují pistole používající revolverové náboje (s okrajem) a revolvery na pistolové střelivo (s drážkou). Stejně tak existují krátké zbraně v typicky puškových rážích a pušky konstruované pro pistolové a revolverové náboje.\n\nZ dnes používaných se jedná především o:\nVýše uvedený seznam neobsahuje náboje historické, náboje méně rozšířené a náboje soukromé (wildcaty).\n\nZákon 119/2002sb. dělí střelivo na\n\nCitace z přílohy zákona 119/2002 sb.\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "209039", "url": "https://cs.wikipedia.org/wiki?curid=209039", "title": "Karbid křemíku", "text": "Karbid křemíku\n\nKarbid křemíku (SiC) je sloučenina uhlíku a křemíku. Velmi vzácně se vyskytuje i v přírodě jako minerál moissanit. Často se mylně uvádí, že se v této sloučenině vyskytuje čtyřnásobná vazba mezi atomy C a Si. Vazba je díky prostorové struktuře pevné látky tvořené tetraedry jednoduchá – samostatná molekula SiC neexistuje.\n\nKarbid křemíku se připravuje reakcí uhlíku s křemíkem nebo oxidem křemičitým, případně reakcí oxidu uhelnatého s křemíkem nebo jeho oxidem:\n\n\nVyznačuje se velkou tvrdostí (na Mohsově stupnici má hodnotu 9,5), používá se jako brusný materiál, při výrobě žáruvzdorných cihel, jako polovodič a někdy jako lacinější náhražka diamantu. Je ho možno použít také na umělou výrobu křemíku:\n\nJe znám i pod obchodním označením karborundum.\n\nPři 2 500 °C se rozkládá na plynný křemík a uhlík ve formě grafitu:\n\nIndex lomu světla 2,65 až 2,69.\n\n"}
{"id": "209040", "url": "https://cs.wikipedia.org/wiki?curid=209040", "title": "Preston", "text": "Preston\n\nPreston je město a nemetropolitní distrikt v anglickém hrabství Lancashire na řece Ribble. Preston obdržel status města (city) roku 2002 a stal se padesátým anglickým městem v padesátém roce vlády královny Alžběty II. Podle výsledků sčítání obyvatel z roku 2001 měl celý distrikt 335 000 obyvatel a město samotné 130 000.\n\nV době vlády Římanů vedla silnice z přístavu \"Setantian\" do \"Nese\" asi dva kilometry na sever od Prestonu. V roce 705 byl na pozemku poblíž řeky Ribble zřejmě postaven kostel. Později přešel tento pozemek do vlastnictví katedrály v Yorku a později byl vrácen zpátky do majetku místní farnosti. Z této situace bývá odvozován název města (\"priest\" anglicky kněz) – \"Priest's Town\" – Preston . Další varianta uvádí, že název města je dovozen od založení převorství Svatým Wilfredem poblíž řeky Ribble.\n\nStrategická poloha města, téměř přesně uprostřed mezi Glasgow a Londýnem, vedla k tomu, že se v okolí Prestonu odehrály důležité bitvy, hlavně v období občanské války (1643) a první jakobínského povstání kdy bitva u Prestonu roku 1715 znamenala jejich celkovou porážku. Město bylo i jedním z nejvýznamnějších přístavů Lancashire.\n\nV 19. století vlivem průmyslové revoluce prošel Preston změnou z tržního města na průmyslové centrum. Vynález nepřetržitě spřádajícího stroje (jeho konstruktérem byl Richard Arkwirt a sestrojil ho v Prestonu) umožnil příst bavlnu i ve městech na severu Anglie. Preston byl druhým anglickým městem po Londýnu osvětlený roku 1815 plynovými lampami.\n\nPodle výsledků sčítání obyvatel z roku 2001 je 75,1% obyvatel křesťanů (mnoho z nich katolíků), 9,8% bez vyznání a 8,2% muslimů. Hindové tvoří asi 2,6% a sikhové asi 0,6% obyvatel, což řadí Preston na první místo v podílu občanů těchto vyznání v severozápadní Anglii. Ve městě působí malá skupina mormonů, která zde má dlouhé historické kořeny již od roku 1837. Téměř dvě procenta obyvatel města uvedly jako své rodiště jednu ze zemí Evropské unie mimo Velkou Británii.\n\nPreston se po správní reformě roku 1835 stal samosprávným městem. V roce 1888 se stal statutárním městem. V roce 1974 když byl tento status zrušen, stal se Preston součástí většího nemetropolitního distriktu Preston. Jižní část tohoto distriktu je většinou hustě zabydlena, zatímco severní část si uchovala venkovský ráz.\n\nVolby do rady města se konají každý rok. Volební obvody jsou zastoupeny v radě třemi zástupci, z nichž vždy jedno místo je předmětem voleb. Preston je rozdělen do tří volebních obvodů do parlamentu - Preston, Ribble Valley a Fylde.\n\nPreston je hlavním centrem průmyslu obrany vzdušného prostoru. Společnost BAE Systems má dva montážní závody na okraji města. Pivovarnická společnost Inbev vlastní několik místních pivovarů. V ulici \"Strand Road\" se nachází největší distribuční centrum dopravní společnosti Alstom.\n\nDodavatel zboží pro obchodní řetězec Spar na severu Anglie \"James Hall and Co\" má svoji centrálu v oblasti \"Ribbleton\" i když se má v krátké době stěhovat do nové budovy, která bude jednou z největších staveb v Prestonu, na \"Bluebell Way\". Dalšími důležitými zaměstnavateli jsou společnosti finančního sektoru – konzultační společnosti, pojišťovny a advokátní společnosti.\n\nV Prestonu existují dvě velká nákupní centra, \"Fishergate Centre\" a \"Mall\", obě prošla v letech 2006 a 2007 nákladnou rekonstrukcí.\n\nObchvat Prestonu, otevřený 5. prosince 1958, byl první dálnicí Velké Británie a nyní je částí dálnice \"M6\". Byl vybudován, aby odlehčil dopravní provoz ve městě působený návalem turistů směřujících do Blackpool a Lake District. Dalšími dálnicemi v dosahu města jsou \"M61\" směřující přes Bolton do Manchesteru, \"M65\" přes Blackburn do Colne a \"M55\" do Blackpoolu.\n\nPrestonské železniční nádraží je důležitou stanicí na West Coast Main Line se spoji do Londýna, na jihovýchod a do Glasgow. Preston je také centrem železniční dopravy na severozápadu s místními spoji do Blackpoolu, Lancasteru, Blackburnu, Leedsu, Wiganu, Boltonu, Manchesteru a Liverpoolu.\n\nPůvodní Prestonský přístav se od roku 1988 přestavuje na komerční a obytný komplex. Doky už nejsou používány pro obchodní lodě, protože nejsou schopny pojmout moderní velká plavidla a voda je zamořena zelenou vodní řasou. Na severním břehu řeky Rible se nachází malé přístaviště pro výcvikové kursy.\n\nPreston se může pochlubit rozsáhlou autobusovou dopravní sítí. Mezi hlavní tři dopravce patří \"Preston Bus\", \"Stagecoah\" a \"John Fishwick & Sons\". Dálkové autobusové spoje zabezpečují společnosti Stagecoach Express, National Express, Eurolines a Megabus a všechny využívají prestonské autobusové nádraží. Preston byl jedním z prvních měst ve Velké Británii, které měly autobusové zastávky vybaveny technologií využívající satelitní navigace a GPS umožňující určit přesný čas a cílovou stanici příštího autobusu.\n\nV bezprostředním okolí města se nacházejí dvě malá letiště \"Warton Aerodrome\" a \"BAE Samlesbury\", obě ale neslouží pro komerční lety. Nejbližšími letišti v okolí Prestonu pro běžné cestující tak jsou Letiště Blackpool, 30 km na západ a Letiště Manchester 60 km na jihovýchod.\n\nV Prestonu sídlí Univerzita centrálního Lancashire (původně Prestonská polytechnika). Je šestou největší univerzitou v zemi a navštěvuje ji 33 000 studentů. Další důležité školy v Prestonu jsou \"Preston College\" – specializovaná na odborné kurzy a další vzdělání dospělých, \"Cardinal Newman College\", \"Royal Preston Hospital\" – fakultní nemocnice, \"Runshaw College\" a \"Myerscough College\" – zemědělská škola.\n\nPreston je známý svým fotbalovým klubem Preston North End FC (jeden ze zakladatelů anglické fotbalové ligy a první anglický fotbalový mistr) a Národním fotbalovým muzeem nacházejícím se na fotbalovém stadiónu \"Deepdale\". Tento stadión je nejstarším trvale používaným profesionálním fotbalovým hřištěm na světě.\n\nCyklistické závody na dráze jsou pořádány v \"Preston Arena\". Prestonský horolezecký klub má v současnosti již více než 70 letou historii.\n\nHlavní turistickou atrakcí Prestonu je zřejmě kostel \"St Walburge\", navržený Josefem Hansomem, který se může pochlubit nejvyšší, 94 m vysokou, kostelní věží v Anglii (mimo katedrál). Dále se zde nachází mnoho historických budov v centru města a jeho okolí – \"Miller Arcade\", radnice, \"Harris Building\", \"St. John's Minster\" a \"Fishergate Baptist\".\n\nMuzea:\n\n"}
{"id": "209047", "url": "https://cs.wikipedia.org/wiki?curid=209047", "title": "Jacques-Louis David", "text": "Jacques-Louis David\n\nJacques-Louis David (30. srpna 1748, Paříž – 29. prosince 1825, Brusel) byl francouzský neoklasicistní malíř. David se později stal aktivním podporovatelem francouzské revoluce a Maximiliána Robespierra. Napoleon jej jmenoval dvorním malířem; po jeho pádu roku 1816 musel David opustit Francii a posledních sedm let svého života strávil v Belgii. Mezi jeho početné žáky patřil i Jean Auguste Dominique Ingres.\n\nJacques-Louis David se narodil v Paříži 30. srpna 1748, v rodině zámožného kupce Louise Maurice Davida a Marie Genévive Davidové. V roce 1757 mu při souboji zemřel otec, a proto se o něj staral attický malíř a zástupce tzv. neopoussinismu Joseph Maria Vien. Na konzervatoři se mladý David intenzivně zajímal o klasické kreslení. Maloval svoje první skici a studie. Přátelil se s filozofem a literárním historikem Michelem Jeanem Sedainem. David u něj bydlel od roku 1768. V roce 1770 se pokusil získat římskou cenu, ale prohrál. Cenu se mu podařilo získat až v roce 1774 a v očekávání odjel do Itálie. Řím ho doslova nadchnul. Strávil zde šest let a za tu dobu namaloval mnoho vynikajících skic podle soch a podle italských maleb, zvláště bolognských. V roce 1779 navštívil Pompeje a Herkulaneum. Zde ho nadchla antika a právě ta rozhodla o jeho budoucnosti. Uchvátily ho také obrazy tehdy slavného Skota Gavina Hamiltona. V roce 1781 se vrátil do Paříže a na salonu vystavil obraz \"Belisar prosící o almužnu\" a \"Patroklův pohřeb\" (Les funérailles de Patrocle). Úspěch na sebe nenechal dlouho čekat a už v roce 1783 byl přijat do Akademie.\n\nVšechny tyto pocty nejsou nic proti tomu, jaký ohlas vzbudil v Salonu jeho obraz \"Přísaha Horatiů\". Tento obraz se stal jakoby malířskou manifestací k Francouzské revoluci. David se stal profesorem na Akademii, a jeho žák Jean Germain Drouais (1763-1788) získal Římskou cenu (Prix de Rome). Byl to úspěch a David se se svým žákem vydal znovu do Říma. Tam Drouais namaloval svého \"Marina v Minturnes\", který je dnes v Louvru. V roce 1787 měl Davidův \"Sokrates\" veliký ohlas na Salonu. Začátek následujícího roku byl tragický. Jean Germain Drouais zemřel na neštovice. David přijal jeho smrt se slovy „Bude mi chybět impuls k práci“.\n\nNásledující rok byl velmi dramatický. Vypukla Francouzská revoluce. David se klonil na stranu revolucionářů a podporoval Konvent. Stal se horlivým příznivcem Robespierra. Byl také jedním ze členů Výboru veřejného blaha. Po thermidorském převratu (27. července 1794) byl na čas uvězněn. Ve vězení měl čas promýšlet budoucí koncepci obrazu \"Únos Sabinek\" (1799-1800). Když byl propuštěn, byl fascinován svým novým idolem – Napoleonem Bonapartem. Již první sezení malíři postačilo, aby v něm viděl své božstvo. Napoleon ho jmenoval svým dvorním malířem. David namaloval k jeho poctě řadu dalších obrazů, jako \"Napoleonova korunovace\", či \"Rozdílení orlů\".\n\nPo návratu Bourbonů musel David zaplatit za svou minulost královraha a ilustrátora napoleonské epopeje. Odešel do vyhnanství v Bruselu. V Belgii byl nucen zůstat až do své smrti.\n\nJednoho únorového večera roku 1824 ho srazil povoz ve chvíli, kdy vycházel z divadla. Zdraví se mu již nevrátilo. Zemřel 29. prosince 1825. Jeho příbuzní požádali o převoz těla do bývalé vlasti, jejich žádost však byla zamítnuta. Kvůli revolucionářské minulosti, při níž i na jeho rukou ulpěla krev nevinných lidí, mu Francie zůstala zapovězena i po smrti.\n\nV době, kdy David studoval u Viena, nepředstavoval pro něj mistrův klasicismus jediný vzor. Jeho rané obrazy jsou spíše ovlivněny barokem a Boucherovými rokokovými díly. Ve svém hledání se umělec inspiroval mimo jiné pracemi, které namaloval Pierre Peyron (1744-1814), který byl rovněž stipendistou Francouzské akademie v Římě. V této době David rovněž vytvořil dílo \"Přísaha Horatiů\". Další díla z tohoto období jsou: \"Portrét Stanislawa Kostky Potockeho\" z roku 1781, Belisar z téhož roku, nebo úchvatný obraz \"Andromaché truchlící nad Hektorovým tělem\" z roku 1783.\nTěsně před revolucí roku 1789 namaloval David obraz \"Liktoři přinášející Brutovi mrtvoly jeho synů\". Tento obraz se opět setkal s nemalým věhlasem, i když proti jeho umístění na Salon v srpnu 1789 protestovali někteří členové od dvora. Když vypukla revoluce, Davida zcela pohltila politika. V roce 1790 vytvořil velkou kresbu na námět \"Přísaha v míčovně\", ale výsledný obraz nedokončil, neboť mnoho osob, které zde chtěl zobrazit, bylo později za své politické názory vyhnáno, nebo popraveno. Roku 1793 vytvořil svůj pravděpodobně nejslavnější obraz \"Zavražděný Marat\" (Musée Royaux, Brusel). V červenci 1793 Marata zavraždila Charlotte Cordayová, jež tímto způsobem chtěla zamezit dalším masovým popravám, osnovaných paranoidním tyranem. David byl Maratovými stoupenci požádán, aby namaloval obraz mrtvého despoty jako manifest \"nezdolnosti revolucionářského ducha\". Tímto obrazem David jednak vnesl Marata do povědomí národa jako mučedníka, dále jím pak výrazně ovlivnil svoji vlastní budoucnost.\n\nMarat leží zavražděný ve vaně. Na jeho stolku spočívá dopis od Cordayové. Druhá ruka je bezvládně spadlá a drží pero. Charles Baudelaire, jeden z největších moderních básníků o tomto díle napsal: \"Je v tom drama pulzující srdceryvnou hrůzou, ale jakýmsi zvláštním působením zůstává onen obraz, jenž je Davidovým veledílem a zároveň i jedním z nejzajímavějších příkladů moderního umění, nezasažen jakoukoli trivialitou nebo čímsi neušlechtilým... Je to potrava silných, ale i triumf ducha, obraz krutý jako příroda sama, a přece má v sobě aróma ideálu.\"\n\nV roce 1794 se David dostal do vězení kvůli tomu, že byl fanatickým stoupencem Robespierra. Ve vězení namaloval svůj autoportrét, kde se chtěl zpodobnit jako umělec, nikoli jako politik. Ve vězení namaloval také svou jedinou krajinu, pohled na Lucemburskou zahradu.\n\nV roce 1799 se setkal s generálem Napoleonem Bonapartem, a vytvořil tři jeho portréty, první z roku 1799, druhý z roku 1800 a třetí, poslední z roku 1812. V roce 1807 namaloval David svůj hlavní historický obraz, \"Napoleonova korunovace\". Dílo se Davidovi mimořádně zdařilo. Dílo nalezlo svůj vzor v cyklu \"Marie Medicejské a Jindřicha XIV.\" jehož autorem byl vlámský malíř Rubens. Překvapení nad hotovým dílem vyjádřil i císař. V roce 1808 prohlásil: \"To není jen obraz, hýbají se tu živí lidé\". Napoleonova korunovace má především hodnotu historického dokumentu, ovšem statičností celé kompozice se vzdaluje novoklasicistní estetice. Chybí tu napětí, tolik charakteristické pro neoklasicistní teatrálnost. Na rozdíl od \"Přísahy Horaciů\" a \"Únosu Sabinek\" zde David čerpal hlavně z římské, nikoli z řecké tradice. V roce 1810 vytvořil ještě obraz \"Rozdílení orlů\".\n\nV roce 1814 se vrátil k motivu starověku ještě jednou, v obraze \"Leónidás u Thermopyl\". V Bruselu, kam David v roce 1815 po porážce Napoleona uprchl, se věnoval především portrétům. Vytvořil zde podobizny Emmanuela Sieyèse a Julie Villeneuve.\n\nJeho socha je jednou ze 146 soch umístěných na fasádě budovy Hôtel de ville de Paris.\n\n\n"}
{"id": "209051", "url": "https://cs.wikipedia.org/wiki?curid=209051", "title": "Bissau", "text": "Bissau\n\nBissau je hlavní město Guineje-Bissau. Nachází se na pravém břehu řeky Geba při jejím ústí do Atlantského oceánu. Při posledním oficiálním sčítání lidu v roce 1991 zde bylo napočítáno přes 195 000 obyvatel, v roce 2007 se jejich počet odhadoval na 407 000. Je největším městem v zemi a významným přístavem.\n\nMěsto založili Portugalci v roce 1687 jako opevněný přístav a obchodní centrum. V roce 1942 se stalo hlavním městem Portugalské Guineje. 24. září 1973 byla vyhlášena nezávislost Guineje-Bissau, ale Portugalci měli stále kontrolu nad některými regiony. Hlavním městem se proto stalo město Boe ve vnitrozemí. Po Karafiátové revoluci v roce 1974 Portugalsko uznalo nezávislost země a Bissau se stalo hlavním městem nové republiky. Ve městě se každoročně koná velký karneval.\n\nBissau je správní a vojenské centrum země, sídlem vzdělávacích institucí a významným námořním přístavem. Jediné mezinárodní letiště v Guineji-Bissau (\"Aeroporto Internacional Osvaldo Vieira\") je 9 km severozápadně od centra města. Mezi hlavní produkty patří arašídy, dřevo, kopra, palmový olej a guma. Velká část obyvatel žije pod hranicí chudoby.\n\n\nMnoho městských budov bylo zničeno během občanské války v letech 1998-1999 včetně prezidentského paláce a francouzského kulturního centra.\n\n"}
{"id": "209052", "url": "https://cs.wikipedia.org/wiki?curid=209052", "title": "Japonské císařské námořnictvo", "text": "Japonské císařské námořnictvo\n\nJaponské císařské námořnictvo (Kjúdžitai: 大日本帝國海軍, Šindžitai: 大日本帝国海軍; ' nebo zkráceně 日本海軍; \"Nippon Kaigun\"), oficiálně Námořnictvo Císařství velkého Japonska\"', bylo od roku 1869 do roku 1947 námořnictvem Japonského císařství. V roce 1947 bylo po prohře ve druhé světové válce rozpuštěno na základě článku japonské ústavy, který zakázal použití síly v řešení mezinárodních sporů. Přitom v roce 1920 bylo japonské císařské námořnictvo třetím nejsilnějším loďstvem na světě (po Royal Navy a US Navy) a pravděpodobně nejmodernějším loďstvem počátku druhé světové války vůbec. Jeho důležitou složkou bylo japonské císařské námořní letectvo (大日本帝國海軍航空隊 \"Dai-Nippon Teikoku Kaigun Kókútai\"), zahrnující letectvo a letecké operace loďstva.\n\nPočátky \"JCN\" se dají vysledovat do doby prvních kontaktů Japonska s ostatními asijskými národy v raném pronikajícími do Asie a Pacifiku v době zámořských objevů. Po dvou stoletích stagnace v době izolace Japonska na základě politiky šógunů z období Edo, bylo japonské námořnictvo zastaralé, což se plně projevilo, když byla země v roce 1854 americkou intervencí přinucena otevřít se světu. To vedlo k reformám císaře Meidži, které měly feudální Japonsko změnit v moderní industrializovaný stát. S přesunem moci od šógunů zpět do rukou císaře došlo k překotné modernizaci a industrializaci země.\n\nV té době začala řada vítězství, která japonské námořnictvo získalo často nad mnohem silnějším nepřítelem, jak tomu bylo v roce 1895 v čínsko-japonské válce či v roce 1905 v rusko-japonské válce. Tato řada vítězství skočila až téměř totálním zničením loďstva v druhé světové válce, po které bylo také rozpuštěno a nahrazeno mnohem skromnějšími silami sebeobrany.\n\nJaponsko má dlouhou historii námořních kontaktů po celé Asii. Například už během období Kofun ve 3. století dopravovaly japonské lodě vojáky mezi Japonskem a Koreou. Po dvou mongolských invazích do Japonska v letech 1274 a 1281 začali japonští piráti wakó velmi aktivně plundrovat celé čínské pobřeží.\n\nHromadná stavba válečných lodí v Japonsku začala v 16. století. V době válčících států (období Sengoku) se znepřátelení feudální vládci pokusili získat dominanci pomocí velkých flot, skládajících se ze stovek plavidel. V této době byly pravděpodobně postaveny první japonské obrněné válečné lodě, protože v roce 1596 měl daimjó Nobunaga Oda k dispozici šestici železem pokrytých válečných lodí (\"atakebune\"). V roce 1588 sjednotitel Japonska, Hidejoši Tojotomi, zakázal pirátství wakó. Piráti se stali jeho vazaly a později tvořili část loďstva, které v letech 1592 – 1598 provedlo invazi do Koreje.\n\nPrvní oceánské lodě postavili Japonci v 17. století. V roce 1613 dal daimjó Masamune Date z města Sendai, se souhlasem šógunátu Tokugawa, postavit \"Date Maru\", velkou galeonu s výtlakem 500 tun, která dopravila japonského ambasadora Cunenagu Hasekuru do Ameriky a poté dále do Evropy. Po roce 1604 bylo postaveno okolo 350 ozbrojených obchodních lodí (\"šuinsen\"), u kterých byly použity některé západní technologie. Byly použity hlavně k obchodu v jihovýchodní Asii.\n\nOd roku 1640 se Japonsko na 200 let uzavřelo světu. To bylo výsledkem politiky izolace (\"sakoku\"), která zakazovala jakékoliv kontakty se Západem, potírala křesťanství a pod trestem smrti zakázala stavbu lodí schopných oceánských plaveb. Kulturní kontakty zprostředkovávala pouze nizozemská enkláva Dešima, která jako jediná umožňovala výměnu informací, které v té době přinášela průmyslová revoluce. Zkoumání západní vědy, zprostředkované Nizozemci a zvané \"rangaku\" umožňovalo japonské vědě, a tím i námořnictvu, stálou aktualizaci. Byly zkoumány i západní technologie stavby lodí.\n\nV letech 1853 a 1854 komodor amerického námořnictva Matthew Perry předvedl demonstraci síly nejnovějších válečných lodí amerického námořnictva s parním pohonem. Perry si roku 1854 vynutil otevření Japonska mezinárodnímu obchodu. Stalo se tak přijetím smlouvy z Kanagawy, která byla v roce 1858 následována nerovnou smlouvou o přátelství a obchodu, která dovolovala zahraničním občanům exteritorialitu a minimální dovozní cla pro jejich zboží.\n\nBrzy po otevření se Japonska zahraničnímu vlivu se Tokugawský šógunát rozhodl pro přijímání západních technologií. V roce 1855 získalo Japonsko s nizozemskou pomocí svou první parou poháněnou loď \"Kankó Maru\", která byla používána pro výcvik a sloužila nově vzniklému námořnímu výcvikovému středisku v Nagasaki. V roce 1857 získalo Japonsko svou první loď poháněnou lodním šroubem pojmenovanou \"Kanrin Maru\". V roce 1859 se námořní výcvikové středisko přesunulo do Cukidži v Tokiu. Jeho studenti byli posíláni na několikaletá studia na západních námořních akademiích. Patřily k nim například budoucí admirál Takeaki Enomoto, který studoval v letech 1862 – 1867 v Nizozemsku, Heihačiró Tógó nebo Isoroku Jamamoto.\n\nV roce 1863, tedy už 10 let po ukončení izolace Japonska, dokončila japonská loděnice první domácí parní válečnou loď pojmenovanou \"Čijodagata\". V roce 1865 byl najat francouzský námořní inženýr Léonce Verny, aby pomohl se založením moderních námořních arzenálů v Jokosuce a Nagasaki. V letech 1867 – 1868 pomáhala s rozvojem japonského námořnictva britská námořní mise.\n\nV době zániku šógunátu v roce 1867 už Japonsko disponovalo největším válečným loďstvem ve východní Asii. Námořnictvo složené z parou poháněných lodí bylo organizováno podle západního vzoru. V čele s vlajkovou lodí \"Kaijó Maru\" bylo nasazeno proti zastáncům císaře ve válce Bošin. Tehdy mu velel admirál Enomoto. Tento konflikt vyvrcholil v roce 1869 námořní bitvou u Hakodate, první velkou námořní bitvou, kterou japonské lodě vybojovaly. V ní byly poslední síly šógunátu Tokugawa definitivně poraženy a vláda nad Japonskem se vrátila do rukou císaře. Na straně císaře zde bojoval první japonský obrněnec \"Kótecu\", postavený původně ve Francii pro námořnictvo Konfederace jako CSS \"Stonewall\". Loď, kterou původně objednal šógunát a následně získala vláda věrná císařství Meidži, nakonec sehrála ve vítězství u Hakodate významnou roli.\n\nI po obnovení moci císaře Meidži v roce 1868 se i nadále pokračovalo v reformách, industrializaci a militarizaci Japonska, což mělo zemi ochránit před osudem kolonie USA nebo některé evropské země. 17. ledna 1869 bylo vytvořeno Ministerstvo vojenství (nebo také Ministerstvo armády a námořnictva), jehož prvními sekretáři byli Tomomi Iwakura, Tadajoši Šimazu a princ Komacu-no-mija Akihito.\n\n26. března 1868 se v Ósacké zátoce konala první námořní přehlídka s účastí šesti japonských lodí patřících soukromým provinčním flotilám a jednoho plavidla francouzského námořnictva. Výtlak všech japonských lodí byl 2 252 tun, což bylo mnohem méně než výtlak jediné cizí válečné lodi na přehlídce. V červenci 1868 bylo Japonské císařské námořnictvo oficiálně založeno. Stalo se tak pouhé dva měsíce po poslední bitvě války Bošin.\n\nV roce 1869 byly soukromé válečné flotily zakázány a jejich 11 lodí se připojilo k 7 přeživším plavidlům poražené Tokugawské flotily, čímž bylo vytvořeno jádro nového císařského loďstva. V únoru 1872 bylo Ministerstvo vojenství rozděleno na Ministerstvo armády a Ministerstvo námořnictva. V říjnu 1873 se Kacu Kaišú stal ministrem námořnictva. Nová vláda vytvořila ambiciózní plán na vybudování námořnictva s 200 válečnými loděmi, organizovanými v 10 loďstvech. Plán však byl během jednoho roku zrušen pro nedostatek zdrojů k jeho realizaci.\n\nV 70. a 80. letech 19. století plnilo japonské námořnictvo především úlohu pobřežní obrany. Vláda Meidži se však brzy rozhodla ho modernizovat. První lodí pro plnění nových úkolů byla \"Džo Šo Maru\", záhy přejmenovaná na \"Rjúdžó\". Loď byla spuštěna na vodu 27. března 1869 v Aberdeenu. V úloze hlavního vzoru modernizace tehdy nahradilo Nizozemce britské loďstvo.\n\nOd září 1870 v Japonsku pracoval první Angličan jako instruktor dělostřelby na lodi \"Rjúdžó\". V roce 1871 rozhodlo ministerstvo, že pošle do zahraničí 16 frekventantů námořní akademie, aby se učili námořním vědám (14 v Británii a 2 v USA). Jedním z nich byl Heihačiró Tógó, budoucí velitel japonského námořnictva v rusko-japonské válce, zvaný někdy „Nelson východu“. Britská námořní mise v počtu 34 členů, pod vedením komandéra Archibalda Douglase, působila v Japonsku v letech 1873 – 1875. V roce 1879 byl najat komandér L. P. Willan, aby cvičil námořní kadety.\n\nBěhem roku 1873 byl opuštěn původně zamýšlený plán invaze na Korejský poloostrov. Vláda rozhodla, že přednost dostane obsazení Tchaj-wanu, ke kterému došlo v roce 1874 a které bylo prvním nasazením nového Císařského námořnictva a Císařské armády.\n\nV letech 1875 – 1876 však došlo k několika vojenským intervencím v Koreji, počínaje incidentem na ostrově Kanghwa, který vyprovokoval japonský dělový člun \"Unjo\" a který vedl k nasazení velkých námořních sil. Tento incident nakonec vedl k podepsání \"Kanghwaské smlouvy\", která přinutila Koreu otevřít se japonskému obchodu a byla prvním případem japonské intervence a nadvlády pomocí smluv v západním stylu.\n\nKrátce po těchto událostech přinutily domácí vzpoury japonskou vládu, aby se více soustředila na pozemní armádu. Nová námořní politika byla vyjádřena heslem „šusei kokubó“ (\"statická obrana\") a vnímala Císařské námořnictvo opět především jako sílu pobřežní ochrany. Vztah pobřežního loďstva a armády, vycvičené druhou francouzskou vojenskou misí v Japonsku, se tehdy nesl v duchu principu \"rikušu kaidžú\" („armáda první, námořnictvo druhé“).\n\nPřestože se v této době rozvíjely nové japonské loděnice, jako firmy Išikawadžima a Kawasaki, japonské válečné lodě byly stále stavěny v zahraničí, jako například kasematový obrněnec \"Fusó\" a korvety \"Kongó\" (1877) a \"Hiei\" (1877), stavěné v Británii.\n\nV roce 1883 byly objednány dvě doposud největší japonské válečné lodě – \"Naniwa\" a \"Takačiho\" o výtlaku 3650 tun. Byla to první plavidla stavěná speciálně pro císařské námořnictvo podle vlastního projektu. Tyto lodě měly rychlost 18 uzlů, pancéřovanou palubu o tloušťce 2 – 3 palce a dva Kruppovy kanóny ráže 260 mm. Konstruktér Sačú Sasó je navrhl podle koncepce britských chráněných křižníků tříd \"Esmeralda\" a \"Elswick\", ale s lepšími parametry. V této době vypukl závod ve zbrojení s Čínou, největším japonským rivalem, což opět vedlo ke změně japonské námořní strategie. Čína si totiž nechala v Německu postavit dvě věžové bitevní lodě třídy \"Ting-jüan\" (\"Ting-jüan\" a \"Čen-jüan\") o výtlaku 7335 tun, se kterými pouhé dva japonské moderní chráněné křižníky nemohly soupeřit. Japonsko se proto rozhodlo vybudovat (s francouzskou pomocí) velké a moderní loďstvo, které by mu přineslo rozhodující převahu v blížícím se konfliktu.\n\nV 80. letech bylo japonské námořnictvo především pod vlivem Francie a její doktríny „\"Jeune École\"“ (mladé školy), která upřednostňovala malé, rychlé a dobře vyzbrojené lodě, jež měly úspěšně bojovat i proti papírově silnějším loďstvům. Základními jednotkami této koncepce byly křižník a torpédovka.\n\nVláda Meidži v této době připravila nový plán rozvoje loďstva, který požadoval stavbu 48 válečných lodí, z nichž 22 byly torpédové čluny. Úspěch francouzského námořnictva v čínsko–francouzské válce v letech 1883 – 1885 novou doktrínu zdánlivě potvrzoval. Potvrzení potenciálu torpédovek bylo pro Japonsko, disponující omezenými zdroji, dobrou zprávou. V roce 1885 byl na 4 roky najat hlavní konstruktér francouzského loďstva Émile Bertin, aby posílil japonské námořnictvo a řídil japonské loděnice v Kure a Sasebu. Bertin navrhl novou řadu křižníků třídy \"Sanseikan\". Každá ze tří jednotek této třídy měla na přídi jedno výkonné Canetovo dělo ráže 320 mm. Émile Bertin dohlížel celkem na stavbu více než 12 válečných lodí. Tyto lodě tvořily základ prvního skutečně moderního japonského loďstva a umožnily japonským loděnicím dokonale si osvojit stavbu velkých válečných lodí, přestože některé lodi byly stále stavěny v zahraničí.\n\nLodě stavěné v době působení Émile Bertina v Japonsku:\n\nSpolupráce s Francií navíc umožnila Japonsku získat řadu nových technologií, především v oblasti torpéd, torpédových člunů a min, což byla v té době francouzská doména. První torpéda JCN získalo v roce 1884 a brzy poté, v roce 1886, bylo v Jokosuce založeno první „Torpédové cvičební centrum“.\n\nPo roce 1886 došlo k další změně v orientaci Japonska, které se po nevysvětleném potopení chráněného křižníku \"Unebi\" na jeho cestě z Francie do Japonska a následným diplomatickým třenicím opět vrátilo ke spolupráci s Británii.\n\nV roce 1887 japonské námořnictvo v Británii objednalo koncepčně převratnou torpédovku \"Kotaka\", jež je považována za první úspěšnou koncepci budoucích torpédoborců, a chráněný křižník \"Jošino\" postavený v loděnici \"Armstrong\" v Elswicku, který byl v době jeho spuštění (1892) nejrychlejším křižníkem vůbec.\n\nV této době se však nemodernizovalo pouze Japonsko. Čínské loďstvo, tentokrát s německou pomocí, také budovalo své silné loďstvo. Důvodem závodů ve zbrojení mezi Čínou a Japonskem byl nárok obou zemí na kontrolu Koreje. Čínsko-japonská válka oficiálně vypukla 1. srpna 1894, přestože v té době už došlo k několika námořním šarvátkám.\n\nJaponské námořnictvo získalo převahu 17. září 1894 v bitvě u ústí řeky Jalu, ve které se mu podařilo potopit 8 z 12 válečných lodí nejsilnějšího čínského severního loďstva. Přes toto japonské vítězství zůstalo jádro čínského loďstva – dvojice bitevních lodí, postavených v Německu – stále bojeschopné (\"Ting-jüan\" nakonec potopila torpéda a \"Čen-jüan\" byla zajata téměř nepoškozená). Proti jejich pancíři byla japonská palba málo účinná, což jasně ukázalo, že se japonské námořnictvo neobejde bez větších a lépe vyzbrojených jednotek. Dalším krokem ve vývoji námořnictva tedy byla kombinace velkých, dobře vyzbrojených válečných lodí s malými útočnými jednotkami, které by loďstvu dovolovaly agresivní bitevní taktiku.\n\nVýsledkem čínsko-japonského konfliktu byla smlouva ze Šimonoseki, podepsaná 17. dubna 1895, kterou Japonsku připadl Tchaj-wan a přilehlé ostrovy. Ostrov zůstal japonskou kolonií až do roku 1945. Japonsko též získalo poloostrov Liao-tung v severovýchodní Číně, ale bylo Ruskem donuceno se ho vzdát. Rusko pak poloostrov získalo samo.\n\nV roce 1900 se Japonské námořnictvo podílelo, společně se západními armádami, na potlačení Boxerského povstání v Číně. Námořnictvo poskytlo největší počet válečných lodí (18 z 50) a dopravilo do Číny největší kontingent expedičních vojsk ze všech intervenujících států (20 840 z 54 000 vojáků). Konflikt umožnil Japonsku bojovat po boku západních mocností a získat poznatky o moderní vojenské taktice.\n\nSituace, kdy bylo Japonsko nuceno po vyhrané válce nad Čínou odevzdat již získaný poloostrov \"Liao-tung\" Rusku, vedla k dalším nárůstu japonského zbrojení. Japonsko chtělo být rovnocenné všem svým tehdejším protivníkům. Byl vyhlášen desetiletý program výstavby námořnictva, ve kterém byla požadována stavba celkem 109 válečných lodí, s celkovým výtlakem 200 000 tun, a zvýšení početního stavu námořnictva z 15 100 na 40 800 mužů. Bitevní loď Mikasa, první své třídy, tehdy byla nejpokročilejší bitevní lodí na světě. Byla objednána v roce 1898 v anglické loděnici Vickers a dodána v roce 1902.\nNová flota se skládala z:\n\nNeshody s Ruskem vyvrcholily v letech 1904 – 1905 Rusko-japonskou válkou. V bitvě u Cušimy vedl admirál Tógó, na vlajkové bitevní lodi \"Mikasa\", Císařské loďstvo k tomu, co bylo později nazýváno nejpřesvědčivějším námořním vítězstvím v historii. Ruská flota byla téměř úplně zničena, z 38 lodí bylo 21 potopeno, 7 zajato a 6 těžce poškozeno. Celkem 4 545 ruských námořníku bylo zabito a dalších 6 106 zajato. Naopak Japonsko v bitvě ztratilo pouhých 116 mužů a tři torpédovky. Toto vítězství zlomilo ruskou moc ve Východní Asii a vedlo k sérii povstání ruských námořníků v Sevastopolu, Vladivostoku a Kronštadtu, což vyvrcholilo vzpourou na křižníku \"Kníže Potěmkin\" v roce 1905, která byla předzvěstí revolučních událostí v Rusku v roce 1917.\n\nV době rusko-japonské války se japonské loďstvo usilovně snažilo vybudovat ponorkové loďstvo. Ponorky v té době byly novou zbraní a oprávněně se jim přisuzoval značný potenciál. Stavba prvních ponorek byla zadána americké loděnici \"Electric boat company\" v roce 1905, pouhých 5 let poté, co americké námořnictvo přijalo do služby svou první ponorku USS Holland, navrženou stejnojmenným americkým konstruktérem. Ponorky byly dodány rozebrané a sestavila je loděnice v \"Jokosuce\". Do operační služby vstoupily koncem roku 1905.\n\nPo rusko-japonské válce pokračovalo Japonsko v rozvoji silného námořního průmyslu. Lodě různých západních koncepcí byly kupovány, analyzovány a dále vylepšovány, podle strategie okopíruj, vylepši a dále rozvíjej. Navíc byly testovány a porovnávány, aby se vybralo vždy nejvhodnější řešení. Od 80. let 19. století, kdy se v Japonsku stavěly první malé torpédovky, se místní průmysl rozvinul natolik, že byl schopen po roce 1905 stavět největší válečné lodě, včetně bitevních. Posledním velkým zahraničním nákupem byl v roce 1912 první z bitevních křižníků třídy \"Kongó\", který postavila anglická loděnice \"Vickers\". Zbývající tři sesterské lodě již stavěly japonské loděnice. Od roku 1918 nebyla technologie, kterou by Japonci nedovedli použít ve světové kvalitě. Po roce 1920 proto bylo Japonské císařské námořnictvo třetí největší válečnou flotou na světě a zavedlo několik důležitých novinek.\n\nJaponské námořnictvo bylo první, které v boji použilo bezdrátovou telegrafii (vynalezenou v roce 1897), k čemuž došlo už roku 1905 v bitvě u Cušimy.\n\nV roce 1906 spustila loděnice v Jokosuce bitevní loď \"Sacuma\", která byla ve své době největší válečnou lodí na světě a také první lodí navrženou podle nové koncepce bitevních lodí, které dala jméno jeho anglická obdoba HMS \"Dreadnought\". Pro nedostatek kanónů hlavní ráže 305 mm byly ale na \"Sacumu\" instalovány pouze obvyklé 4 kusy a HMS \"Dreadnought\" se stal prvním dokončeným dreadnoughtem (loď stejné koncepce vznikala i v USA, ale byla také dokončena až po \"Dreadnoughtu\").\n\nV letech 1905 až 1910 začalo Japonsko stavět v domácích loděnicích i bitevní lodě. \"Sacuma\" byla ještě stavěna z 80 % britských dílů, ale už další třída \"Kawači\" obsahovala 80 % domácích součástí.\n\nPrvní světové války se Japonsko účastnilo na straně Dohody, proti Rakousko-Uhersku a Německu, což bylo přirozeným důsledkem anglo-japonské alianční smlouvy z roku 1902. Po bitvě o německý přístav v Číně, Čching-tao, který obléhala britsko-japonská armáda, japonské námořnictvo tento přístav obsadilo a využívalo jako námořní základnu. Souběžně s touto akcí byl do centrálního Pacifiku vyslán bitevní svaz, který se podílel na pronásledování německé východoasijské eskadry admirála Maximiliána von Spee, která byla nakonec zničena v bitvě u Falkland Brity. Japonsko během války také obsadilo německé kolonie v Mikronésii. Byly to Marianské ostrovy (pouze \"Guam\" byl americký), Karolíny a Marshallovy ostrovy. Všechna tato území se po válce stala japonskými koloniemi. Japonsko o ně přišlo až ve druhé světové válce.\n\nPo bitvě u Jutska se britská Admiralita neúspěšně pokusila přesvědčit japonskou vládu, aby jí poskytla čtveřici nových bitevních křižníků třídy \"Kongó\", které byly jako první vyzbrojeny kanóny ráže 356 mm a patřily k nejpokročilejším konstrukcím své doby.\n\nKvůli problémům, které Royal Navy způsobovaly německé a rakouské ponorky, bylo Japonsko požádáno, aby posílilo Trojdohodu ve Středomoří eskadrou torpédoborců, kterých byl v době zavádění konvojů velký nedostatek. Flotila 8 nejnovějších torpédoborců, vedených zpočátku chráněným křižníkem \"Akaši\", byla v březnu 1917 vyslána na Maltu. V červnu byl \"Akaši\" nahrazen pancéřovým křižníkem \"Izumo\" a flotila doplněna o další čtyři torpédoborce. Později se připojil pancéřový křižník \"Niššin\". Flotila až do konce války úspěšně doprovázela spojenecké konvoje mezi Marseilles, Tarantem a Egyptem. Pouze torpédoborec \"Sakaki\" byl poškozen torpédem z rakouské ponorky \"U 27\"; zahynulo 59 mužů.\n\nPo válce získalo Japonsko 9 německých ponorek jako válečnou kořist. Ty byly dopraveny do Japonska, rozebrány a analyzovány, což umožnilo velký rozvoj japonského ponorkového loďstva.\n\nV letech před druhou světovou válkou se \"JCN\" začalo připravovat na válku s \"USA\". Dlouhé období rozvoje japonského militarismu a především \"napadení Číny\" v roce 1937, které přerostlo v Druhou čínsko-japonskou válku, znepřátelilo USA a postavilo Spojené státy do pozice největšího japonského rivala.\n\nNámořnictvo po první světové válce čelilo mnoha vážným problémům. Podobně jako například Velká Británie bylo Japonsko zcela závislé na dovozu nerostných surovin. K realizaci expanzionistické politiky bylo nutné ovládnout a chránit vzdálené zdroje nerostných surovin (především ropy), které však byly v rukou jiných mocností (Velké Británie, Spojených států a Nizozemí). Bylo tedy nutné vybudovat silné námořnictvo, schopné operovat na velké vzdálenosti.\n\nTo se dostalo do konfliktu s dosavadní hlavní válečnou \"doktrínou rozhodující bitvy\" (艦隊決戦 \"Kantai Kessen\"), která nevyžadovala takový typ operací. Cílem této strategie bylo umožnit americkému loďstvu přeplout Pacifik, oslabit ho útoky ponorek a rozhodnout válku jedinou bitvou na vybraném místě poblíž japonského pobřeží, kterou mělo JCN díky opotřebení a předchozím ztrátám protivníka vyhrát. Drželo se tedy doktríny \"Alfreda T. Mahana\", které se před druhou světovou válkou držela všechna hlavní námořnictva a která předpokládala jedinou rozhodující námořní bitvu, přesně jak tomu bylo v posledních 300 letech. Toto byl důvod pro japonský požadavek na washingtonské námořní konferenci (1921/22), která měla za cíl omezit zbrojení a Japonsko si v ní vynucovalo poměr sil mezi Británií, USA a sebou na 10:10:7. To mu mělo umožnit získání převahy v rozhodující bitvě.\n\nNa washingtonskou námořní konferenci navázala roku 1930 londýnská konference omezující menší třídy plavidel, ale již 25. února 1933 Japonsko vystoupilo ze Společnosti národů a prohlásilo, že nadále nebude dodržovat omezení stanovená oběma konferencemi.\n\nV meziválečném období se Japonsko podílelo na zavedení několika novinek:\n\n\nV oblastech, ve kterých Císařské námořnictvo ještě nemělo zkušenosti, nadále vyhledávalo zahraniční pomoc. V roce 1921 tak dorazila do Japonska britská \"Sempillova mise\", která přivezla do země skupinu instruktorů námořního letectva, kteří předvedli palubní letouny, jako byl Gloster Sparrowhawk a učili Japonce taktice a technikám svrhování leteckých torpéd či řízení letového provozu.\n\nV meziválečné době tedy neustále soupeřily dvě koncepce námořní války. Na jedné straně byli tradiční zastánci silných svazů bitevních lodí, které měly vybojovat onu jedinou rozhodující námořní bitvu poblíž Japonska a na straně druhé byli lidé okouzlení perspektivami tehdy ještě mladého námořního letectva (například Isoroku Jamamoto), kteří požadovali silné svazy letadlových lodí, používající agresivní ofenzivní taktiku.\n\nVýsledkem bylo, že ani jedno pojetí nepřevážilo a obě linie se vyvíjely paralelně, což vedlo k určitému roztříštění sil a žádná z koncepcí tak ve válce zcela neukázala svoji schopnost rozhodnout válku.\n\nZásadním problémem japonských válečných lodí také byla snaha japonských konstruktérů o co nejsilnější výzbroj a největší rychlost při stavbě lodí s omezeným výtlakem (snaha o co největší sílu lodí stavěných podle omezení Washingtonské konference). Výsledkem byla nedostatečná stabilita lodí, jejich špatná ochrana a strukturální nedostatky v pevnosti konstrukce. Chyba tohoto přístupu se ukázala už 12. března 1934 při potopení – na svou velikost přezbrojené – torpédovky Tomozuru v malém vlnobití. To – spolu s „incidentem 4. loďstva“ – vedlo k úpravám ostatních lodí, jež měly zlepšit jejich plavební schopnosti a stabilitu. Zcela odstranit tyto nedostatky však nebylo možné.\n\nZa druhé světové války bylo Japonské císařské námořnictvo podřízené ministerstvu námořnictva a řízeno svým hlavním štábem. Japonské námořnictvo se připravovalo na válku s početně silnějším americkým loďstvem a proto bylo obětováno mnoho úsilí a zdrojů, aby ho převyšovalo alespoň svou kvalitou. Japonsko díky tomu na počátku války disponovalo pravděpodobně nejpokročilejším námořnictvem ze všech zemí. Japonskou strategií bylo dosáhnout agresivním postupem vůči USA bleskového vítězství. Čas byl jen do té doby, než se mohl americký průmysl přeorientovat na válečnou výrobu. Problém tohoto řešení však byl v opomenutí defenzivních rolí námořnictva. Během války bylo JCN nuceno chránit dlouhé námořní trasy proti útoků ponorek, aniž by mělo k dispozici dostatek eskortních lodí či letadlových lodí, což ho, vzhledem k jeho závislosti na surovinách, udělalo zranitelným. I protiponorkový výcvik byl podceněn.\n\nÚspěch Japonska v první etapě války byl naprostou senzací, ale USA se během poměrně krátké doby podařilo získat převahu, a to především díky vyspělejším technologiím a mnohem silnějšímu průmyslovému potenciálu. Na samém konci války se JCN ještě pokusilo zvrátit poměr sil řadou zoufalých opatření, především nasazení jednotek Kamikaze, ale neúspěšně.\n\nJaponsko přisuzovalo i nadále velkou důležitost bitevním lodím a snažilo se vybudovat nejmocnější bitevní lodi své doby. Největší a nejsilnější bitevní loď historie, \"Jamato\", byla uvedena do služby v roce 1941 (sesterská \"Musaši\" v roce 1942). Jelikož dostavbě řady moderních lodí zabránila Washingtonská konference, věnovalo Japonsko značné úsilí i modernizaci starších bitevních lodí.\n\nV první části války zůstaly bitevní lodě spíše stranou. Druhá polovina války však přinesla několik posledních střetnutí bitevních lodí v historii. V bitvě u Guadalcanalu, ke které došlo 15. listopadu 1942, se utkaly americké bitevní lodi \"USS South Dakota\" a \"USS Washington\" s japonskou bitevní lodí \"Kirišima\", kterou poslaly ke dnu.\n\nV bitvě v průlivu Surigao se palba eskadry amerických bitevních lodí \"admirála Oldendorfa\" podílela na potopení bitevních lodí \"Fusó\" a \"Jamaširo\". Nicméně bitva u ostrova Samar ukázala, že bitevní lodě mohou být ještě užitečnou, přestože ne zcela efektivní zbraní. Pouze nerozhodnost admirála \"Takeo Kurity\" a obětavost amerických torpédoborců zachránila americké eskortní letadlové lodi svazu \"Taffy 3\" od úplného zničení bitevními loďmi \"Jamato\", \"Kongó\", \"Haruna\" a \"Nagato\". Nakonec však svaz ztratil pouze eskortní letadlovou loď \"USS Gambier Bay\" a tři torpédoborce.\n\nBěhem války se naplno ukázalo, že letadlové lodě jsou silou, která lodě bitevní vytlačí z jejich privilegovaného postavení. Útoky letadel pro ně byly velkým ohrožením. Důkazem je potopení nejsilnějších bitevních lodí světa \"Jamata\" a Musaši leteckými útoky ještě dlouho před tím, než se jakákoliv americká loď dostala na dostřel jejich obřích děl.\n\nLetadlové lodě byly pro JCN velice důležité a Japonsko na počátku války disponovalo flotou 10 letadlových lodí (velké letadlové lodě \"Akagi\", \"Kaga\", \"Hirjú\", \"Sórjú\", \"Šókaku\" a \"Zuikaku\" + lehké letadlové lodě \"Hóšó\", \"Šóhó\", \"Zuihó\" a \"Rjúdžó\") — největší a nejmodernější na světě. Naopak Američané vstupovali do války pouze se 7 letadlovými loďmi, z nichž 3 byly nasazeny v Pacifiku (USS \"Lexington\", USS \"Saratoga\" a USS \"Enterprise\"). Británie měla v oblasti dvě letadlové lodě (poškozenou HMS \"Indomitable\" a zastaralý HMS \"Hermes\"), z toho HMS \"Hermes\" byl v Indickém oceánu. Než vstoupily do služby americké letadlové lodi třídy \"Essex\", byla japonská třída \"Šókaku\" pravděpodobně nejlepším typem letadlové lodi na světě. Na druhé straně byla část z deseti japonských letadlových lodí poměrně malá a nemohla se svou silou zdaleka vyrovnat lodím tříd \"Yorktown\" či \"Essex\".\n\nJaponské letadlové lodě (kromě eskortních lodí podřízených armádě) a jejich letadla, včetně letadel na pozemních základnách, nebyly podřízeny přímo velení císařského námořnictva, ale rozhodoval o nich podřízený generální štáb námořního letectva (海軍航空本部 \"Kaigun Kókú Honbu\"). Po debaklu u Midway došlo 14. července 1942 k reorganizaci sil námořního letectva.\n\nPo krátkém období japonské převahy došlo ke zlomu v bitvě u Midway. Japonsko ztratilo 4 velké letadlové lodě a od té doby jich mělo velký nedostatek. Neméně bolestná byla i ztráta zkušených posádek letadel. To vedlo k velkorysému programu přestavby řady civilních a válečných lodí na letadlové. Největší lodí, která byla takto upravena, byla \"Šinano\", původně třetí bitevní loď třídy \"Jamato\", která byla svým výtlakem největší letadlovou lodí celé války. Byl zahájen i projekt stavby nových letadlových lodí, ale většina z nich nebyla nikdy dokončena. Jednou z mála dokončených byla \"Taihó\", která se stala první a nakonec i jedinou japonskou lodí s pancéřovanou letadlovou palubou.\n\nJaponské námořní letectvo vstupovalo do války s několika cennými výhodami. Američané například podcenili parametry japonských letadel, která považovaly za špatné kopie západních vzorů. Stíhačka Micubiši Zero si pak vydobyla značný respekt. Kvalitních typů mělo Japonsko více. Například létající člun Kawaniši H8K je považován za nejlepší stroj své kategorie. Také alespoň zpočátku války bylo velkou výhodou JCN to, že jeho piloti už měli bohaté operační zkušenosti z Čínsko-japonské války. Velká část osádek letadel se dala považovat za ostřílené veterány. Po několika prohraných bitvách však bylo toto jádro ztraceno a nahrazovat tyto zkušené posádky bylo velmi obtížné a na efektivitě letectva se to také projevilo. Například letecké boje při invazi na Mariany Američané překřtili na „Velké Marianské střílení na krocany“.\nJaponská konstrukční škola ale měla i své nevýhody. U stíhacích letadel byla za hlavní vlastnost považována obratnost. Stíhačky proto byly obratné, ale i křehké, slabě vyzbrojené a nedostatečně pancéřované. Nedostatečné pancéřování a ochrana palivových nádrží byly problémem i pro japonské bombardéry. Zatímco USA vybojovaly válku mimo své území, japonská produkce a vývoj nových typů se stále musely potýkat s nedostatkem materiálu a nálety. To zpomalilo vývoj a zavádění nových, perspektivních typů, které, jak se ukázalo, měly velmi dobré parametry. Šlo například o nekonvenční Kjúšú J7W Šinden, proudovou stíhačku Nakadžima J9N Kikka, inspirovanou německým Messerschmittem Me 262, stíhačku Micubiši A7M Reppu, nebo výkonný torpédový bombardér Aiči B7A Rjúsei.\n\nJaponsko mělo asi nejpestřejší ponorkovou flotilu. Zahrnovala nejmenší sebevražedná řiditelná torpéda Kaiten, miniponorky (neúspěšně nasazené i při útoku na Pearl Harbor), střední kategorie i velké ponorky, určené jak pro zásobování, tak pro dálkové oceánské operace, které často nesly i letouny (největší typ \"I-400\" nesl letouny schopné bombardování). Všechny tyto ponorky používaly torpéda \"Typ 95\", 533 mm verzi slavného 610 mm Typu 93 „Dlouhé kopí“.\n\nLetoun z japonské ponorky \"I-25\" provedl asi jediný letecký útok na kontinentální část USA, když 9. září 1942 zápalnými pumami způsobil velké lesní požáry ve státě Oregon.\n\nPřesto byly japonské ponorky ve válce poměrně neúspěšné. V naprosté většině případů byly používány k útokům proti válečným lodím, které byly rychlé, obratné a schopné se bránit lépe než plavidla obchodní. Ještě v roce 1942 potopily ponorky dvě americké letadlové lodě, ale později se už tak výrazné úspěchy neopakovaly. Důvodem byl i velký vývoj v oblasti protiponorkového boje. Koncem války už ponorky plnily především dopravní účely, protože japonské dopravní lodě byly Američany těžce zdecimovány. Odhaduje se, že ponorky za války potopily 493 lodí s prostorem 1 mil. BRT.\n\nPo prohrané válce bylo Japonské císařské námořnictvo podle článku 5 nové Ústavy rozpuštěno. Země deklarovala, že v budoucnosti nebude řešit konflikty použitím síly a námořnictvo se změnilo v součást Japonských sil sebeobrany a nyní nese název Japonské námořní síly sebeobrany.\n\n"}
{"id": "209059", "url": "https://cs.wikipedia.org/wiki?curid=209059", "title": "Trojklaný nerv", "text": "Trojklaný nerv\n\nTrojklaný nerv (: \"Nervus trigeminus\"), je V. párový hlavový nerv (\"Nervi craniales\"), který zajišťuje citlivost obličeje a přilehlých částí hlavy a inervuje žvýkací svaly (m. tensor veli palatini, m. tensor tympani). Je to nejsilnější hlavový nerv. Neuralgie trojklaného nervu je velmi bolestivé chronické onemocnění.\n\nTrojklaný nerv vychází z Varolova mostu a prochází po spodině mozku. Do povrchových oblastí hlavy přichází ve spánkové oblasti, kde se rozšiřuje v uzlinu \"ganglion trigeminale\". Z ní se pak dělí na 3 hlavní větve:\n\nZajišťuje přenos všech vjemů z celé přední části hlavy – nejen povrchové oblasti obličeje, ale také z vnitřních částí (dutina ústní nebo nosní), z přední části jazyka, z přední poloviny mozkových plen a ze zubů. Ovládá také většinu žvýkacích svalů.\n\n"}
{"id": "209060", "url": "https://cs.wikipedia.org/wiki?curid=209060", "title": "Croissant", "text": "Croissant\n\nCroissant (francouzskou výslovností [kʀwasɑ̃]; českou výslovností [kroasan] nebo [kroasán]; v ostatních pádech lze ve výslovnosti zachovat koncové -t, např. 2. p. [kroasántu], [kroasánu], [kroasantu], [kroasanu]) je máslové nadýchané pečivo typu viennoiserie a vyrábí se z kynutého vrstveného těsta. Pláty kynutého těsta se při přípravě croissantů prokládají vrstvami změklého másla, společně se pak vyvalují. Tomuto procesu zpracování těsta, díky němuž má upečený výrobek vločkovitou a nadýchanou strukturu podobnou pečivu z těsta listového, se říká laminování.\n\nPředchůdcem dnešního croissantu je rakouský Kipferl, sladký rohlík vzhledově připomínající loupák, který se zde vyráběl už ve 13. století. Jeho adoptivní zemí se stala Francie poté, co v roce 1839 rakouský dělostřelecký důstojník August Zang založil v Paříži na známé rue de Richelieu vídeňskou pekárnu (\"Boulangerie Viennoise\"), kde vyráběl vídeňské speciality včetně sladkých rohlíků Kipferl a bílého vídeňského chleba. Pařížané si jeho podnik rychle oblíbili a místní pekařské výrobky inspirovaly mnohé francouzské pekaře, pod jejichž rukama se zrodila imitace Kipferlu – croissant. Svůj název získal podle svého charakteristického tvaru (croissant – francouzsky srpek, půlměsíc).\n\nNejstarší recepty popisující výrobu croissantu pocházejí až z počátku 20. století, avšak zmínky o něm lze nalézt v tisku z poloviny století 19. (zejména v souvislosti s Zangovou Boulangerie Viennoise). V roce 1869 byla konzumace croissantů už natolik rozšířená, že o něm bylo možné mluvit jako o základu francouzské snídaně.\n\nO pečivu z laminovaného těsta se zmiňuje již kuchařka \"Le Cuisinier françois\" z roku 1680 od Francoise Pierra La Varenne. Zde se však neobjevuje ve formě croissantů, nýbrž v receptech na taštičky a jiné plněné pečivo.\n\nO původu vzniku Kipferlu, a potažmo i croissantu, kolují od 19. století v kulinářském světě všemožné legendy, neexistuje však žádný důkaz, který by podpořil pravdivost byť jediné z nich.\nPodle jedné byl Kipferl poprvé upečen v Evropě na počest porážky Arabů v bitvě u Poitiers v roce 732 a jeho tvar má zpodobňovat muslimský půlměsíc. Jiná vypráví příběh o obléhání Vídně Osmanskou říší v roce 1683, které skončilo pro Turky nezdarem díky vídeňským pekařům, kteří když v noci stáli u válů, zaslechli jak nepřátelé hloubí pod hradbami tunely a město svým včasným varováním zachránili. Na oslavu této události se začaly péct sladké rohlíky ve tvaru půlměsíce, jaký byl k vidění na osmanských vlajkách.\n\nTěsto na croissanty lze použít i k výrobě sladkých taštiček plněných nugátem, marcipánem nebo čokoládou, samotné croissanty se často podávají překrojené a různě plněné. Těsto může být před pečením ochuceno rozinkami nebo kousky sušeného ovoce, například jablky.\n\nVe Francii a Španělsku se croissanty prodávají nejčastěji bez jakékoli náplně a konzumují se jen tak, bez dalšího vylepšování. Vzácněji lze narazit na croissanty s mandlemi.\n\nVe Spojených státech jsou běžné croissanty se sladkými náplněmi a polevami. K dostání je i teplé pečivo plněné šunkou, sýrem feta nebo špenátem.\n\nVe Východním Středomoří tzv. Levantě jsou k dostání sladké croissanty bez náplně, nebo sypané mandlemi či plněné čokoládou, slané pak se sýrem, nebo s těstem ochuceným směsí koření za'atar.\n\nV Německu jsou oblíbené croissanty plněné nutellou či persipánem. V německy hovořící části Švýcarska lze koupit pečivo zvané Gipfeli, které je křupavější a jeho těsto je méně máslové než u jak je tomu u klasického francouzského croissantu.\n\n\n"}
{"id": "209069", "url": "https://cs.wikipedia.org/wiki?curid=209069", "title": "Lawrence Kohlberg", "text": "Lawrence Kohlberg\n\nLawrence Kohlberg (25. října 1927 – 19. ledna 1987) byl americký psycholog, 30. nejcitovanější ve 20. století. . Narodil se v Bronxville, New York. Vyučoval jako profesor na Chicagské univerzitě, na Harvardově univerzitě a také na Yaleově univerzitě . Je známý svým studiem morální výchovy, morálního zdůvodňování a morálního vývoje. Kohlberg byl blízkým následníkem Jean Piagetovy teorie kognitivního vývoje, jeho práce odráží a možná dokonce i rozšiřuje práci jeho předchůdce. Tato práce byla dále rozšířena a upravená takovými vědci jako je Carol Gilligan a James Rest.\n\nLawrence Kohlberg vyrůstal v bohaté rodině a navštěvoval Phillipsovu Academii, vyhlášenou soukromou střední školu. Během 2. světové války, po ukončení středního vzdělání, se nechal naverbovat a stal s inženýrem na nákladní lodi. Na této lodi se on a jeho kamarádi rozhodli pomoci Židům pokoušejícím se o útěk z Evropy do Palestiny. To se jim povedlo tak, že je převáželi v bednách od banánů, které byly tajně přestavěny na postele, čímž oklamali vládní inspektory, kteří vytvořili britskou blokádu oblasti.\n\nV roce 1962 začal učit na Chicagské univerzitě v Komisi pro lidský vývoj, čímž dále prodloužil svůj čas strávený v akademii. V roce 1968, když mu bylo 40 a měl dvě děti, se stal profesorem vzdělávání a sociální psychologie na Harvardově univerzitě. Na Harvardu poznal Carol Gilligan, která se později stala jeho spolupracovnicí a kritičkou jeho stádijní teorie morálního vývoje.\nBěhem návštěvy Izraele v roce 1969 Kohlberg cestoval do kibbutzu a pozoroval o kolik byli zdejší mladíci více morálně vyvinuti v porovnání s mladíky, kteří nebyli části kibbutzim. Rozhodl se přemyslet jeho současný výzkum a začít znovu vybudováním nové školy nazvané the Cluster School. The Cluster School byla vedena jako 'spravedlivá komunita', kde studenti mezi sebou udržovali základní a důvěryhodné vztahy, používali demokracii k vytváření všech školních rozhodnutí. Vybaven svým prvním modelem vytvořil podobné 'spravedlivé komunity' v dalších školách a dokonce jednu ve vězení.\n\nKohlberg se nakazil tropickou chorobou v roce 1971, když prováděl mezi-kulturní studii v Belize. V následujících šestnácti letech bojoval s depresí a fyzickou bolestí. 19. ledna 1987 si vyžádal možnost opuštění Massachusettské nemocnice, kde byl léčen, odjel na pobřeží a podle některých zdrojů se záměrně utopil v Bostonském přístavu. Zemřel v 59 letech.\n\n"}
{"id": "209073", "url": "https://cs.wikipedia.org/wiki?curid=209073", "title": "Ikarie", "text": "Ikarie\n\nIkarie byl český literární časopis vydávaný nakladatelstvím Mladá fronta v letech 1990 až 2010. Byl zaměřen na science fiction, fantasy a hororovou literární tvorbu.\n\nZ iniciativy několika spisovatelů a fanoušků science fiction (Ondřej Neff, Pavel Kosatík, Jaroslav Olša, jr., Ivan Adamovič, Vlado Ríša, Vlastimír Talaš) byl založen v roce 1990 nový časopis, určený pro čtenáře sci-fi, fantasy a hororu. Navázal na fanzin Ikarie XB, jehož čtyři čísla vyšla v letech 1986–89, a jehož redakci tvořila prakticky stejná skupina (Jaroslav Olša, jr. jako šéfredaktor, Ondřej Neff zodpovědný za filmovou tvorbu, Ivan Adamovič jako editor zahraničních povídek, Pavel Kosatík co by editor české science fiction a Alexandre Hlinka, který časopis zaštiťoval jako předseda SFK ADA při 405. ZO Svazarmu). Název si fanzin zvolil po českém vědeckofantastickém filmu \"Ikarie XB 1\" a aby působil dojmem neperiodické publikace měnil svůj název z Ikarie XB-1 na Ikarie XB-2 atd. \n\nO názvu profesionálního science fiction měsíčníku se v prvních měsících roku 1990 vedly dlouhé diskuse, nakonec ale byl vybrán název Ikarie a tím byla potvrzena obsahová i redakční návaznost na fanzin Ikarie XB. Současně ale do obsahu prvních čísel (včetně obálky vůbec prvního čísla) byla převzata řada nepublikovaných materiálů plánovaných do dalších čísel už nevydaného občasníku Svět fantastiky, který začal vycházet v roce 1989 a po vydání tří čísel zanikl.\n\nPrvním šéfredaktorem Ikarie byl v letech 1990–1993 Ondřej Neff, od roku 1993 do roku 2010 Vlado Ríša. Časopis své zázemí nalezl v nakladatelství Mladé fronty. S ohledem na tehdejší situaci nejdříve Ondřej Neff založil tzv. \"Syndikát autorů fantastiky\" v domnění, že bez zaštiťující organizace časopis vydávat nelze, což se ukázalo jako zbytečné a Syndikát v principu nikdy nezačal existovat. Přestože se členové původní redakce Ikarie XB (až na Alexandre Hlinku) aktivně podíleli na přípravě vydávání nové Ikarie, z jejích členů v ní déle setrval pouze Ivan Adamovič a Ondřej Neff. Pavel Kosatík opustil redakci prakticky ihned po založení časopisu, aby se mohl věnovat své vlastní literární a publicistické tvorbě, Jaroslav Olša, jr. jej následoval kvůli svým studiím v zahraničí na konci roku 1990 a na jejich místa nastoupili postupně Vlado Ríša, Eva Hauserová a později Jaroslav Jiran. Šéfredaktor Ondřej Neff postupně předal své funkce Vladovi Ríšovi.\n\nVedle povídek, které byly jeho hlavní náplní, obsahoval také recenze na knihy, filmy a počítačové hry, pozvánkou a hodnocením různých SF akcí Československého fandomu a další rubriky. Občas byl doplněn anketou pro čtenáře a v malé míře i reklamou. Časopis byl ilustrován, s barevnou obálkou. Některá čísla obsahovala skládané barevné postery.\n\n\"Ikarie\" byla jednou z mála možností pro začínající spisovatele, jak mohou prezentovat svoji tvorbu. Pro všechny české autory tu byla soutěž \"Ikaros\", do které mohli zaslat své povídky. Její uzávěrka bývala vždy v květnu, slavnostní vyhlášení pak bylo obvykle na podzim a během následujícího roku v \"Ikarii\" vycházely vítězné povídky.\n\nZa dobu své existence \"Ikarie\" prošla mnohými změnami, které byly obvykle provázeny výrazným zdražením. Rostoucí cena a menší prodeje byly příčinou, proč nakladatelství rozhodlo v listopadu 2010 vydávání časopisu ukončit. Ponechalo si však autorská práva i k názvu časopisu. Za 21 let existence bylo vydáno 247 čísel.\n\nRedaktory v roce 2010 mimo Vlado Ríši byli Jaroslav Jiran a externě i Martin Šust. Redakce sídlila v Praze 4.\n\nRedakční rada na webu Sarden (původně sci-fi rubrika a stránka pod Neviditelným psem) oznámila záměr přejít pod jiného vydavatele a vydávat časopis XB-1. Jeho první číslo (označené jako 12.) bylo vydáno 5. prosince 2010. Redakční rada je stejná, jako u předchůdkyně.\n\n"}
{"id": "209075", "url": "https://cs.wikipedia.org/wiki?curid=209075", "title": "Jan Kochanowski", "text": "Jan Kochanowski\n\nJan Kochanowski (1530 Sycyn, Radom – 22. srpna 1584 Lublin) byl nejvýznamnější polský renesanční básník.\n\nJeden z nejvýznamnějších polských renesančních básníků se narodil roku 1530 v Sycyně v šlechtické rodině (otec zastával funkci soudce). Od roku 1544 studoval na Krakovské univerzitě. Pravděpodobně kolem roku 1549 univerzitu opustil a přestěhoval se do Wroclawi. Na začátku 50. let 16. století pobýval v Královci, kde vytvořil svoje nejstarší dodnes dochované dílo (latinské epigramy věnované Stanislavu Grzepskiemu zapsané na vnitřní straně rukopisu \"Tragédie\" od římského básníka a filozofa Senecy). Brzy se Kochanowski přestěhoval do italské Padovy, kde až do roku 1555 studoval filozofii, latinu, řečtinu a antickou literaturu na místní univerzitě. Mimo jiné byl zde jmenován do funkce „konciláře“ národa polského, tj. zástupce Poláků na půdě univerzity. V následujících třech letech několikrát znovu vycestoval do zahraničí (Itálie, Francie), aby se definitivně vrátil do vlasti v květnu roku 1559.\n\nRoku 1563 začal pracovat ve službách korunního podkancléře Piotra Myszkowského, díky čemuž získal hodnost královského sekretáře. Krátce působil i na dvoře krále Zikmunda II. Augusta.\n\nV roce 1574 Kochanowski zakoupil ves Chechły poblíž Czarnolasu, kde se natrvalo usadil a o rok později i oženil s Dorotou Podlodovskou z Przytyka. Ta mu přivedla na svět dceru Uršulu a Hanu. Odtud získal přídomek „básník z Černolesí“.\n\nUmřel v srpnu roku 1584 v Lublině (pravděpodobně na mozkovou mrtvici), kam přijel na zasedání senátorů svolané králem Štepánem Bathorym.\n\nU Kochanovského lze určit tři období tvorby:\n\n1/ Období cest a studií (někdy také tzv. padovské období či léta mladosti): 1544–1559\n\nPrvní Kochanovského díla vznikají za hranicemi Polska kolem roku 1555. Důležitým obdobím pro mladého básníka byl pobyt v italské Padově (1555–1560), kde se seznámil např. s Andrzejem Patrycym Nideckim,\nAndrzejem Dudyczem a Stanisławem Fogelwederem. Kolem roku 1580 píše tři latinské sbírky: \"Do ojca świętego\", \"Elegarium libry IV\" a \"Foricoenia sive Epigrammatum libellus\". V tomto období tvoří také elegie, erotické písně a epigramy (viz latinské sbírky \"Elegia magista amoris\", \"Epitaphium Cretcovii\").\n\nMezi jeho první polské texty patří epicedium \"O śmierci Jana Tarnowskiego … do syna jego…Jana Krzysztofa\", které vyšlo tiskem v roce 1561 v Krakově.\n\nDalší díla z tohoto období jsou např. poema \"Zuzana\" nebo hymnus \"Czego chcesz od nas, Panie\".\n\n2/ Dvorské (krakovské) období: 1559–1574\n\nDvorské období patří hlavně epigramům a písním. Jedny z prvních se jmenují \"Zgoda\" a \"Satyr\" (básnicko-publicistické s politickými prvky). Kolem roku 1564 Kochanovský píše téměř třísetveršovou báseň nazvanou \"Pamiątka wszystkimi cnotami hojnie obdarzonemu Janowi Baptyście hrabi na Tęczynie\". Překládá třetí část Homérovy \"Iliady\". Další díla tohoto období jsou \"Szachy\" a v neposlední řadě první polské drama \"Odprawa posłów greckich\" (1578), skrývající aluze na aktuální politickou situaci v Polsku.\n\nPravděpodobně kolem roku 1567 Kochanovský píše báseň \"Muza\" (druh básnického manifestu). V roce 1586 vychází sbírka písní \"Pieśni… księgi dwoje\", které obsahují známé písně jako např. \"Pieśń swiętojańska o Sobótce\", \"Czego chcesz od nas, Panie\" a \"Pamiątka wszystkimi cnotami hojnie obdarzonemu Janowi Baptyście hrabi na Tęczynie.\"\n\nEpigramy a frašky psal Kochanovský celý život. Souborně vyšly v Krakově roku 1584.  Mezi nejznámější frašky patří např:  \"Do gościa\", \"O żywocie ludzkim\", \"O kaznodziei\", \"O doktorze Hiszpanie\", \"O Rzymie\", \"Do dziewki\", \"O miłości\", \"Do Anny\".\n\n3/ Czarnoleské období (život v ústraní na usedlosti Czarnolas): 1574–1584\n\nV tomto období žil Kochanovský spíše v ústraní, přesto napsal významná díla jako např: \"Psałterz Dawidów.\" Jedná se o parafráze a překlady starozákonních žalmů.\n\nNejvýznamnější dílo nazvané \"Treny\" sepsal Kochanowski po tragické smrti své nejmladší dcery, vyšly tiskem v Krakově v roce 1580. Jedná se o soubor devatenácti veršů, které jsou očíslovány římskými číslicemi. Námětem sbírky je úmrtí milované dcery Voršilky, které však tvoří prostor pro filozofické úvahy nad smyslem utrpení a bolesti. Lyrický subjekt se často odvolává k mytologickým postavám (Niobé, Sapfó). V jednotlivých básních se střídají pocity jako smutek, hněv a zoufalství, obviňování Boha z jeho krutosti. V závěru cyklu lyrický subjekt dochází ke smíření s vlastním osudem.\n\n\n\n"}
{"id": "209084", "url": "https://cs.wikipedia.org/wiki?curid=209084", "title": "Černihivská oblast", "text": "Černihivská oblast\n\nČernihivská oblast ( / [Černihivs’ka oblasť’]; někdy též Чернігівщина / \"Černihivščyna\") je svou rozlohou (31 865 km²) druhá největší z 24 samosprávných oblastí Ukrajiny. Rozkládá se v severní části země při hranicích s Běloruskem a Ruskem; její severní část spadá do historického regionu Polesí. Na západě je ohraničena řekou Dněpr; napříč oblastí protéká další velká řeka, Desna.\n\nČernihivská oblast byla ustavena 15. října 1932. Hlavním městem je Černihiv, starobylé centrum někdejšího knížectví; další větší města jsou Nižyn, Pryluky a Bachmač. Z oblasti bylo vyňato město Slavutyč, které tvoří exklávu Kyjevské oblasti. Oblast je v rámci Ukrajiny nejřídčeji osídlená (36,2 os./km²): žije zde přes 1 150 000 obyvatel, z nichž 94 % tvoří Ukrajinci, 5 % pak Rusové.\n\n"}
{"id": "209091", "url": "https://cs.wikipedia.org/wiki?curid=209091", "title": "Miroslav Abelovský", "text": "Miroslav Abelovský\n\nMiroslav Abelovský (* 6. červen 1948, Zvolen) je slovenský politik.\n\nMiroslav Abelovský byl zvolený za poslance Národní rady Slovenské republiky v parlamentních volbách v roce 2002 za Hnutie za demokratické Slovensko (HZDS). V roce 2003 sa strana přejmenovala na Ľudová strana - Hnutie za demokratické Slovensko. Ještě předtím, začátkem roku 2003, byl Miroslav Abelovský ve skupině 11 poslanců pod vedením Vojtecha Tkáče, kteří vystoupili z HZDS a založili novou politickou stranu Ľudová únia. V průběhu volebního období však i z této strany vystoupil a vystupoval v národní radě jako nezávislý poslanec. Byl místopředsedou Ústavněprávního výboru NR SR. V parlamentních volbách v roce 2006 nekandidoval.\n"}
{"id": "209092", "url": "https://cs.wikipedia.org/wiki?curid=209092", "title": "Kamerunská koza", "text": "Kamerunská koza\n\nKamerunská koza je nejmenší plemeno kozy domácí původem ze západního pobřeží Afriky. V dospělosti dosahuje výšky jen 30 až 40 cm a hmotnosti 15 až 20 kg.\n\nJe to nenáročné masné plemeno, které je schopno přežít v oblastech s velmi chudou vegetací. Živí se trávou, listy keřů a stromů. Kozy se v Africe chovají výhradně pro maso a kůži, mléka je málo, takže stačí pouze pro kůzlata.\n\nPro plemeno jsou typické krátké končetiny a objemné břicho, jedná se o tzv. achondroplazii. Uši jsou rovněž krátké, obě pohlaví mají rohy. Jsou to přizpůsobivá a obratná zvířata s tvrdou konstitucí, snadno zdolávají náročnější překážky a dokáží šplhat na nízké stromy.\n\nSamice je 150 až 170 dnů březí, rodí většinou 2 mláďata vážící 1 až 2,5 kg. Koza se dožívá věku maximálně 15 let.\n\nV Česku se využívá k údržbě svahů vypásáním a jako oblíbené zvíře dětských koutků zoologických zahrad. Důvodem umístění v dětských koutcích je zejména skutečnost, že Kamerunské kozy obojího pohlaví jsou vždy neagresivní, přátelské a je možno k nim bez obav pustit i malé děti. Najít je lze například v Zoo Liberec, Zoo Brno, Zoo Jihlava, Zoo Plzeň či v Zoo Tábor.\n\n"}
{"id": "209094", "url": "https://cs.wikipedia.org/wiki?curid=209094", "title": "Blaj", "text": "Blaj\n\nBlaj (maďarsky: \"Balázsfalva\"; německy: \"Blasendorf\") je město v župě Alba (v rumunském Sedmihradsku), středisko rumunské řeckokatolické církve. V roce 2011 mělo 20 630 obyvatel.\nPrvní zmínka pochází z roku 1252, kdy oblast u místní řeky koupil německý šlechtic Herbord s svým bratrem Laurentiusem. Herbordůn syn Blaise Cserei zdědil v roce 1313 celý majetek a pojmenoval osadu po sobě. V průběhu dějin město získalo latinský název \"Villa Blasii\" a maďarský \"Balázsfalva\".\nPůvodně vznikla osada jako místo pro dvacet rodin. Během 17. století byla vesnice několikrát vypleněna Turky. Centrem místní řeckokatolické církve se Blaj stal v roce 1687, kdy na úkor Turecka získalo vliv v tehdejším Sedmihradsku Rakouské císařství. Zlom v historii města přišel v roce 1737, kdy bylo biskupství řeckokatolické církve přesunuto z Făgăraș právě do Blaje. Nastal rychlý rozvoj osady, která získala už v roce 1739 městská práva. První rumunsky vyučující škola byla otevřena právě zde v roce 1754. Blaj se stal také jedním z prvních míst, kde se začala rumunština zapisovat latinkou místo cyrilice a taktéž město bylo u začátků rumunského národního obrození. Působil zde Inocențiu Micu-Klein a jeho následovníci Samuel Micu, Gheorghe Șincai, Petru Maior a Ion Budai Deleanu, kteří se zasloužili o osvícení rumunské kultury. V roce 1848 proběhly ve městě velké bouře proti připojení Sedmihradska k tehdejším Uhrám.\n\nTěžkou ránu pro město znamenal komunisty nařízený zákaz Řeckokatolické církve v Rumunsku v roce 1948. Řeckokatolická akademie byla uzavřena a Ústřední knihovna zničena. Místní inteligence byla rozptýlena po celém Rumunsku. Došlo i na zatýkání kněží a na nucené deportace.\n\nRegion je známý produkcí bílého vína. Kromě tradičního dřevozpracujícího průmyslu je rozvinut i strojírenský průmysl. V roce 2007 zde otevřela pobočka německé firmy Robert Bosch \"Bosch Rexroth AG\" zcela novou výrobní halu produkující lineární techniku.\nMěsto leží na státní silnici DN 14B (spojení Bukurešť – Kluž – Oradea) a silnici DN 7 (spojení Arad – Temešvár). Železnice vedoucí z Bukurešti prochází městem a vede dál do maďarské Budapešti a rakouské Vídně. Nejbližší letiště jsou v Sibiu (60 km), Kluži (100 km) a Târgu Mureș (75 km).\n\n"}
{"id": "209096", "url": "https://cs.wikipedia.org/wiki?curid=209096", "title": "Pavol Abrhan", "text": "Pavol Abrhan\n\nPavol Abrhan (* 25. července 1959, Vráble) je poslanec Národní rady Slovenské republiky.\n\nPavol Abrhan byl zvolen poslancem NR SR ve volebním období 2002 – 2006 za Kresťanskodemokratické hnutie (KDH). Byl členem výboru NR SR pro veřejnou správu.\n\nVe volbách v roce 2006 byl opět zvolený poslancem za KDH a stal sa členem výboru pro veřejnou správu a regionální rozvoj a zvláštního kontrolního výboru na kontrolu činnosti SIS.\n\n"}
{"id": "209104", "url": "https://cs.wikipedia.org/wiki?curid=209104", "title": "Pomník Lenina a Stalina (Olomouc)", "text": "Pomník Lenina a Stalina (Olomouc)\n\nPomník Lenina a Stalina v Olomouci je typickým příkladem sochařského díla ve stylu socialistického realismu. Byl vybudován na počest sovětských vůdců Josifa Vissarionoviče Stalina a Vladimira Iljiče Lenina v době tzv. kultu osobnosti v 50. letech 20. století.\n\nPomník byl zbudován v letech 1949–1955 na tehdejším náměstí VŘSR (dnešní Palachovo nám.) na místě bývalé synagogy vypálené nacisty v roce 1939. Jeho autory jsou olomoučtí sochaři Rudolf Doležal a Vojtěch Hořínek, autorem podstavce a monumentálního architektonického řešení náměstí je arch. František Novák.\n\nJako jeden z mála Stalinových pomníků zůstal na svém místě až do roku 1989, pravděpodobně díky jeho spojení v sousoší s Leninem, jehož kult zůstal neotřesen. Tomu nasvědčuje i přejmenování pomníku na některých pohlednicích z 60.–80. let, kde je uváděn jako \"Pomník Lenina a jeho spolupracovníků\".\n\nV noci na sobotu 18. února 1989 byl celý pomník postříkán červenou barvou (viz Černá kronika Rudého práva ze středy 22. února 1989). Někteří občané si červenou sochu tajně fotografovali. Poté, co byla marně po celou sobotu tato syntetická barva z pískovce vymývána chemickými rozpouštědly, mohli obyvatelé Olomouce v neděli sledovat práci na mechanické očistě pomníku, která spočívala v obroušení barvy pomocí písku v prudkém proudu vody. Komunistické Rudé právo informovalo, že pomník znečistil neznámý pachatel.\n\nV zimě roku 1989 se stal objektem happeningů olomouckých studentů, při nichž byly m.j. ruce Stalina pomalovány rudou barvou, na hlavu mu byla nasazena katovská kápě (odkazující na jeho zločiny). Při jednom z happeningů byly na pomník zavěšeny stovky balónků a transparent s nápisem \"Odleťte do teplých krajin\".\n\nV lednu 1990 byl pomník odstraněn a na jeho místě vzniklo parkoviště. Místo je dnes opět v majetku olomoucké Židovské obce.\nPomník byl rozložen na jednotlivé kamenné bloky a uložen na pozemku Muzea umění v centru Olomouce.\n\nV lednu 2007 byla schválena darovací smlouva mezi Statutárním městem Olomouc a Muzeem umění na fragmenty pomníku (pravděpodobně jde o samotné sousoší, monumentální sokl se nedochoval). Část pomníku by se tak v budoucnu měla objevit ve stálé expozici Muzea umění.\n\nPískovcový pomník znázorňoval sousoší Stalina (vlevo) držícího v ruce svitek papíru a Lenina (vpravo). Dvojici doplňovala postava dělníka (vlajkonoše) s vlajkou, jež měla podporovat vertikální gradaci pomníku. Tato kompozice vyvolávala spekulace o podobnosti s vrcholovým sousoším sv. Trojice na nedalekém sloupu Nejsvětější Trojice.\n\nPomník byl přibližně 7–8 metrů vysoký, z toho více než polovinu tvořil sokl se čtvercovou základnou. Na čelní straně soklu byl vytesán nápis: \"S.K.NEUMANN – VÁM PODĚKOVÁNÍ A LÁSKU VÁM – DNE 7. LISTOPADU 1955 V DESÁTÉM ROCE OSVOBOZENÍ ČESKOSLOVENSKA SOVĚTSKOU ARMÁDOU – LID OLOMOUCKÉHO KRAJE\". Paradoxní odhalení pomníku 7. listopadu s poděkováním za květnové osvobození bylo pravděpodobně způsobeno časovým skluzem při stavbě pomníku.\n\nPřed pomníkem stály na podstavcích dvě obrovské kamenné mísy s figurálními reliéfy. Měly sloužit jako nádoby na věčný oheň, později v nich byly vysazeny květiny. Kolem pomníku byl vytvořen dlážděný areál, na němž se konaly vojenské přehlídky, oslavy 1. máje atp.\n\n\n"}
{"id": "209110", "url": "https://cs.wikipedia.org/wiki?curid=209110", "title": "Mandžusko", "text": "Mandžusko\n\nMandžusko (česky dříve častěji Mančurie či Mandžursko, zjednodušená čínština: 满洲, trad. čínština: 滿洲, pchin-jin: \"Mǎnzhōu\", angl.: \"Manchuria\", jap.: 満州) je historická oblast na severovýchodě Číny, případně i v přilehlé části Ruska, o rozloze kolem 1,5 milionu km². Na severu je ohraničeno subarktickou tajgou a na západě nehostinnou pouští Gobi. Na východě ho omývá Japonské moře a na jihu hraničí s Koreou. Klima je monzunové kontinentální.\n\nV rámci členění dnešní Čínské lidové republiky Mandžusko odpovídá Severovýchodní Číně a název „Mandžusko“ se používá jen zřídka, pro své negativní konotace s japonskou okupací.\n\nDo 10. století se v Mandžusku střetávali Číňané a Korejci, poté bylo ovládáno Kitany, Džürčeny a Mongoly. Začátkem 15. století si Mandžusko na několik desetiletí podrobila čínská dynastie Ming. Koncem 16. století sjednotil Nurhači místní džürčenské kmeny. Tak vznikli Mandžuové, kteří propůjčili Mandžusku své jméno. Nurhačiho potomci založili mandžuskou dynastii Čching, která do roku 1911 vládla Číně. Koncem března 1918 cestoval Mandžuskou drahou přes Mandžusko do korejského Fusanu T. G. Masaryk na své cestě z Ruska do Ameriky. V letech 1932–45 bylo území (čínského) Mandžuska okupováno Japonskem. Nejvyšší horou Mandžuska je Pektusan (současně i nejvyšší hora Severní Koreje). Významně Mandžusko popisuje slavný film \"Poslední císař\".\n\n"}
{"id": "209152", "url": "https://cs.wikipedia.org/wiki?curid=209152", "title": "Support vector machines", "text": "Support vector machines\n\nSupport vector machines (SVM) neboli metoda podpůrných vektorů je metoda strojového učení s učitelem, sloužící zejména pro klasifikaci a také pro regresní analýzu. Na jejím vynalezení se podílel zejména Vladimir Vapnik.\n\nZákladem metody SVM je lineární klasifikátor do dvou tříd. Cílem úlohy je nalézt nadrovinu, která prostor příznaků optimálně rozděluje tak, že trénovací data náležející odlišným třídám leží v opačných poloprostorech. Optimální nadrovina je taková, že hodnota minima vzdáleností bodů od roviny je co největší. Jinými slovy, okolo nadroviny je na obě strany co nejširší pruh bez bodů (\"maximální odstup\", angl. \"maximal margin\", česky je tento pruh někdy nazýván také \"pásmo necitlivosti\" nebo \"hraniční pásmo\"). Na popis nadroviny stačí pouze body ležící na okraji tohoto pásma a těch je obvykle málo - tyto body se nazývají \"podpůrné vektory\" (angl. support vectors) a odtud název metody.\n\nDůležitou součástí techniky Support vector machines je jádrová transformace (angl. kernel transformation) prostoru příznaků dat do prostoru transformovaných příznaků typicky vyšší dimenze. Tato jádrová transformace umožňuje převést původně lineárně neseparovatelnou úlohu na úlohu lineárně separovatelnou, na kterou lze dále aplikovat optimalizační algoritmus pro nalezení rozdělující nadroviny. Trik je v tom, že nadrovina je popsána a při výpočtech je použitý pouze skalární součin, a skalární součin transformovaných dat \"<f(x), f(x1)>\" ve vysokorozměrném prostoru se nepočítá explicitně, ale počítá se \"K(x, x1)\", tj. hodnota jádrové funkce \"K\" na datech v původním prostoru parametrů.\n\nPoužívají se různé kernelové transformace. Intuitivně, vyjadřují podobnost dat, tj. svých dvou vstupních argumentů. Výhodou této metody (a jiných metod založených na jádrové transformaci) je, že transformace se dá definovat pro různé typy objektů, nejen body v R. Např. pro grafy, stromy, posloupnosti DNA ...\n\nLineární SVM je jednodušší varianta SVM metody, při které zůstáváme v původním prostoru příznaků a nedochází k žádné jádrové transformaci. Výsledkem potom je čistě lineární klasifikátor.\n\nNejjednodušším případem použití SVM je lineární klasifikátor pro lineárně separabilní data, tedy data, ve kterých lze obě třídy od sebe rozdělit nadrovinou. Mějme množinu trénovacích dat v podobě dvojic formula_1, kde formula_2 je vektor a formula_3 je informace od učitele nabývající hodnoty +1 nebo -1.\n\nNadrovinu, rozdělující body do dvou tříd, lze popsat rovnicí \nkde formula_4 je normála nadroviny, formula_5 její Eukleidovská norma a formula_5 vzdálenost nadroviny od počátku souřadnic.\nNejkratší vzdálenosti nejbližších bodů na každé straně nadroviny od ní značíme formula_7 a formula_8. Součet formula_9 pak představuje šířku hraničního pásma. Cílem trénování SVM pak je nalézt takovou rozdělující nadrovinu, aby hraniční pásmo bylo nejširší možné. Body, ležící na hranici tohoto pásma a jejichž odebráním by se poloha optimální nadroviny změnila, jsou podpůrné vektory (angl. \"support vectors\").\n\nPředpokládejme, že pro všechny body platí\n\ncož lze sloučit do jediné nerovnice\nBody, pro které platí rovnost v (), leží na nadrovině formula_10.\n\nBody, pro které platí rovnost v (), leží na nadrovině formula_11.\n\nNadroviny formula_12 a formula_13 jsou kolmé na stejný normálový vektor formula_14 a jejich vzdálenost od rozdělující nadroviny je formula_15. Šířka hraničního pásma tedy je formula_16 a nadroviny s nejširším pásmem můžeme určit minimalizací formula_17 vzhledem k podmínkám ().\n\nPozn.: Z praktických důvodů se místo formula_18 minimalizuje formula_19.\n\nLagrangeovská formulace úlohy má dvě hlavní výhody:\n\nZavedené nezáporné Lagrangeovy multiplikátory formula_20, jeden pro každou nerovnost v ().\n\nLagrangeova funkce:\nJe třeba minimalizovat formula_21 vzhledem k formula_22, formula_5 a derivace formula_21 vzhledem ke všem formula_25 musejí být nulové, vše za omezení formula_26.\n\nJedná se o konvexní problém kvadratického programování, proto lze místo toho řešit duální problém - hledání \"maxima\" formula_21 za následujících podmínek: že gradient formula_21 vzhledem k formula_22 a formula_30 je nulový, a že formula_26.\n\nAby gradient podle formula_22 a formula_30 byl nulový, musí platit\n\nDosazením do () se získá duální Lagrangeova funkce (formula_21 - primární, formula_35 - duální)\nTrénování SVM spočívá v maximalizaci formula_35 vzhledem k formula_25, při omezení () a formula_38, s řešením daným ().\n\nMáme jedno formula_25 pro každý trénovací bod, přičemž body, pro které formula_40 jsou podpůrné vektory a leží v nadrovinách formula_12 nebo formula_13, zatímco všechny ostatní mají formula_43 a leží buď v jedné z nadrovin, nebo na té straně od nich, pro kterou platí ostrá nerovnost v ().\n\nPodpůrné vektory jsou nejdůležitějšími body trénovací množiny - pokud by se všechny ostatní body odstranily, novým natrénováním by se získala tatáž rozdělující nadrovina.\n\nKarushovy-Kuhnovy-Tuckerovy (KKT) podmínky jsou nutné podmínky pro optimální řešení v úloze nelineárního programování za předpokladu splnění určitých podmínek regularity. Pro konvexní problémy jsou zároveň i postačujícími podmínkami.\n\nSVM představují konvexní problém a podmínky regularity jsou pro ně splněné vždy. KKT podmínky jsou tím pádem nutné a postačující, aby formula_44 byly řešením.\n\nPro primární problém KKT podmínky vypadají následovně:\n\nKKT podmínky hrají roli při numerickém řešení SVM úlohy (viz sekce Metody řešení).\n\nV testovací fázi klasifikujeme neznámé body, u nichž nevíme, do které třídy skutečně náležejí. Toto zjistíme tak, že spočítáme formula_46 a výsledné znaménko nám řekne, na které straně rozdělující nadroviny daný bod leží. Podle toho ho přiřadíme do odpovídající třídy.\n\nSložitější variantou lineárních SVM je případ, kdy se snažíme lineárně oddělit data, která nejsou plně lineárně separovatelná. Například se může jednat o zašuměná data, kde se jednotlivé třídy částečně překrývají a není proto možné najít jednoznačnou hranici. V takovémto případě chceme najít takovou rozdělující nadrovinu, aby k chybné klasifikaci docházelo co nejméně.\n\nV takovéto situaci se provádí zmírnění podmínek () a () s přidanou cenou za jejich porušení, a to zavedením přídavné proměnné formula_47:\n\nPro přiřazení ceny navíc za chyby se pak minimalizovaná funkce stanoví místo formula_19 jako formula_49, kde formula_50 je volitelný parametr a větší formula_50 znamená větší penalizaci chyb.\n\nDuální problém pak je:\n\nMaximalizovat\n\nza podmínek\n\nŘešení je opět\n\nkde formula_52 je počet podpůrných vektorů.\n\nJediný rozdíl oproti předchozímu případu je tedy ten, že formula_53 nyní jsou shora omezené formula_54.\n\nPrimární Lagrangeova funkce je\n\nkde formula_55 jsou Lagrangeovy multiplikátory zavedené pro zajištění formula_56.\n\nKKT podmínky pro primární problém pak jsou\n\nkde formula_57 jde od 1 do počtu trénovacích bodů, formula_58 jde od 1 do dimenze dat.\n\nPráh formula_30 lze určit na základě podmínek () a () dosazením jednoho z trénovacích bodů.\n\nV lineárním případě se jednalo o data, která byla plně nebo téměř lineárně separovatelná. Obecně toto však často neplatí a z toho důvodu byly zavedeny nelineární SVM. Základní myšlenkou je použití tzv. jádrového triku (anglicky \"kernel trick\"), s jehož pomocí se provádí transformace dat z původního prostoru příznaků do prostoru vyšší dimenze, ve kterém již jsou lineárně separabilní.\n\nJinými slovy, provádíme zobrazení trénovacích dat z původního prostoru do jiného eukleidovského prostoru formula_60, ve kterém toto už platit bude:\nProstor formula_60 je obvykle mnohem větší, i až nekonečné, dimenze než původní prostor, dále značený formula_62, a v formula_62 většinou neexistuje vektor, jehož obrazem by byl vektor formula_22.\n\nJelikož v rovnicích (-) se trénovací data vyskytují jen v podobě skalárních součinů mezi sebou, nemusíme vůbec znát zobrazení formula_65, stačí pouze znát vztah pro skalární součin formula_66. Využívá se tzv. jádrová funkce (angl. \"kernel function\"}) formula_67.\n\nV testovací fázi lze použití formula_22 také obejít - pro určení, do které třídy bod spadá, počítáme funkci signum z výrazu\n\nkde formula_69 jsou podpůrné vektory.\n\nMezi často používané jádrové funkce patří například:\n\nProblém optimalizace pomocí podpůrných vektorů lze řešit analyticky jen pokud je množství trénovacích dat velmi malé nebo v separovatelném případě pokud je předem známo, která data se stanou podpůrnými vektory. Při většině reálných použití je třeba rovnice (-) řešit numericky (se skalárními součiny nahrazenými formula_71).\n\nPro jednodušší úlohy postačují standardní metody řešení konvexních úloh kvadratického programování s lineárními vazbovými podmínkami, pro složitější úlohy pak existují speciální techniky řešení.\n\nZákladní postup:\n\nAlgoritmy dekompozice pro rozměrné úlohy:\n\nPříkladem je \"hroudová\" metoda (angl. \"\"chunking\" method\") - SVM se nejdříve natrénuje na malé podmnožině dat, na zbytku se otestuje a udělá se seznam chybných rozhodnutí seřazený podle toho, jak moc byly porušeny KKT podmínky. Další trénovací množina se vytvoří z prvních formula_74 bodů ze seznamu a ze všech formula_75 už nalezených podpůrných vektorů, kde formula_76 je určeno heuristicky. Proces pokračuje dokud pro všechny body není rozhodnuto správně.\n\nTato metoda vyžaduje, aby počet podpůrných vektorů formula_75 byl dostatečně malý na to, aby se Hessova matice o rozměru formula_78 vešla do paměti počítače. Pro ještě rozměrnější úlohy existují jiné algoritmy.\n\nKromě klasifikace se SVM využívají také pro regresní analýzu.\n\nSVM regrese využívá formula_79-necitlivou ztrátovou funkci (angl. \"formula_79-insensitive loss function\") - pokud rozdíl mezi očekávanou a skutečnou hodnotou je méně než formula_79, není to považováno za chybu. Tedy chceme, aby platilo\nOpět se minimalizuje formula_18 a jsou zavedené přídavné proměnné (angl. \"slack variables\") formula_83 a formula_84.\n\nPro lineární formula_79-necitlivou funkci je pak úkolem minimalizovat\n\nza podmínek\n\nPro nelineární regresní funkce se používá podobný postup jako u klasifikace - duální Lagrangeova funkce, jádrová transformace, atd.\n\nNamísto pevně daného parametru formula_79 je také možné stanovit maximální podíl bodů, pro které nebude platit vztah ().\n\nSupport Vector Machines mají široké uplatnění, zejména pro klasifikaci. Reálné aplikace zahrnují například oblasti zpracování textu, počítačového vidění (např. rozpoznávání obličejů, rozpoznávání ručně psaného textu) nebo bioinformatiky (např. klasifikace proteinů).\n\nOproti některým srovnatelným typům klasifikátorů mají SVM několik výhod:\n\nJsou tu však i jisté problémy a omezení:\n\nMyšlenky vycházející ze SVM (málo podpůrných vektorů, maximální odstup a jádrové transformace) byly také použity i pro návrh algoritmů pro další úlohy strojového učení, např. úlohy binární klasifikace na zašuměných datech (tzv. soft margin), diskrétní klasifikace (do více tříd), regrese, jádrová analýza hlavních komponent (PCA), ranking, strukturované učení, učení z jedné třídy (one class support vector, single class data description).\n\n"}
{"id": "209155", "url": "https://cs.wikipedia.org/wiki?curid=209155", "title": "Dolní Cazov", "text": "Dolní Cazov\n\nDolní Cazov (\"Dolní Zasov\", německy \"Unter Zassau\") je zaniklá osada v okrese Prachatice, 4 km jihovýchodně od obce Strážný. Nachází se v nadmořské výšce 810 m na horských loukách a pastvinách nad údolím řeky Řasnice a Mechového potoka, který vytváří česko-bavorskou hranici.\n\nPrvní zmínka o osadě pochází z roku 1735, název vznikl pravděpodobně z českého jména Čížov.\n\nV roce 1875 dal vystavět rolník Franz Xaver Gaier na křižovatce cest do Strážného, Radvanovic, Mlaky a Bischofsreutu kapli s oltářem Nanebevzetí Panny Marie. Kaple měla půdorys tvaru osmiúhelníku, jehož pět stěn bylo plně vyzděno, zbylé tři pak zabíral větší částí okrouhlý vstupní oblouk dveří a dvě boční okna, která měla v kulatém horním oblouku barevné výplně. Obě horní půle vchodových dveří sestávaly z prosté laťové mříže, aby vzduch mohl volně pronikat ven i dovnitř. Do přední strany osmiúhelníku byl vestavěn oltář s oltářním stolem a stupni k němu.\n\nV roce 1910 v Dolním Cazově stálo 24 domů se 171 obyvatelem (všichni německé národnosti). Od roku 1923 se oficiálně místo německého názvu Zassau používalo jméno Cazov. Po 2. světové válce a po vysídlení německých obyvatel byl Dolní Cazov ještě krátce obydlen. V roce 1951 vyrostla podél státní hranice železná opona, osadníci byli vystěhováni a vesnice rozbořena. Dne 31. května 1955, dorazila na místo kolona automobilů a muži, kteří v nich přijeli, vyložili dovezený náklad sudů s benzínem. Jím polili kapli i dosud stojící selská stavení kolem, načež všechno zapálili.\n\nNa bývalou osadu dnes upomínají jen základy domů, kamenné zídky a ovocné stromy. Na území Dolního a sousedního Horního Cazova se od 50. do 90. let 20. století velmi výrazně zvýšil podíl lesních porostů (z 11 % na 52 %). Na počátku 50. let (před násilným vysídlením a vybudováním železné opony) tvořily obhospodařované pozemky téměř 87 % výměry těchto obcí. Tyto plochy tvořila z 36 % (296,5 ha) orná půda, 37 % (293,1 ha) jedno až dvousečné louky, 14 % (115 ha) pastviny, 2 % (12,3 ha) tvořila zastavěná plocha. V současnosti se hospodaří pouze na přibližně 16 % celého území (pozemky jsou využívány především jako pastviny, v menší míře jako louky). V prostoru Dolního Cazova se vyskytují četné zvláště chráněné a významné druhy rostlin – např. oměj šalamounek, tolie bahenní, prstnatec Fuchsův, prstnatec májový, prha arnika či všedobr horní.\n\n"}
{"id": "209156", "url": "https://cs.wikipedia.org/wiki?curid=209156", "title": "Jan Poštulka", "text": "Jan Poštulka\n\nJan Poštulka (* 9. březen 1949) je český fotbalový trenér a bývalý brankář. Jeho synem je reprezentační fotbalový brankář Tomáš Poštulka. \n\nJe odchovancem TJ Sokol Troubelice, dále hrál za TJ Uničovské strojírny Uničov. V československé lize chytal ze Sparta Praha, Inter Bratislava a Bohemians Praha, nastoupil v 94 ligových utkáních. Hrál i v Indonésii. \n\n\n\n\n"}
{"id": "209161", "url": "https://cs.wikipedia.org/wiki?curid=209161", "title": "Devon (geologie)", "text": "Devon (geologie)\n\nDevon je útvarem paleozoika v nadloží siluru a v podloží karbonu. Časově je vymezen hranicí 416 ± 2,8 mil. let až 359,2 ± 2,5 mil. let. Spodní hranice je vedena na bázi graptolitové zóny Monograptus uniformis a mezinárodním stratotypem je odkryv u Klonku u Suchomast (usnesením 24. mezinárodního geologického kongresu v Montrealu 1972). Svrchní hranice je totožná s horní hranicí goniatitové zóny Wocklumeria (usnesení 26. MGK v Paříži 1980). Klasickou oblastí je hrabství Devonshire v Anglii, odkud byl poprvé popsán Murchisonem a Sedgwickem (1939). Obecně se devon dělí na tři oddělení - spodní, střední a svrchní. Pro bližší členění jsou klasickými oblastmi Rýnské břidličné pohoří a Barrandien. Ve starší literatuře je devon také nazýván Old Red podle červených a hnědých terrestrických sedimentů, známých z Velké Británie.\n\nPro dělení na stupně (viz tabulka) se používají dvě stupnice dle mezinárodní dohody z roku 1983. Pro terrigenní vývoj rýnská (Rýnské břidličné pohoří, Ardeny), pro pelagický vývoj česká (spodní devon Barrandienu).\n\nRozdělení do zón je založeno na goniatitové, konodontové a tentakulitové fauně. Pro bližší stratigrafické členění se ve spodním devonu používají ještě graptoliti, ve středním a svrchním devonu ostrakodi a foraminifery, v mělkovodních faciích brachiopodi, v kontinentálních faciích Old Red ryby a rostlinné spóry.\n\nBloky severní části Gondwany se posunovaly směrem k severu, k severní Evropě a severní Americe. Po kaledonském vrásnění došlo ke kratonizaci a vznikl severoatlantický (old-redský) kontinent (Euramerika), který se stáčel do suchého pásma podél obratníku Kozoroha. V těchto podmínkách se formovaly pískovce Old Red, jejichž zabarvení způsobovaly oxidy železa (hematit). Paleontologické a litologické indikátory klimatu (útesy, karbonátická facie) nasvědčují tomu, že dnešní Evropa, severní Amerika, severní Afrika, bloky Asie a Austrálie se nacházely v teplé klimatické zóně. Ložiska evaporitů a sedimenty Old Red dokládají aridní klima. Ve svrchním devonu se ochladilo, o čemž svědčí nápadná změna fauny na hranici frasn-famen v sedimentech tzv. malvinokaffrické provincie (jižní Amerika, jižní Afrika, Antarktida), kde chybí karbonátické uloženiny a fauna má ráz chladných vod. Z hlediska faciálního vývoje se rozlišují tři hlavní provincie:\nPodle brachiopodů a trilobitů se rozlišuje provincie Starého světa, apalačská, kordilerská, tasmánsko-novozélandská, malvinokaffrická. Na konci devonu se však faciální rozdíly stírají a fauna nabývá celosvětově obdobného charakteru. Důvodem byla nejspíše počínající transgrese moře, která vrcholí v givetu a frasnu. Na hranici frasn-famen mizí mělkovodní facie a útesy, rozšiřuje se pelagická fauna jako důsledek ochlazení klimatu. Jedna z vysvětlujících teorií předpokládá ochlazení vlivem značného rozšíření flóry, zejména suchozemských rostlin, které snížily obsah oxidu uhličitého („skleníkového“ plynu) v ovzduší. Finálním dopadem je masivní vymírání druhů.\n\nVětšina silurských rodů pokračuje plynule ve vývoji i v devonu. Přežívají graptoliti, zastoupeni však téměř výhradně jediným rodem \"Monograptus\". Během pragu však definitivně vymírají. Z třídy měkkýšů jsou nejvýznamnější goniatiti, drobní primitivní mořští amonoidní hlavonožci s jednoduchými lalokovitými přepážkami ve schránkách. Hojní jsou mlži (\"Grammysia\", \"Palaeosolen\"), včetně sladkovodních forem z Old Red. Další biostratigraficky významné fosílie - tentakuliti umožňují podrobnější členění od lochkova do frasnu. Jejich schránky jsou hojné v mořských pelagických usazeninách (\"Nowakia\"). Vrcholu rozvoje dosahují ramenonožci, obývající zejména mělkovodní šelfové moře (\"Hysterolites\", \"Acrospirifer\" spodního devonu rýnského typu, \"Stringocephalus\", \"Zdimir\" v karbonátických faciích středního devonu).\n\nVápnité kolonie stromatoporoideí (\"Amphipora\" Moravského krasu) společně s korály a vápnitými řasami vytvářely mohutné útesy. Podél devonského pobřeží australského bloku byl rozšířen tisíce kilometrů dlouhý bariérový útes, dnes doložený v pánvi Kimberley na sz. Austrálie).\nPočínaje středním devonem začínají vymírat četné čeledi trilobitů. Rozvoj nadále trvá u řádu Phacopida (rody \"Phacops\", \"Reedops\") a čeledi Damanitidae (\"Odontochile\", \"Asteropyge\"). Na hranici s karbonem řád Phacopida vymírá. K vedoucím fosíliím patří drobní zástupci čeledi Proetidae, sledovatelní až do karbonu. Z dalších členovců jsou v lagunárních faciích Old Red časté nálezy zástupců řádu Eurypteridae, ze suchozemských rodů je znám hmyz (\"Rhyniella\") a pavouci.\nHorninotvorné jsou zbytky (články) lilijic (krinoidové vápence). Vzácné jsou nálezy mořských hvězdic a hadic. Vymírají zástupci rodu \"Cystoidea\" a \"Carpoidea\".\nMezi devonskými obratlovci jsou nejdůležitějšími zástupci ryby. Jejich rozvoj umožnil vznik rozsáhlých teplých moří s hojnými zálivy. Bezčelistnaté ryby (Agnatha) dosahují ve spodním devonu svého maximálního rozvoje, postupně však vymírají a uvolňují místo vývojově vyšším druhům. Poprvé se objevují pancéřnaté ryby (Placodermi). Měly již vyvinuty obě čelisti, částečně zkostnatělou páteř, jedna část pancíře pokrývala hlavu, druhá hrudní krajinu. Jedinci skupiny Antiarchi byly hojnými obyvateli dna moří. Arthrodira (kloubnatci) s nápadně velkou a širokou lebkou měly hlavový a trupový pancíř spojen párovým kloubem (nálezy z Evropy, Afriky, severní Ameriky, Austrálie). Hojný \"Coccosteus\" byl asi 30 cm dlouhý, \"Dunkleosteus\" dorůstal délky až 11 metrů. Koncem devonu zástupci Arthrodira vymírají. Trnoploutví (Acanthodii) byly drobné, 10-30 cm dlouhé rybky, tělo měly kryté pancířem, tvořeným silnými šupinami a hlavu pokrývaly drobné kostěné destičky. Obývaly sladké i slané vody. Krom ocasních ploutví měly všechny ostatní vyztuženy dentinovým trnem, který se často zachoval jako fosílie. Kostnaté ryby (Osteichthyes) můžeme rozdělit na tři skupiny:\nKonodonti, zástupci problematické příslušnosti, mají prvořadý význam pro biostratigrafii devonu. Rychlý vývoj kousacího aparátu umožňuje vymezit množství zón, často s mezikontinentální platností. Opotřebování zoubků je důkazem, že tito živočichové nebyli jen pasivními příjemci potravy, ale sami byli aktivními lovci.\nVe východním Grónsku byly objeveny zbytky prvních suchozemských obratlovců. Jedná se o primitivní obojživelníky, krytolebce čeledi Ichthyostegidae. Až 90 cm velký, převážně vodní tvor měl již dobře vyvinuté končetiny, umožňující pohyb po souši. Další nálezy jsou známy z Ruska a stopy tohoto tvora z Austrálie.\n\nCharakteristický pro devon je vývoj vyšších suchozemských rostlin. Na mnoha místech vznikaly rozsáhlé oblasti úrodné půdy, umožňující rozmach nových druhů rostlin. Třída \"Psilopsida\" (výtrusné cévnaté rostliny), rozšířené hlavně ve spodním-středním devonu, byly nízkého vzrůstu s malými, trnům podobnými listy (\"Psilophyton\"). Jsou předchůdci primitivních plavuňovitých rostlin (\"Lycophyta\", \"Protolepidodendron\"). Již ve spodním devonu se objevují předci nahosemenných rostlin - Progymnospermoipsida (\"Protopteridium\", \"Pseudosporochnus\"). Od středního devonu se vyvíjejí přesličkovité a plavuňovité rostliny, které koncem devonu nabývají stromového vzrůstu. Z nižších rostlin jsou důležité vápnité řasy, podílející se na tvorbě útesů.\n\nNa starých kontinentech dominuje mělkovodní karbonátická facie, na vynořených částech Old Red (jižní Čína). Maximum transgrese v givetu, regrese začíná ve famenu. Okrajové mobilní oblasti mají pestrý faciální vývoj s mohutnými vulkanickými projevy (uralská, altajská, mongolská oblast). Faunisticky je vývoj podobný českému (jižní Čína, Mt. Everest).\nVynořena zůstala sv. část kanadského štítu, kde sedimentovaly horniny Old Red. Ve středním devonu dochází k zaplavení jižních částí štítu, sedimentují karbonáty s bentickou faunou. V pacifické (na západě) a franklinské (na severu) mobilní okrajové oblasti dosahují sedimenty devonu mocnosti až 5.000 metrů (klastika, karbonáty, vulkanity). V appalačské (východní) oblasti pokračuje sedimentace nepřetržitě od siluru. Ve středním devonu akadská orogeneze tuto oblast značně zúžila a ve svrchním devonu začíná mořská regrese.\nDevon je znám z Brazílie, Uruguaje a z Falklandských ostrovů. Je transgresívně uložen na siluru, zastoupeny jsou písčito-jílovité sedimenty, chybí karbonáty. Fauna vykazuje ráz chladného klimatu.\nV tasmánské mobilní oblasti jsou mocné sedimenty devonu zastoupeny klastikami, flyšoidními a vulkanickými faciemi. Fauna je podobná české. Orogeneze ve středním devonu (tabberabbenské vrásnění) má za následek přesun sedimentační oblasti na západ. Na australském štítu vyplňuje devon hlubokou depresi klastikami a evapority o mocnosti kolem 1.000 metrů. Na západním okraji došlo k zaplavení štítu mělkým mořem.\nRozšířen je Old Red (slepence, pískovce, arkózy, prachovce), místy s evapority. Mocnost je i tisíce metrů, sedimentace probíhala v brakickém či hypersalinním prostředí. Klasickou oblastí je severní Anglie a Skotsko.\nZasahuje jižní Anglii, sz. Francii, Ardeny, Rýnské břidličné pohoří, Harz. Z Polska zasahuje na Moravu a do Slezska. Spodní devon tvoří klastika transportovaná z kontinentů, ve středním devonu se rozšiřuje oblast karbonátické sedimentace (český vývoj), doprovázené bazickým submarinním vulkanismem. Ve svrchním devonu v pokleslých částech dominují pelity, na elevacích cefalopodové vápence.\n"}
{"id": "209162", "url": "https://cs.wikipedia.org/wiki?curid=209162", "title": "Karel Lustig", "text": "Karel Lustig\n\nKarel Lustig (29. prosince 1856 v Kardašově Řečici - 5. dubna 1924) byl český pedagog, ředitel měšťanské školy, zakladatel muzea v Soběslavi, spisovatel, publicista, spolkově i veřejně činný.\n\nZačal studovat gymnázium v Jindřichově Hradci, ale kvůli slabému prospěchu jej nedokončil. Následně studoval na německé reálce v Českých Budějovicích, kterou také ze studijních důvodů nedokončil. Propadl zde z matematiky a deskriptivní geometrie. Nakonec začal v roce 1872 studovat na učitele na Učitelským ústavu v Soběslavi, který úspěšně dokončil v roce 1877. Následně byl nucen nastoupit na tři roky na vojnu, kde v kadetní škole vyučoval krasopis. Dráhu civilního pedagoga zahájil ve Stráži nad Nežárkou, Milevsku a Bechyni. V 39 letech přišel (1895) do Soběslavi a zde se stal v roce 1899 ředitelem obecné a měšťanské chlapecké školy. Byl aktivní jako starosta \"Táborského krajinského spolku učitelstva\" a člen výboru \"Zemské ústřední jednoty\".\n\nZájem i čas věnoval Lustig sbírání zajímavých památek; stal se roku 1897 tvůrcem a správcem sbírek soběslavského muzea v Rožmberském domě- viz : ; uspořádal muzejní knihovnu. V té době vznikl základ cenných národopisných sbírek, zejména v souvislosti s velkou 'Národopisnou, školní a průmyslovou a včelařskou výstavou' v Soběslavi roku 1898. Ředitel Lustig měl pomoc a oporu v práci učitelky Emilie Fryšové a hodináře Aloise Březiny. Po náhlé smrti Karla Lustiga (při sobotní cestě ze Soběslavi k rodině) vedl městské muzeum až do roku 1940 obětavě rodák ze Soběslavi, bývalý řídící učitel Antonín Jungmann (1854-1945). Začátkem 20. století patřilo soběslavské muzeum k nejlepším takovým venkovským zařízením v Čechách. Dnešní Blatské muzeum v Soběslavi (pobočka Husitského muzea v Táboře) pečuje o přírodovědné a národopisné sbírky z regionu Blat a Táborska, návštěvníkům nabízí stálé expozice Příroda Táborska (v Rožmberském domě) a Národopis Blat a Kozácka (ve Smrčkově domě) a dále krátkodobé výstavy, přednášky a exkurze.\n\nV letech 1886-1891 redigoval „\"Zpravodaje hospodářské spol. pro polit. okres milevský\"“; redigoval a přispíval do publikací muzejního spolku v Soběslavi („\"Výstava v Soběslavi 1898\"“, muzejní sborníky r. 1900, 1901, 1903), od roku 1905 redigoval měsíčník \"\"Staré a nové zvěsti ze Soběslavě a okolí\"\" a \"\"Věstník jihočeských muzeí\"\". Kromě toho publikoval v mnoha tehdejších listech.\n\n\nOtec Josef Lustig byl kupec a poštmistr v Kardašově Řečici, bratr Gustav Lustig byl vynálezce v oboru cukrovarnictví, (také ředitel cukrovaru v Čáslavi), průkopník letectví v Rakousku-Uhersku, známý mecenáš vědy, umění a chudých a druhý bratr Alois Lustig byl technik, vynálezce, esperantista a na přelomu 20.století deset let starostou Kardašovy Řečice a publicista (např. v Národních listech).\n\n\n"}
{"id": "209164", "url": "https://cs.wikipedia.org/wiki?curid=209164", "title": "Fraatés I.", "text": "Fraatés I.\n\nFraatés I. (parthsky \"Frahát\", řecky \"Φραάτης\") byl parthský král z rodu Arsakovců panující v letech 176–171 př. n. l. Jeho otcem byl král Friapatios, bratrem Mithradatés, pozdější dobyvatel Mezopotámie. Dalším Fraatovým bratrem byl král Artabanos I. (vládl 128–124/123 př. n. l.) a snad i jménem neznámý princ, otec budoucího krále Gótarza I.\n\nZa Fraata I. začala parthská ofenzíva proti seleukovské říši, jež během několika desetiletí vedla k dobytí většiny jejích asijských držav. Přechod z obrany do útoku jistě souvisel s tím, že Antiochos IV. Epifanés utrpěl právě několik porážek na západě a byl příliš oslaben, aby mohl intervenovat ve vzdálených íránských satrapiích. Během velmi krátké doby opanoval Fraatés Hyrkánii a rozšířil své panství až k pobřeží Kaspického moře. Etnikum Mardů, které zde sídlilo, dal král přesídlit do Charax poblíž Kaspické brány, v dalších dobyvačných taženích mu však zabránila smrt.\n\n"}
{"id": "209167", "url": "https://cs.wikipedia.org/wiki?curid=209167", "title": "Bzovík", "text": "Bzovík\n\nBzovík (maď. \"Bozók\") je obec v okrese Krupina v Banskobystrickém kraji na Slovensku. Vesnice leží v nadmořské výšce 340 m n. m. Na okraji obce se nachází \"Bzovický hrad\" (\"Bzovík\"), původně klášter cisterciáckého opatství. Žije zde  obyvatel.\n\nPrvní zmínka o vesnici pochází z roku 1135. V roce 1435 byl Bzovík zničen husity a v polovině 15. století byl dvakrát poškozen krupinskou posádkou. V letech 1530 do 1567 byl bzovícký klášter ve vlastnictví Žikmunda Balaši a byl přestavěn na goticko-renesanční hrad. Roku 1678 byl hrad vypálen a později opraven. V roce 1678 se stal majetkem jezuitů z Ostřihomi.\nBěhem druhé světové války byl už pustý hrad dále poškozen a po válce se změnil ve zříceninu.\n\n"}
{"id": "209169", "url": "https://cs.wikipedia.org/wiki?curid=209169", "title": "Sandviken", "text": "Sandviken\n\nSandviken je a město a okres ve středním Švédsku v kraji Gävleborg. Okres zabírá území 1164,7 čtverečních kilometrů, s celkovou populací 37 064 obyvatel, z toho 18 635 mužů a 18 429 žen. Hustota zalidnění je 32 lidí na čtvereční kilometr. Větší město v oblasti je Gävle (75 000 obyvatel), vzdálené zhruba 25 km.\n\nProtože \"Sandviken\" znamená \"písečná zátoka\", v oblasti Skandinávie lze nalézt velké množství míst s tímto jménem (např. Sandviken v Bergenu, Norsko).\n\n"}
{"id": "209176", "url": "https://cs.wikipedia.org/wiki?curid=209176", "title": "Basidie", "text": "Basidie\n\nBasidie je buňka stopkovýtrusých hub, v níž dochází ke karyogamii a následné meióze. \n\nJsou dva základní typy basidií: \n"}
{"id": "209183", "url": "https://cs.wikipedia.org/wiki?curid=209183", "title": "Jules Antoine Lissajous", "text": "Jules Antoine Lissajous\n\nJules Antoine Lissajous (4. březen 1822 Versailles - 24. červen 1880 Plombières-les-Bains) byl francouzský matematik, po kterém jsou pojmenovány Lissajousovy obrazce. \n\nOd roku 1841 studoval na École Normale Supérieure a po dokončení studia se stal profesorem matematiky. Doktorát získal v roce 1850 za práci o vibracích tyčí s použitím Chladniho obrazců. Od roku 1874 byl rektorem na Akademii v Chambéry a roku 1875 byl jmenován rektorem Akademie v Besanconu.\n\n"}
{"id": "209189", "url": "https://cs.wikipedia.org/wiki?curid=209189", "title": "Karel Chotek", "text": "Karel Chotek\n\nKarel hrabě Chotek z Chotkova a Vojnína (23. července 1783 Vídeň – 28. prosince 1868 Vídeň), příslušník staročeského šlechtického rodu Chotků z Chotkova, byl rakouský úředník, guvernér tyrolský a poslední nejvyšší purkrabí Království českého. Ve funkci nejvyššího purkrabího se významně zasloužil o rozvoj Prahy.\n\nKarel Chotek studoval práva v Praze a ve Vídni. Svoji kariéru ve státní službě začal roku 1802 jako úředník při pražském guberniu. Postupně zastával pozice krajského hejtmana v Hranicích na Moravě (1805), guberniálního rady v Brně (1811), tajemníka ministerstva financí a krajského hejtmana v Přerově (1812).\n\nKe konci napoleonských válek se účastnil italského tažení rakouské armády proti maršálovi Muratovi a následně byl jmenován gubernátorem terstským (1816–1818). V této funkci se zasloužil o rozvoj Istrie: mimo jiné vystavěl v Terstu dům chudých, maják na pobřeží a nový vodovod; zřídil pravidelnou plavbu parní lodi mezi Terstem a Benátkami. V letech 1819–1824 působil jako tyrolský gubernátor a rovněž se zasazoval o rozvoj této země: založil tyrolské zemské muzeum Ferdinandeum (1823), zřídil ústav pro chudé a spořitelnu, zavedl pojištění proti ohni a usiloval o povznesení školství. Roku 1824 byl ustanoven dvorním kancléřem a předsedou studijní dvorní komise ve Vídni.\n\nV letech 1826–1843 byl nejvyšším purkrabím Království českého. Během svého působení aktivně organizoval rozsáhlou výstavbu a modernizaci infrastruktury v českých zemích, obzvláště v Praze. V tomto úřadě projevil mimořádnou iniciativu v úsilí o hospodářský rozvoj země. Jeho zásluhou byly pravidelně pořádány hospodářské výstavy, široce se rozvinula výstavba silnic, pod jeho patronací byla založena Jednota ku povzbuzení průmyslu v Čechách.\n\nV Praze díky jeho iniciativě byly dlážděny ulice a náměstí, zaváděna kanalizace, stavěny nové společenské, zdravotní a charitativní budovy, zakládány veřejné sady a sázena stromořadí aj. Z jeho popudu byly v českých městech houfně ustavovány okrašovací komise, které měly za úkol provádět rozvoj měst podobně jako se tomu dělo v Praze. Na jeho počest byla roku 1870 důležitá pražská ulice na území Hradčan a Malé Strany, vybudovaná z jeho popudu v letech 1831–1832, pojmenována Chotkova silnice. Zasloužil se o výstavbu druhého mostu přes Vltavu v Praze (1841), vybudování koňské dráhy České Budějovice-Linec a zřídil paroplavbu po Labi od Mělníka až k hranicím.\n\nPodporoval také řadu českých národních aktivit. Patřil k oněm několika českým šlechticům, které František Palacký považoval za věrné Čechy. Zároveň však dbal o naprostou věrnost habsburskému panovníkovi. Stál v čele příprav korunovace Ferdinanda V. českým králem a při následných oslavách obdržel 17. září 1836 spolu s třinácti dalšími šlechtici Řád zlatého rouna. Roku 1842 byl při příležitosti výročí čtyřiceti let vykonávání státní služby jmenován čestným občanem Prahy. Roku 1843 se vzdal úřadu purkrabího a stáhl se z veřejného života. Byl posledním českým purkrabím, po něm následovalo období správců země dosazovaných z Vídně.\n\nV roce 1841 koupil zámek Velké Březno a v letech 1842 až 1845 jej nechal přestavět podle plánů vídeňského stavitele Heinricha von Ferstela, aby tam prožil zbytek svého života.\n\nZemřel ve Vídni koncem roku 1868. Pohřben byl v rodinné hrobce v obci Valtířov nedaleko velkobřezenského zámku.\n\nKarel Chotek se narodil ve Vídni jako pátý z osmi synů Jana Rudolfa hraběte Chotka (1749–1824) a Marie Sidonie, hraběnky Clary-Aldringenové (1748–1824). Starším bratrem Karla Chotka byl Ferdinand Maria Chotek, čtvrtý arcibiskup olomoucký. Jejich otec Jan Rudolf byl v letech 1802–1805 nejvyšším pražským purkrabím a v této funkci se snažil o modernizaci Prahy – např. otevřel Královskou oboru (Stromovku) veřejnosti. Později byl povolán do Vídně, kde zastával funkci konferenčního ministra.\n\nDne 15. července 1817 se Karel Chotek oženil s Marií, hraběnkou Berchtoldovou z Uherčic (1794–1878). Měli spolu šest synů, z nichž však otce přežili jen dva – Antonín (1822–1883) a Bohuslav (1829–1896). Vnučkou Karla Chotka byla Žofie Chotková, manželka následníka rakousko-uherského trůnu Františka Ferdinanda d'Este.\n\nNejstarší dochovanou portrétní fotografií na českém území je daguerrotypie rodiny nejvyššího purkrabího Českého království hraběte Karla Chotka s doprovodem z roku 1839. Rodina se nechala vyfotografovat v Mnichově při své cestě po Evropě, kterou podnikla koncem října a začátkem listopadu 1839. Může se jednat také o jednu z nejstarších portrétních fotografií na světě, jelikož podrobnosti o daguerrotypii byly zveřejněny teprve v srpnu téhož roku.\n\n\n"}
{"id": "209191", "url": "https://cs.wikipedia.org/wiki?curid=209191", "title": "Kongó (1877)", "text": "Kongó (1877)\n\nKongó (: 金剛) byla obrněná korveta z roku 1878 japonského císařského námořnictva. Navržena byla významným námořním konstruktérem Edwardem Jamesem Reedem a postavena byla ve Velké Británii.\n\nJméno \"Kongó\" bylo později dáno i bitevnímu křižniku \"Kongó\" (a stejnojmenné třídě) a ještě později třídě moderních torpédoborců japonských námořních sil sebeobrany. Všechna tato jména odkazovala na horu Kongó v prefektuře Ósaka.\n"}
{"id": "209195", "url": "https://cs.wikipedia.org/wiki?curid=209195", "title": "Jiří Verberger", "text": "Jiří Verberger\n\nJiří Verberger (28. května 1913 Praha – 2. listopadu 1973 Praha) byl významný český jazzový klavírista.\n\nDo roku 1935 studoval práva na Karlově univerzitě, studium nedokončil a věnoval se hudbě. Společně s Janem Rychlíkem vedl soubor Blue Music.\nV letech 1935–1937 působil v orchestru Gramoklubu.\nV roce 1939 nastoupil u Bobka Bryena. Odtud se ještě vrátil ke Karlu Slavíkovi a v letech 1941–1943 hrál u Standy Kukačky.\n\nOd roku 1943 spolupracoval s orchestrem Karla Vlacha. Příležitostně také spolupracoval s orchestry Emila Ludvíka a R. A. Dvorského.\n\nhttp://www.ceskyhudebnislovnik.cz/slovnik/index.php?option=com_mdictionary&action=record_detail&id=2636 Jiří Verberger v Českém hudebním slovníku osob a institucí\n"}
{"id": "209204", "url": "https://cs.wikipedia.org/wiki?curid=209204", "title": "Violka divotvárná", "text": "Violka divotvárná\n\nViolka divotvárná (\"Viola mirabilis\") je vytrvalá bylina z čeledi violkovité (\"Violaceae\"). Na jaře za květu je poměrně nízká (cca 10-12 cm). Později se lodyha (i listy) zvětšuje a prodlužuje až na 30 cm. Oddenek je často vícehlavý a rostlina tak tvoří trsy. Listy jsou jednoduché, čepele listů na bázi srdčité, okrouhle vejčité až téměř okrouhlé, na okraji vroubkovaně pilovité. Řapíky jsou na kýlu nápadně nazpět chlupaté, chlupy na kýlu jsou nápadnější a delší než na jiných místech řapíku, tím se tento druh odlišuje od všech ostatních v ČR rostoucích violek. Lodyha se vytváří, i když na jaře může být ještě nenápadná. Na bázi listů jsou palisty, které jsou celokrajné a výrazně rezaté, týká se to palistů od přízemních listů, (snad jen časně na jaře jsou jen bledě růžové), což je další výrazný znak druhu. Na květní stopce jsou listénce, které jsou v polovině květní stopky a výše. Květy jsou vonné, korunní lístky jsou lilákové až světle fialové, ostruha je světle liláková až bělavá. Kromě toho se vytvářejí také kleistogamické květy. Kvete v dubnu až v květnu. Plodem je tobolka.\n\nRoste v Evropě, kromě západu, na sever zasahuje po jižní Finsko a střední Skandinávii, na východ její areál sahá až po západní Sibiř. Ve východní Asii roste blízce příbuzný druh \"Viola brachysepala\". Mapa viz zde: .\n\nDosti teplomilný druh preferující bazické substráty. V chladnějších územích s kyselým podkladem často i v rozsáhlých územích chybí. Nejčastěji roste v teplomilných doubravách, dubohabřinách, méně často i v jiných typech listnatých lesů.\n\n\n\n \n"}
{"id": "209208", "url": "https://cs.wikipedia.org/wiki?curid=209208", "title": "Violka písečná", "text": "Violka písečná\n\nViolka písečná (\"Viola rupestris\", syn.\"Viola arenaria\") je vytrvalá bylina z čeledi violkovité (\"Violaceae\"). Někdy se nazývala také violka skalní, ale tento název je nevhodný, plete se s druhem \"Viola saxatilis\". Nápadně drobný druh vioky, dorůstá jen 3-7, vzácněji až 12 cm. Oddenek je šikmý až plazivý, jen někdy je i vícehlavý. Listy jsou jednoduché, čepele listů na bázi mělce srdčité, drobné (maximálně 2,5 cm široké), široce až okrouhle vejčité, (lodyžní listy jsou často až téměř okrouhlé), všechny listy na okraji mělce vroubkovaně pilovité. Lodyha se vytváří. Na bázi listů jsou palisty, které jsou u přízemních i lodyžních listů třásnitě zubaté. Lodyhy jsou většinou nápadně pýřité, jakoby „semišové“. Na květní stopce jsou listénce, které jsou v horní polovině květní stopky. Květy jsou nevonné, korunní lístky jsou modrofialové až růžovofilaové, na bázi skoro bílé, ostruha je světle bělavá až bělavě modrofialová či narůžovělá. Kvete v dubnu až v květnu. Plodem je tobolka.\n\nRoste v Evropě a v Asii, hlavě v mírném a v boreálním pásmu, jižněji v horách, třeba Pyreneje, Himálaj. Mapa viz zde: .\n\nV ČR se chová spíše jako druh teplomilný, který je rozšířen hlavně v nižších polohách, preferuje bazický až neutrální podklad. Ve značné části území chybí zcela. Roste na výslunných až polostinných svazích, v suchých trávnících či přirozených borech a v borových doubravách na vápnitých píscích.\n\n\n\n \n"}
{"id": "209211", "url": "https://cs.wikipedia.org/wiki?curid=209211", "title": "Blšanka", "text": "Blšanka\n\nBlšanka (dříve též \"Zlatý potok\", ) je řeka v Česku, pravostranný přítok Ohře. Protéká chmelařskou oblastí s velmi nízkým úhrnem srážek (průměrně 450–500 mm za rok). Plaveniny dodávají Blšance charakteristické červenohnědé zbarvení. Rozloha povodí činí 482,84 km².\n\nBlšanka pramení v Doupovských horách na území vojenského újezdu Hradiště v nadmořské výšce okolo 685 m. Protéká obcemi Lubenec, Kryry, Očihov, Blšany, Libořice, Měcholupy a Holedeč a ústí do Ohře východně od Žatce. Dolní tok Blšanky je široký 5–10 m, má hlinitopísčité dno a vysoké svislé hlinité břehy, doprovázené pásem vzrostlé vegetace. V průběhu toku se střídají přírodě blízké a uměle upravené úseky. Plochá údolní niva je využívána pro pěstování chmele. Mezi Měcholupy a Holedečí má Blšanka větší spád, dno je zde kamenité s četnými peřejemi.\n\n\"levý/pravý, k ústí\"\n\nJiž od roku 1905 je v Holedeči sledován vodní stav, v roce 1969 zde byla zřízena limnigrafická stanice. Maximální vodní stavy a průtoky jsou většinou zaznamenány v březnu (jarní tání sněhu, doprovázené srážkami), podružné maximum se někdy vyskytuje v letním období. Blšanka se vyznačuje velmi nízkými hodnotami odtokového součinitele a specifického odtoku. Během období měření byly v Holedeči zaznamenány extrémní průtoky, kdy vodní hladina vystoupala do výšky 280 cm (1956) a 232 cm (1920). Naopak v letech 1906, 1907, 1911, 1935, 1953, 1965 a 2007 byla Blšanka i několik měsíců zcela vyschlá. Vodočet s aktuálním měřením vodních stavů a průtoků je v obci Kryry .\n\nPrůměrné měsíční průtoky Blšanky (m³/s) ve stanici Stránky:\n\nExtrémní povodeň byla na Blšance zaznamenána v květnu roku 1872. Přívalový déšť a následná blesková povodeň způsobila v povodí Blšanky protržení několika rybníků a velké ztráty na lidských životech. \n\n9. a 10. června 2013 se Blšanka rozvodnila po přívalových deštích. Voda zaplavila mnoho domů v Lubenci, Kryrech, Libořicích a dalších sídlech. v Lubenci hrozilo protržení rybníků. Vodní stav na vodočtu Stránky byl 270 cm a průtok přes 70 m3/s. \n\nOd roku 1995 probíhá v Holedeči také pravidelné sledování plavenin. Většina plavenin odteče během několika dní v roce při povodňových událostech. Odnos plavenin v jednotlivých letech kolísá. Zatímco ve vodném roce 1995 proteklo Holedečí skoro 7000 tun plavenin, v suchém roce 1998 byl odtok plavenin pouze 293 tuny. Nejvyšší hodnoty kalnosti (koncentrace plavenin) jsou zaznamenány v letním období po intenzivních přívalových srážkách. Červenohnědé zbarvení plavenin je způsobeno vysokým obsahem sloučenin železa v půdách na zvětralinách permských hornin.\n\n"}
{"id": "209212", "url": "https://cs.wikipedia.org/wiki?curid=209212", "title": "Cimburk (hrad, okres Svitavy)", "text": "Cimburk (hrad, okres Svitavy)\n\nCimburk je zřícenina hradu zvaného též \"Trnávka,\" která se nachází 8 km jihovýchodně od Moravské Třebové na dominantním kopci nad obcí Městečko Trnávka v okrese Svitavy. Od roku 1964 je chráněn jako kulturní památka.\n\nKoncem 13. století přišel na Moravu rod pánů z Cimburka a získal tu území kolem Trnávky v blízkosti Moravské Třebové. První moravský člen tohoto rodu Ctibor z Lipnice si vystavěl kolem r. 1300 u městečka Trnávky hrad, který byl nazýván někdy Cimburk (cimbuří-podle rodového erbu) nebo Trnávka podle vsi.\nPoloha hradu byla velmi příznivá, protože se tu stýkaly dvě cesty, které střežil. Byl vybudován na kopci vysokém 412 m nad vsí Trnávka, který na S straně spadá příkře do údolí řeky Třebůvky, na severozápadní a jihozápadní straně chránil vlastní hrad 15 m široký příkop, zpevněný navíc předsunutým mohutným valem. Současně odděloval areál vlastního hradu, tvořícího jakýsi ovál o délce 300 m a šířce 35 m, od předhradí chráněného třemi věžemi (hlásku Cimburk neměl). Kolem předhradí vedla totiž jediná přístupová cesta k vlastnímu hradu, která mohla být z věží dokonale střežena.\nO mohutnosti hradních opevnění dosud svědčí zachované přes 2,5 m silné zbytky hradebních zdí. Ještě dnes je možno rozeznat hlavní hradní objekty, zejména hradní palác a zbytky věží předhradí, zbytky hradeb, brány s příkopy se zasypanou studnou. Z detailů pak gotické okno ve stěně paláce a pozdně gotické ostění dveří v jihozápadní palácové přístavbě. V minulých letech bylo ve zříceninách nalezeno i množství kachlů s různými motivy.\nŘád německých rytířů hodlal před 1. světovou válkou hrad Cimburk znovu vybudovat. Dal zde provést důkladný stavební a archeologický průzkum, při němž byl mj. nalezen v roce 1934 cenný poklad více než 2500 ks stříbrných minci ze 13. století, který je uložen ve sbírkách Národního muzea v Praze.\n\nV roce 1308 zdědili hrad synové Ctibora z Lipnice Bernart a Ctibor. Ti měli v okolí i několik vlastních manů. Krátce nato přešel hrad do majetku pánů z Lipé, zatímco Bernart z Cimburka si kolem roku 1320 postavil nový hrad Cimburk (u Koryčan). Páni z Lipé drželi Cimburk jen krátce, protože panství přešlo do rukou Moravských markrabat. Markrabě Jošt postoupil v roce 1406 hrad s městečkem Trnávkou a s dalším příslušenstvím Markétě ze Šumvaldu, manželce Dobše z Popovic.\nZa husitských válek patřil hrad k čelným opěrným bodům husitů. Před rokem 1446 jej Dobeš z Popovic prodal Vaňkovi z Boskovic v jehož rodě zůstal do roku 1547. Vaňkův syn Oldřich z Boskovic provedl na hradě drobné úpravy a pod hradem založil rybník.\nPozději se stal hrad a panství majetkem Edera ze Štiavnice a příslušníků několika dalších rodů. Na konci 16. století drželi Cimburk Věžníkové z Věžník, z nichž Magdalena, rozená z Říčan, postoupila zboží v r. 1629 knížeti Karlu z Lichtenštejna. Od té doby měly Cimburk, Trnávka a Moravská Třebová stejné držitele. Když se v r. 1645 Švédové zmocnili velké části severní Moravy, byla na Cimburk umístěna císařská posádka, která se pro celé okolí stala spíše přítěží, jež místo ochrany vydírala. Po přesunu posádky do Brna v říjnu 1645 hrad postupně začal chátrat, neboť střediskem panství se stala Moravská Třebová. Byl využíván jen příležitostně (stal se např. útočištěm moravskotřebovských měšťanů za moru v roce 1715), od roku 1766 byl již úplně opuštěn a v roce 1776 po úderu blesku vyhořel. Od roku 2000 zde probíhal projekt záchrany památky.\n\nV 60. letech minulého století tu bylo vybudováno letní divadlo v přírodě. Dnes je zřícenina majetkem Obce Městečko Trnávka a byla zařazena do seznamu významných státních památek.\n\n"}
{"id": "209214", "url": "https://cs.wikipedia.org/wiki?curid=209214", "title": "Guy de Maupassant", "text": "Guy de Maupassant\n\nGuy de Maupassant [gí d mópasán] (5. srpna 1850, Tourville-sur-Arques – 6. července 1893, Paříž) byl francouzský spisovatel 2. poloviny 19. století, spolu s Émilem Zolou a Gustavem Flaubertem představitel literárního realismu a naturalismu. Jeho šest románů a několik povídkových sbírek si zaslouží pozornost díky síle realismu, fantaskním prvkům a pesimismu, ale také díky stylistickému umění. Skutečná literární dráha Maupassanta je přitom vymezena pouhým desetiletím – tvořil mezi lety 1880 a 1890. Uznání se dočkal již za svého života a i dnes je vnímán jako velikán francouzské literatury, jehož dílo se stále interpretuje a adaptuje.\n\nNarodil se roku 1850 na zámku Miromesnil v Seine-Inférieure do rodu de Maupassant, přičemž partikule „de“ byla rodu přiřknuta rozhodnutím z 9. července 1846. Gustave de Maupassant se ještě téhož roku oženil s Laure le Poittevin, která pocházela z dobře situované rodiny. Spolu se svým bratrem Alfrédem se přátelila s Gustavem Flaubertem, který měl později vliv na život a literární dráhu jejího syna. V roce 1856 se manželům narodil ještě druhý syn Hervé. Oba rodiče pak přežili své děti. \n\nV roce 1859 byl Gustave zaměstnán v bance Stolz v Paříži a Guy tak navštěvoval císařské gymnázium (Lycée Henri-IV). Svobodomyslnost jeho matky a přelétavost otce vedla v jeho jedenácti letech k rozvodu rodičů. Laure si oba své syny ponechala a odcestovala s nimi do Normandie do městečka Étretat, jejíž atmosféru si Guy zamiloval. Vyrůstal v lásce k okolní krajině a sportu, ovládal také místní dialekt. Byl velice fixován na svou matku. \n\nVe věku třinácti let byl na přání matky poslán na seminář do Yvetotu. Právě tady začal s prvními verši. Ze svého raného studia si s sebou odnesl pouze nenávist k náboženství; proto se následně nechal ze školy vyhodit a nastoupil na lyceum v Rouen, kde se ukázal jako výborný student věnující se poezii a divadlu. V té době navštěvoval pravidelně Louise Bouilheta a hlavně Gustava Flauberta, od kterého se mnohému naučil. V říjnu roku 1868, kdy bylo Maupassantovi osmnáct let, se mu podařilo zachránit tonoucího Algernona Charlese Swinburne, proslulého anglického básníka. Ten ho za jeho kuráž pozval na večeři. V roce 1869 Maupassant dokončil studia na lyceu a odchází na radu matky a Flauberta studovat na práva do Paříže. \n\nVše nicméně přerušila prusko-francouzská válka, jíž se dobrovolně účastnil. O několik let později, roku 1871, opustil Normandii a přestěhoval se natrvalo do Paříže, kde byl zaměstnán jako úředník na ministerstvu námořnictví a poté na ministerstvu veřejného vzdělání (od 1878 do 1882). Svou první povídku publikoval v \"L'Almanach lorrain\" v únoru 1875 pod pseudonymem Joseph Prunier. Následuje povídka \"En canot \"v březnu 1876; tentokrát se pod ni podepsal jako Guy de Valmont.\n\nV říjnu 1876 Maupassantovi přišla pozvánka stát se svobodným zednářem a on na ni reaguje takto: „Nechci být nikdy napojen na žádnou politickou stranu, ať je jakákoli, žádné náboženství, žádnou sektu, žádnou školu; nikdy nevstoupit do asociace, která se řídí doktrínami, nesklonit se před žádným dogmatem, (...) a to jen proto, abych si zachoval právo říct o nich něco špatného.“\n\nKoncem ledna 1877 se Maupassant setkal s ruským spisovatelem Turgeněvem, který jej shledal velmi sešlým. Diagnóza byla jasná – syfilis. Tato nemoc Maupassanta pomalu zabíjela. Jeho jedinou potěchou během následujících let byla kanoistika, kterou provozoval na Seině, vždy v dobré společnosti každou neděli a o prázdninách. Brával na vyjížďky na loďce \"Feuille de rose\" mladé slečny. Další jeho kratochvílí byl lov, což se promítlo i do obsahu některých jeho povídek.\n\nGustave Flaubert jej vzal pod svá ochranná křídla a vedl jej v počátcích jeho literární kariéry. Nabádal ho, aby zanechal hloupostí, lehkých žen i kanoistiky a plně se věnoval veršům, pro které se narodil. U Flauberta se setkával s vrcholnými představiteli literárního života té doby: Turgeněvem, Zolou a dalšími představiteli naturalismu a realismu. Začal přispívat do několika novin, např. \"Le Figaro\", \"Gil Blas\", \"Le Gaulois\" nebo \"l'Echo de Paris\". Stále podporován Flaubertem vydal roku 1879 svou první knihu o stu stránkách \"Histoire du vieux temps\". V roce 1880 se spolu se Zolou podílel na kolektivní sbírce naturalistů \"Les Soirées de Médan\", kam přispěl svou povídkou Kulička (\"Boule de suif\"), která zaznamenala velký úspěch u publika i kritiků. Ve stejném roce se nicméně dozvěděl o náhlé smrti Flauberta, což ho velmi zasáhne. \n\nObdobí vymezené lety 1880 a 1890 jsou jeho nejplodnějším obdobím. Vydal šest románů, více než tři sta povídek a několik cestopisů. Pracoval metodicky, ročně vydává dva až čtyři svazky. Cit pro dobrý obchod mu přinášel bohatství. \n\nV květnu 1881 publikoval svou první sbírku povídek pod názvem \"La Maison Tellier\", která se během dvou let dočkala šesti vydání. 6. července 1881 opustil Paříž a vydal se na cestu do severní Afriky jako redaktor časopisu \"Le Gaulois\". Své milence napsal: „\"Odjel jsem na Saharu!!! (...) Nemějte mi za zlé, drahá přítelkyně, že jsem učinil tak rychlé rozhodnutí. Víte, že jsem tulák a nemám řád. Řekněte mi, kam mám adresovat své dopisy a ty své posílejte do Alžíru poste restante. Líbám Vás všude...“.\" Do Paříže se vrátil v polovině září po krátkém pobytu na Korsice. \n\nRoku 1883 dokončil svůj první román, který začal psát již o šest let dříve: \"Příběh jednoho života \"(\"Une vie\"). Za necelý rok bylo rozprodáno 25 tisíc výtisků knihy, byť bylo dílo na začátku zakázáno cenzurou. Román ocenil i Lev Nikolajevič Tolstoj: „\"Je to největší počin francouzské literatury hned po\" \"Bídnících\".“ \n\nPoté, co mu první publikace vynesly nějaké příjmy, postavil si Maupassant v Étretat dům „La Guillette“ nebo „Guyův dům“, který každé léto obýval ve společnosti přátel. 27. února 1883 mu modistka Joséphine Litzelmann porodila první dítě – Luciena. O rok později přišla na svět dcera a třetí dítě roku 1887. Roku 1884 navázal Maupassant milostný vztah s kněžnou Emmanuelou Potockou, krásnou a spirituální bohatou ženou s italsko-polskými kořeny. Ve stejném roce dokončil psaní \"Miláčka\". Ve svých románech Guy de Maupassant koncentroval všechna témata, která jsou rozeseta v povídkách. Miláček, který vyšel roku 1885, musel být už během prvních čtyř měsíců několikrát dotiskován. Maupassant se smíchem řekl: „\"Miláček, to jsem já!“\". Poté, co vyřešil věci kolem publikace Miláčka na pokračování v časopise, odjel do Itálie, opět v doprovodu přátel. \n\nMaupassantova od přírody daná averze vůči společnosti – stejně jako podlomené zdraví – ho dovedla do předčasného důchodu, k samotě a meditaci. Odjel na dlouhou cestu do Alžírska, Itálie, Anglie, navštívil Bretaň, Sicílii, Auvergne a další. Každá cesta byla pro něj synonymem pro nové reportáže pro tisk a cestovní deníky. Na své jachtě pojmenované „Bel-Ami“ – Miláček podnikl okružní jízdu Středomořím. Nicméně ani jeho láska k prostoru, cestám a samotě mu nezabraňovala navazovat nová přátelství, např. s Alexandrem Dumasem ml. nebo historikem a filozofem Hippolytem Tainem.\n\nRoku 1887 spatřil světlo světa román \"Mont-Oriol\" z lékařského prostředí, ve kterém se Maupassant věnoval novému vědnímu odvětví – psychologii. Dotýkal se rovněž otázky antisemitismu v salonech, a to prostřednictvím postavy Williama Andermatta. Ve stejném roce podepsal petici proti vztyčení Eiffelovy věže v Paříži.\n\nRozvoj syfilidy v její neuroluetickou formu vedl koncem 80. let k Maupassantovým četným migrenózním bolestem hlavy a přechodným poruchám zraku. Jeho přátelé si povšimli jeho neobvyklého chování, rovněž nápadné posedlosti sebezáchovou, samotou a šílenstvím. Ve svých dopisech zmiňoval své deprese, bolesti i strach ze smrti. Sužovaly jej halucinace a také přesvědčení, že jeho mozek požírají mouchy nebo že je soustavně pronásledován neznámým zlem.\n\nDne 2. ledna 1892 se Maupassant pokusil o sebevraždu, ve které mu zabránil jeho sluha. Posléze byl převezen do ústavu pro choromyslné Dr. Esprita Blanche v Passy v Paříži, kde 6. července 1893 zemřel. Je pochován na pařížském hřbitově Montparnasse.\n\nMaupassant definoval své koncepce popisu a vyprávění v Předmluvě k románu Petr a Jan z let 1887-8. Dle něj je romanopisec ten, kdo dokáže všechno převést v dílo tak, aby reflektoval city prosté reality, aby ukázal současného člověka takového, jaký skutečně je. Odmítal romantický román se svou deformovanou, nadlidskou a poetickou vizí, stejně jako román symbolistický s přemírou psychologismů a uměleckého psaní. Chtěl najít román pravdivý, realistický, objektivní, ale byl si vědom jistých limitů takových požadavků. Podle něj je realismus \"osobní pohled na svět, kterou (spisovatel) hledá a chce nám ji zprostředkovat tak, že ji předělá v knihu\". Vždy záleží na osobnosti autora a jeho výběru z reality. Odmítá tak rovněž naturalismus, kvůli jeho těžké dokumentárnosti a demonstrativní ambici dosáhnout totálního realismu, jak tomu bylo u Zoly. Říká, že psychologie musí být skrytá v knize stejně, jako je skrytá v reálném světě pod nánosem existence.\n\nTémata jsou spojena s každodenním životem jeho doby a se zkušenostmi, které sám zažil.\nRealismus je přítomen ve výběru detailů a popisu každodenního života, v chování postav a v odrazu pitoreskního jazyka. Kromě toho lze v Maupassantově díle však najít i prvky fantaskní, a to zejména v některých dílech, kde jde ruku v ruce s šílenstvím a jeho projevy (\"Horla\", \"Hrobka\"). Dramatičnost s sebou pak přináší přítomnost hrozby (úzkost před smrtí v \"Miláčkovi\", šílenství v \"Hole\") nebo zmizení či dokonce smrt. Tento pesimistický pohled na lidi a život, stejně jako často černě viděné sociální a osobní vztahy, dovolují v některých případech mluvit o tragickém registru.\n\nNicméně, komično zde také nechybí, ať už v podobě slov, gest, karikatuře charakterů... Lze nalézt prvky výsměchu morálce a zkažené společnosti, která například přehlíží nevěru.\n\nMaupassantovo dílo obsahuje rovnovážně rozložené mezi vyprávění děje, omezený a funkční popis, a hru mezi přímou řečí, nepřímou řečí a volným vyprávěním. Je také typické užití spíše krátkých vět s expresivní interpunkcí. Odstavce jsou také kratšího rozsahu, někdy až příliš. Jazyk je spisovný ve vyprávění a dynamický v přímé řeči, kde lze nalézt i zkomolený fonetický přepis jazyka venkovanů.\n\nGuy de Maupassant je autorem šesti románů a několika desítek novel a povídek. Zejména povídky přinesly Maupassantovi velký úspěch jak pro své rozmanité náměty z normandského venkova či městského prostředí, tak především pro autorův vypravěčský talent. Pro románovou tvorbu je typické zaměření na měšťanskou a aristokratickou vrstvu. V dílech \"Silná jako smrt\" a \"Naše srdce\" jsou tentokrát hlavními postavami ženy. Hlavním tématem je milostný vztah mezi umělcem a ženou z vysokých poměrů.\n\nTéměř všechny významné okamžiky autorova života se vtiskují do jeho tvorby. V novele \"Dědictví\" vstupujeme do úřednického prostředí samotného ministerstva námořnictva, v \"Miláčkovi\" se dokonce stylizoval do hlavní postavy Georgese Duroye a své časté pobyty v lázních mohl uplatnit v románu \"Mont-Oriol\".\n\n\n\nMaupassantova tvorba je naplněna kritikou všech vrstev společnosti. Zejména té nejvyšší – titulované, proto právem bývá někdy označován za kritika mravů.\n\n\n\n"}
{"id": "209216", "url": "https://cs.wikipedia.org/wiki?curid=209216", "title": "Chmelnycká oblast", "text": "Chmelnycká oblast\n\nChmelnycká oblast ( / [Chmel’nyc’ka oblasť]; někdy též Хмельниччина / \"Chmel’nyččyna\") je jednou z 24 samosprávných oblastí Ukrajiny. Rozkládá se v západní části; její severní část spadá do historického území Volyně, většina však do regionu Podolí.\n\nNa jihu je oblast ohraničena řekou Dněstr; v oblasti pramení další významná řeka, Jižní Buh. Povrch tvoří převážně Volyňská vysočina a Podolská vysočina, na jihu členěná hlubokými kaňony Dněstru a jeho přítoků (Smotryč, Zbruč), kde se nachází také národní park \"Podilski tovtry\". Sever oblasti patří k povodí Dněpru, kam odvádí vodu řeka Sluč. Nadmořská výška se pohybuje mezi 121 a 401 m n. m.\nV době carského Ruska spadal sever území pod Volyňskou gubernii, jih pod Podolskou. Chmelnycká oblast byla ustavena 22. září 1937 jakožto Kameneckopodolská oblast; později bylo sídlo oblasti přesunuto z Kamence, historického centra Podolí, do města \"Proskuriv\", které bylo r. 1954 přejmenováno na Chmelnyckyj. Kromě \"Chmelnyckého\" a \"Kamence\" jsou většími městy železniční uzel Šepetivka a města Slavuta a Starokosťantyniv.\n\nOblast je v rámci Ukrajiny průměrně rozlehlá (20 645 km²) a osídlená (67 os./km²); žije zde přes 1 360 000 obyvatel, z nichž asi 95 % tvoří Ukrajinci.\n\nNásledující tabulka podává přehled všech měst a větších sídel městského typu (\"kurzívou\"). Tučně jsou vyznačena města oblastního významu.\n\n"}
{"id": "209226", "url": "https://cs.wikipedia.org/wiki?curid=209226", "title": "Tupolev ANT-58", "text": "Tupolev ANT-58\n\nTupolev ANT-58 byl sovětský bombardovací letoun za druhé světové války, vyrobený pouze ve dvou prototypech (ANT 58, ANT 58U). Vývoj letadla pokračoval prototypy ANT-59 a ANT-60, výsledkem byl stroj Tupolev Tu-2.\n\n"}
{"id": "209228", "url": "https://cs.wikipedia.org/wiki?curid=209228", "title": "Cetiosaurus oxoniensis", "text": "Cetiosaurus oxoniensis\n\nCetiosaurus oxoniensis („velrybí ještěr“) byl asi 14 až 16 metrů dlouhý a 11 tun vážící býložravý sauropodní dinosaurus. Jiné odhady udávají délku 16,5 metru a hmotnost 15 900 kilogramů. Žil v období střední jury, asi před 172 až 165 miliony let. Fosilie tohoto dinosaura byly objeveny v Anglii a Maroku.\n\nJediným platným druhem rodu \"Cetiosaurus\" je \"Cetiosaurus oxoniensis\" Phillips, 1871.\n\n\n\"Cetiosaurus\" byl typický představitel vývojově primitivních sauropodů. Krk cetiosaura byl, podobně jako u rodu \"Diplodocus\", neschopný vyzdvihnout hlavu nad úroveň plic, takže tento tvor spásal výlučně nízkou vegetaci. Na rozdíl od vyspělejších sauropodů ještě neměl duté obratle, do kterých zasahovaly vzdušné vaky, podobné těm, jaké mají dnešní ptáci. Jeho pozůstatky byly původně pokládané za pozůstatky velryby (odtud rodové jméno). Jde o nejstaršího historicky známého Sauropoda (jeho fosílie byly poprvé nalezeny již v 17. století, poté roku 1809 a samotný rod byl popsán roku 1842). Tento prehistorický plaz byl objeven v Anglii a zřejmě také v severní Africe. O velikosti cetiosaura svědčí i fakt, že jeho stehenní kost je vysoká jako dospělý muž (asi 1,8 metru).\n\n"}
{"id": "209231", "url": "https://cs.wikipedia.org/wiki?curid=209231", "title": "Ulángom", "text": "Ulángom\n\nUlángom (mongolsky \"Улаангом\") je hlavní město Uvského ajmagu v západním Mongolsku. Jméno města znamená „Rudý písek“. Roku 2000 měl Ulángom přibližně 26 000 obyvatel.\n\nUlángom se nachází u hory Čandman (\"Чандман\"), přibližně 40 kilometrů od jihozápadního kraje jezera Uvs núr. Město leží v nadmořské výšce okolo 940 m n. m. a je tak jedním z nejnižších míst ve Státě Mongolsko. V těsné blízkosti města se nachází letiště (kód ULO), odkud létá pravidelná linka do Ulánbátaru. S blízkou mongolsko-ruskou hranicí Ulángom spojuje silnice. Ve městě se nachází konzulát ruské Republiky Tuva. Město má silně kontinentální klima – v létě mohou teploty dosáhnout +40 °C, v zimě −45 °C. Ulángom je obýván Mongoly, především Dörvöty.\n\nVe městě se nachází muzeum Uvského ajmagu. Ve městě stojí socha Givána, místního hrdiny, který padl v roce 1948 v bojích s Číňany, a před budovou ajmační správy je bysta Jumdžágína Cedenbala, rodáka z Ulángomu, který stál v čele Mongolské lidové republiky přes 30 let. Mezi městem a letištěm se nachází znovuobnovený klášter Dečinravžálin Chijd (\"Дечинравжаалин Хийд\"), založený v roce 1757.\n\nOkolí hory Čandman bylo osídleno již v prehistorické době. V 17. století v Ulángomu sídlil dörvötský chán Galdan Bošigt, který v úseku 20 kilometrů na jihozápad od města vybudoval systém zavlažovacích kanálů a usídlil zde dvacet turkických rodin (dnešní Chotoni), aby zde pracovali jako jeho zemědělští otroci. V březnu 1930 byl v Ulángomu potlačen protest místních lámů proti komunistům. 14 lámů a 5 pastevců bylo zastřeleno.\n\n\n"}
{"id": "209232", "url": "https://cs.wikipedia.org/wiki?curid=209232", "title": "Vodní válec", "text": "Vodní válec\n\nVodní válec je druh turbulentního proudění, které vzniká u překážky ve vodním toku. Velmi nebezpečný může být válec pod jezem.\n\nÚčelem jezu je převést určitý průtok vody, ubrat jí část pohybové energie a současně zabránit podemílání jezu a podjezí. Pod jezem je prohlubeň (zvaná vana nebo vývařiště), která bývá většinou vybetonovaná nebo zavezená hrubým lomovým kamenem.\n\nZa středního a vyššího vodního stavu hlavní proud vody teče po hraně jezu, bezprostředně pod jezem pak těsně podle dna. Pokud tento proud vody narazí během dalších několika metrů na další překážku, například pomalu odtékající vodu pod jezem nebo zvedající se dno, obrátí se směrem vzhůru, dosáhne hladiny a tam se rozdělí. Část vody odtéká po proudu, ale část se horem vrací i několik metrů proti proudu řeky zpět k jezu.\n\nVálec pod jezem se může stát smrtelnou pastí – nejčastěji pro vodáky sjíždějící jez a pro osoby koupající se pod jezem nebo nacházející se v jeho blízkosti. Voda pod jezem je plná vzduchových bublin (má nižší vztlak), takže se v ní obtížně plave. Hlavní proud stékající po hraně jezu strhává topícího se pod vodu. Zpětný proud válce zase znemožňuje odplavat pryč po hladině. Kromě utonutí hrozí i podchlazení a úraz nebo dokonce smrt utlučením. Ve válci může uvíznout nejen člověk, ale i sportovní plavidlo, které se zpravidla proudem vody z jezu převrátí. Jsou známé i případy, kdy ve válci uvízl raft, nepřevrátil se, ale posádka přesto nebyla schopná pádlováním překonat zpětný proud.\n\nCharakter proudění vody silně závisí nejen na tvaru překážky (spádové desky jezu), tvaru podjezí a výši hladiny pod překážkou, ale také na vodním stavu. Na řadě českých jezů za malé vody přes hranu neteče žádná nebo téměř žádná voda, a válec se tak nemůže vytvořit. Za střední vody se již válec vytvořit může, ale obvykle nemá ani zdaleka takovou sílu, aby ohrozil člověka. Řada vyhlášených nebezpečných jezů, vyzdobených pomníčky utonulých vodáků, proto je za středního vodního stavu sjízdná téměř bez jakéhokoli rizika. Nezbytná je pouze prohlídka jezu před sjížděním a schopnost správně odhadnout sílu proudění, obojí však může být problém u začínajících vodáků. Za vysokého vodního stavu bývají tyto jezy nesjízdné a nebezpečné a to i při malém rozdílu hladin nad a pod jezem. V případě extrémních povodní se mohou hladiny dokonce vyrovnat a válec pod jezem nevznikne.\n\nNemá smysl, aby pro tonoucího skočila do vývařiště další osoba, neboť by tonoucímu nepomohla a jen ohrozila sama sebe. Obvykle je záchrana z válce vedena ze břehu pomocí házečky, přivázaného záchranného kruhu nebo lana. Před hozením je nezbytné navázat s tonoucím vizuální kontakt. Pomoc může být poskytnuta z jiné lodi z prostoru pod jezem. V obou případech hrozí pád nebo vtažení zachránce do válce a proto by měl být vždy jištěn.\n\nPomoci může i shora poslaná přivázaná prázdná nafukovací loď. Je-li tonoucí blízko břehu, lze mu podat pádlo, delší tyč, žebřík a podobně.\n\nPři vytahování tonoucího s pomocí zachránce bývá tažení ke břehu snazší než směrem po proudu, neboť není třeba bojovat se silou válce. Na druhou stranu je třeba předejít tomu, aby tonoucí byl vtažen pod přepadávající vodu, což může způsobit jeho opětovné tonutí a následné puštění házečky.\n\nJe možné, že vodní válec tonoucího po nějaké době „pustí“ – pro tento případ je vhodné, aby zachránci vytvořili v řece pod jezem rojnici a tak mohli tonoucího zachytit a co nejdříve začít s oživováním.\n\nPokud tonoucí nemůže spoléhat na pomoc jiné osoby, musí se pokusit o záchranu vlastními silami.\n\nV případě silných válců se nedoporučuje plavat po hladině směrem od jezu a pokoušet se překonat sílu zpětného proudu.\n\nDoporučuje se plavat válcem napříč (zhruba v polovině vzdálenosti mezi přepadem jezu a koncem vývaru) směrem k některému břehu, kde válec obvykle nemá takovou sílu, a také případná záchrana ze břehu je blíže. Případně najít slabé místo válce (válec může cyklicky „pulsovat“ – měnit tvar).\n\nSpornou možností je pokus podplavat válec podle dna (někdy je možné si pomoci odrazem nohama od konstrukce jezu). Pravděpodobnost úspěchu je silně závislá na konkrétní situaci, stavu vody, jezu a podjezí. Velkým rizikem tohoto způsobu záchrany je možnost dezorientace, úrazu nebo zachycení o předmět pod vodou (kámen, traverza a podobně). Nepříjemná je i nutnost opustit ve válci uvězněné plavidlo. Vodák si tak v případě neúspěchu velmi komplikuje jiné možnosti záchrany.\n\nNení vhodné zbavovat se ve válci plovací vesty. Vesta chrání před utlučením a do jisté míry před prochladnutím. Pokud tonoucí upadne do bezvědomí, často se stane, že jej jez po nějaké době „pustí“; pokud má nasazenou vestu, je mnohem pravděpodobnější, že bude včas nalezen a zachráněn.\n\nVodní válce ovšem mohou být vytvořeny člověkem zcela cíleně, například při stavbě umělých závodních tratí pro účely závodů ve sportovní disciplině kanoistika na divoké vodě (olympijský sport).\n\n\n"}
{"id": "209246", "url": "https://cs.wikipedia.org/wiki?curid=209246", "title": "Pivovar Polička", "text": "Pivovar Polička\n\nMěšťanský Pivovar v Poličce je měšťanský pivovar ve stejnojmenném městě Polička. Budova pivovaru byla postavena v roce 1865, v roce 1948 byla znárodněna. V roce 1994 po restituci a navrácení potomkům původních majitelů vznikl z provozu Pivovar Polička \"Měšťanský pivovar v Poličce, a.s.\"\n\n\nVeškeré pivní tácky Měšťanského pivovaru Polička\n\n"}
{"id": "209277", "url": "https://cs.wikipedia.org/wiki?curid=209277", "title": "Buď a Nebe", "text": "Buď a Nebe\n\nBuď a Nebe je druhé album hudební skupiny UDG, které vyšlo 19. března 2007. Natáčelo se v průběhu ledna a února ve studiu Sono a producentem se stejně jako v případě první desky Ztraceni v inspiracích stal Milan Cimfe. Prvním singlem je skladba \"Předměstí\". V titulní skladbě \"Buď a nebe\" si s kapelou zazpívala tehdejší přítelkyně baskytaristy Pavla Vrzáka Iva Frühlingová. Na skladbě \"Cowboy hip hop\" se podíleli hned dva další hosté – Jan Homola ze spřátelených Wohnoutů a zástupce české taneční scény, MC NuC ze skupiny Skyline. Ve skladbě \"Chimér a Kiss\" je hlavním motivem kvílivé kytarové sólo a druhá sloka je nazpívána pozpátku. Všechny texty jsou dílem Tomáše \"Jugiho\" Staňka kromě poslední písně. Tou je akustická, francouzsky nazpívaná skladba \"La Fin\", k níž hudbu napsal a text složil kytarista Guillaume Kondracki. UDG ve své muzice mísí ostré kytarové riffy se silnými popovými melodiemi, ale pozorný posluchač tu najde i prvky ska či hip hopu. Velký důraz kapela klade na poetické texty plné slovních hříček, v nichž si každý může nacházet svůj vlastní smysl. Album bylo pokřtěno hned dvakrát, a to 10. a 11. dubna v pražském klubu Futurum za účasti všech hostů desky – Ivy Frühlingové, Honzy Homoly a MC NuC ze Skyline.\n\n\nInformace o CD, ukázky\n"}
{"id": "209278", "url": "https://cs.wikipedia.org/wiki?curid=209278", "title": "František Listopad", "text": "František Listopad\n\nFrantišek Listopad, rodným jménem Jiří Synek, v Portugalsku známý jako Jorge Listopad (26. listopadu 1921 Praha – 1. října 2017 Lisabon, Portugalsko) byl český a portugalský spisovatel, básník, esejista, kritik, překladatel, novinář, divadelní a televizní scenárista a režisér.\n\nFrantišek Listopad byl vnuk nakladatele Adolfa Synka, starší bratr filmové scenáristky a dramaturgyně Aleny Munkové.\n\nPublikoval od roku 1938. Po roce 1941 se podílel na domácím odboji. Po válce spoluzakládal deník \"Mladá fronta\", v němž řídil kulturní rubriku. Byl součástí uskupení tzv. dynamoanarchistů. V téže době studoval na FF UK estetiku a literární vědu. Po únoru 1948 se nevrátil z Francie. V roce 1959 se přestěhoval do Portugalska, kde žil a pracoval až do smrti. Byl mimo jiné ředitelem Národního divadla v Lisabonu. V Portugalsku též spoluzaložil vysokou filmovou a divadelní školu.\n\n\n\n\n\n\n\n\n"}
{"id": "209280", "url": "https://cs.wikipedia.org/wiki?curid=209280", "title": "Warsow", "text": "Warsow\n\nWar§ow (Warsow, zkráceně W§W či WSW) je multiplatformní multiplayerová střílečka z pohledu první osoby. Hra byla poprvé vydána 8. června 2005. Na vývoji se podílí skupina nezávislých vývojářů a umělců, testována je početnou komunitou. Koncept hry je založen na e-povídce \"Chasseur de bots\" od Fabrice Demugera. Hlavním vlivem je cyberpunk, čehož hra dosahuje vzhledem kresleného filmu společně s cel-shadingem.\n\nZdrojový kód hry je volně dostupný pod GNU GPL licencí. Je postaven na jádru Qfusion, což je pokročilá úprava jádra Quake II od id Software, který byl pod GPL uvolněn v roce 2001.\n\nI když je War§ow stále ve stádiu betaverze, již je považován za soutěžní hru některých velkých online soutěží, například Cyberathlete Amateur League, Electronic Sports League a ClanBase. Existují i menší ligy a poháry, například evropská \"Bamboocha\".\n\nWarsow se velmi soustředí na trickjumpy. K tomu využívá mnoho technik a bugů v jádru Quake, například strafe-jumping, double jumping nebo rocket jumping. Navíc přidává úskoky a skoky o zeď známé ze série Unreal. Tyto techniky se velkou mírou podílí na hře samotné. Hráči se pohybují velmi rychle, rychleji dokážou sbírat lékárničky, zbraně a jiná vylepšení. Hra se dá hrát i bez těchto schopností, ale je ve velké nevýhodě oproti hráčům, kteří herní fyzice rozumí.\n\nWarsow má unikátní systém vylepšování zbraní. Ke každé zbrani při jejím sebrání dostanete běžnou munici. Krabice s náboji rozmístěné po mapě dodají zbraním silnější munici kterou střílíte dokud vám nedojde. Poté střílíte opět běžným střelivem. Silnější munice způsobuje větší poškození, občas i mění chování zbraně.\n\n"}
{"id": "209281", "url": "https://cs.wikipedia.org/wiki?curid=209281", "title": "SDS-PAGE", "text": "SDS-PAGE\n\nSDS-PAGE (Někdy SDS-PAAGE) elektroforéza v polyakrylamidovém gelu v přítomnosti dodecylsíranu sodného (SDS) je biochemická metoda využívaná k separaci proteinů na základě jejich elektroforetické pohyblivosti, která závisí především na délce polypeptidového řetězce a molekulární hmotnosti, ale také na stupni rozbalení (denaturaci) proteinu, posttranslační modifikaci a dalších faktorech. SDS-PAGE se v některých případech používá i k rozdělování velmi malých molekul nukleových kyselin.\n\nVzorky proteinů pro analýzu SDS-PAGE mohou pocházet z řady zdrojů. V případě řady bakteriálních buněk nebo tkáňových kultur je pro přípravu často dostatečné pouhé povaření ve vzorkovém pufru, buňky se silnou buněčnou stěnou (kvasinky, rostlinné buňky) musí být nejdřív rozrušeny, enzymaticky nebo mechanicky (například sonikací).\n\nPro analýzu proteinů metodou SDS-PAGE musí být vzorek denaturován působením SDS a zahřátím. Denaturační podmínky mohou být buď neredukující, při kterých zůstávají zachovány disulfidické můstky, nebo častěji v přítomnosti redukujícího činidla (beta-merkaptoethanol nebo dithiotreitol), které dále přispívají k denaturaci proteinů.\n\nDruhá hlavní funkce SDS ve vzorkovém pufru je obalení proteinu, které je přímo úměrné molekulární hmotnosti proteinu a tak zajišťuje záporný náboj všech proteinů, jejichž náboj může být v přirozených podmínkách různý, v závislosti na jejich izolelektrickém bodu a okolním pH.\n\nVzorkový pufr pro SDS-PAGE většinou obsahuje:\n\nDělení proteinů probíhá v gelu tvořeném polyakrylamidem (-CHCHCONH-), který je sesíťován N,N'-methylenbisakrylamidem. Koncentrace polyakrylamidu v běžně používaných gelech je 5-50 %, gely s vyšší hustotou se používají pro rozdělování menších proteinů, pro analýzu proteinů o různé velikosti najednou se využívají gely s gradientem koncentrace akrylamidu. Kromě rozdělovacího gelu se připravuje i zaostřovací gel o nižší koncentraci polyakrylamidu a nižším pH, ve kterém dochází k zaostřování vzorku (viz další kapitola).\n\nPolymerace akrylamidu je katalyzována přítomností peroxodisíranu amonného, který dodává volné radikály, a sloučeniny TEMEDu (N,N,N',N'-tetramethylethylendiamin), který polymerizační reakci stabilizuje.\n\nSložky pro přípravu polyakrylamidového gelu:\n\nSDS-PAGE využívá diskontinuální systém pufrů, ve kterém se liší pufry pro přípravu gelu a pufr sloužící jako elektrolyt. Nejrozšířenější je Laemmliho (Tris-glycinový) systém pufrů, ve kterém jsou použity dva pufry o různém pH pro přípravu zaostřovacího a rozdělovacího gelu a jeden pufr tvořící elektrolyt.\n\nV zaostřovacím gelu dochází ke koncentraci vzorku do úzkého proužku, což umožňuje nanést větší objem analyzovaného materiálu a zvýšit rozlišovací schopnost metody. Zaostření probíhá na principu izotachoforézy, při které dochází k zužování zóny mezi nejrychleji a nejpomaleji se pohybujícím se iontem. V zaostřovacím gelu o pH kolem 6,8 nenese glycin náboj, protože většina molekul je v podobě zwitteriontů. Glycin se proto v zaostřovacím gelu pohybuje nejpomaleji a tvoří terminující ion. Nejrychleji se pohybujícím iontem jsou chloridové anionty. Proteiny se pohybují pomaleji než chloridové ionty, ale rychleji než glycin, a dochází k jejich zakoncentrování\n\nKdyž zóna obsahující proteiny dosáhne rozdělovacího gelu o pH kolem 8, glycin v elektrolytu získá záporný náboj, čímž přestane tvořit terminující ion a proteiny se začnou dělit podle své elektroforetické mobility.\n\nKromě Laemmliho systému pufrů se často využívá také tris-tricinový systém, ve kterém slouží jako terminující ion tricin. Tento systém se využívá především pro analýzu menších proteinů.\n\nDenaturované proteiny jsou laboratorní injekční stříkačkou – pipetou vnesené do jamek polyakrylamidového gelu, které jsou vyplněné vhodným pufrem. Následně je do gelu vpuštěn elektrický proud, díky kterému proteiny záporně nabité pomocí dodecylsíranu sodného migrují skrz gel směrem k anodě. Na základě své velikosti se každý protein pohybuje skrz gel s rozdílnou rychlostí; menší proteiny pronikají póry v gelu snadněji než větší, které se střetávají s větším odporem. Po nějakém čase (obvykle několika hodinách, doba probíhání elektroforézy závisí na velikosti proudu, který gelem prochází) jsou proteiny na základě své molekulové hmotnosti rozdělené. Menší proteiny postoupí dále než větší, které jsou blíže počátku, kam byly proteiny aplikovány. \n\nPo rozdělení proteinů podle velikosti je možno analyzovat výsledek několika způsoby:\n\n\n"}
{"id": "209282", "url": "https://cs.wikipedia.org/wiki?curid=209282", "title": "Geise", "text": "Geise\n\nGeise (píše se také \"geis, geas, pl. geasa\", výslovnost: sg. „geiš“, pl. „geiša“) je zvláštní druh závazku, který bývá zmiňován v irských mýtech – na jeho porušení často stojí zápletka příběhu. Geise přikazuje, nebo naopak zapovídá něco učinit. Jeho porušení přináší velké neštěstí, často dokonce smrt.\n\n\n\n\n\n"}
{"id": "209285", "url": "https://cs.wikipedia.org/wiki?curid=209285", "title": "Alberto Contador", "text": "Alberto Contador\n\nAlberto Contador Velasco (* 6. prosince 1982) je španělský bývalý profesionální cyklista jezdící za stáj Trek-Segafredo a dříve Astana a Team Tinkoff-Saxo. V letech 2007, 2009 vyhrál etapový závod Tour de France, v letech 2008, 2012 a 2014 zvítězil na Vueltě,v roce 2008 a 2015 vyhrál Giro d'Italia. Stal se pátým cyklistou, který dokázal vyhrát všechny tři nejprestižnější etapové závody.\n\nNa kole začal závodně jezdit v relativně vysokém věku 14 let. Mezi profesionální cyklisty vstoupil v roce 2000 v týmu ONCE-Eroski a v roce 2003 se dočkal i svého prvního úspěchu, když vyhrál 8. etapu závodu Kolem Polska a byl celkově čtvrtý v závodu Kolem Kastilie a Leónu.\n\nV roce 2004 našel místo v týmu Liberty Seguros a dokázal skončit na celkově 5. místě v závodě Katalánský týden a získat trikot pro nejlepšího vrchaře v závodu Kolem Aragonu. Rok mu přinesl i velmi vážné zdravotní problémy. V průběhu úvodní etapy Kolem Asturie ho postihlo rozsáhlé krvácení do mozku. Musel podstoupit náročnou operaci, při níž byla ohrožena nejen jeho kariéra, ale i život. Dokázal se ale vrátit a v následujícím roce se znovu postavil na start závodu Katalánský týden. Tentokrát celý závod vyhrál a navíc si odnesl i trofej pro nejaktivnějšího cyklistu a jedno etapové vítězství. Poprvé startoval v Tour de France a skončil na 31. místě, zároveň byl třetí v klasifikaci mladých cyklistů.\n\nV roce 2006 se jeho tým přejmenoval na Astana-Würth. Mezi jeho další úspěchy přiřadil své celkově druhé místo v etapovém závodě Kolem Romandie a etapové vítězství v závodě Kolem Švýcarska. Od května toho roku se ale nad stájí stahovala mračna po dopingovém skandálu sportovního ředitele Manola Saize a lékaře Fuentese. On sám byl sice 26. července 2006 od obvinění očištěn, ale když se později tým rozpadl, neměl až do poloviny ledna 2007 smlouvu.\n\nAž poté se dohodl se stájí Discovery Channel Pro Cycling Team a návrat mezi profesionály oslavil vítězstvím v Paříž – Nice a závodu Kolem Kastilie a Leonu. Dařilo se mu i v etapovém závodě Dauphiné Libéré, kde obsadil konečné šesté místo.\n\nDo Tour de France byl stájí vyslán jako dvojka (jedničkou měl být Američan Levi Leipheimer). Od úvodního prologu ale byl rychlejší, v Alpách po osmé etapě se dostal do první desítky a po dni volna dojel čtvrtý do Brianconu a posunul se na šesté místo. Ve 14. etapě do Plateau-de-Beille unikl s lídrem závodu Rasmussenem 5,5 kilometru před cílem, v závěru Dána přespurtoval a zaznamenal první etapové vítězství na Tour v kariéře. V průběžném pořadí se dostal na druhé místo a vedl pořadí mladých cyklistů. V poslední horské etapě do Col d'Aubisque měla stáj Discovery v závěru ve vedoucí skupině čtyř jezdců dva jezdce, Contadora a Leipheimera (s nimi tam byli ve žlutém trikotu Rasmussen a Australan Cadel Evans), ale přesto nedokázali Rasmussena porazit, Contador dojel do cíle třetí. V noci ale stáj Rabobank Rasmussena propustila kvůli lživému uvádění místa pobytu při tréninku před Tour. V cíli další, 17. etapy převzal žlutý trikot. V předposlední etapě, kterou byla časovka do Angouleme, na něho ostře zaútočili Cadel Evans a Levi Leipheimer, ale vedení udržel a o den později, 29. července 2007, se stal celkovým vítězem Tour de France.\n\nVzhledem k dopingovým skandálům stáje Astana v roce 2007 nepozval organizátor Tour de France, Amaury Sport Organisation, stáj Astana k účasti na Tour de France 2008, ačkoliv před začátkem sezony 2008 došlo ke změně vedení a velké části jezdců tohoto týmu. Alberto Contador tak nemohl obhajovat své vítězství z minulého roku a celkovým vítězem Tour de France se v tomto roce stal španělský cyklista Carlos Sastre.\n\nDo Tour de France 2009 vstupoval Alberto Contador jako hlavní favorit na vítězství, ale jeho situaci komplikoval fakt, že jedním z jeho spolujezdců v týmu Astana byl sedminásobný vítěz Tour Lance Armstrong, který se k profesionální cyklistice vrátil po více než tříleté pauze a který měl rovněž vysoké ambice. Stáj Astana tak v tomto roce vstupovala do Tour de France se dvěma lídry s tím, že absolutní jednička týmu se určí až v průběhu horských etap. Alberto Contador však v horách prokázal, že je aktuálně nejlepším cyklistou na světě pro tento druh závodu, a 26. července se tak mohl na pařížské Avenue des Champs-Élysées radovat ze svého již druhého vítězství v tomto nejprestižnějším etapovém cyklistickém závodě.\n\nV roce 2010 se stal Contador těsně vítězem Tour de France před druhým Andy Schleckem. Zvítězil tak v Tour de France již potřetí. Jeho vítězství však bylo závažně zpochybněno poté, co vyšlo najevo podezření z dopingu. Ve vzorcích jeho moči bylo nalezeno stopové množství anabolika clenbuterolu, látky, kterou sportovci za žádných okolností nesmějí používat a na začátku roku 2012 byl potrestán a o vítězství přišel. \nV roce 2011 měl Alberto Contador obhajovat vítězství z minulého ročníku Tour de France ,ale moc se mu za tým Saxo Bank Sungard nedařilo. Ve 4.etapě dojel na 2.místě a to bylo jeho nejlepší umístění na letošnm ročníku. V 19.etapě skončil na 3.místě a ve 20. etapě znovu na 3.místě. Celkově si tento Španěl dojel pro 5. místo. V kategorii, v které měl být nejlepší, tedy v hodnocení vrchařů, skončil šestý, v bodovací soutěži desátý a jeho tým Saxo Bank Sungard v hodnocení týmů získal 8. místo. Contador byl ale nakonec diskvalifikován a jeho jméno bylo z výsledků vymazáno.\n\nNa Tour de France Alberto nemohl soutěžit z důvodu dopingového nálezu z roku 2010.\n\nV roce 2010 měl Contador na Tour de France pozitivní test na užití anabolik, které jsou na seznamu zakázaných látek. Contador tvrdí, že se do jeho těla dostala zkaženým masem, což je možné, ale vysoce nepravděpodobné. Kauza se táhla velmi dlouhou dobu, ale Contador byl nakonec potrestán zákazem startů na dva roky, který byl uplatněn zpětně a Contador tak přišel o vítězství na Tour de France 2010 i na Giru 2011, Španěl se může do pelotonu vrátit v červenci 2012 po Tour de France.\n\n\n"}
{"id": "209287", "url": "https://cs.wikipedia.org/wiki?curid=209287", "title": "Tuhost", "text": "Tuhost\n\nTuhost pružiny či obecně tuhost tělesa je fyzikální veličina, charakteristická pro každé pružné těleso, udávající míru změny jeho délky (či jiného daného charakteristického rozměru ve směru působící síly) vzhledem k velikosti působící vnější síly při pružné deformaci. Na rozdíl od modulu pružnosti se týká celého tělesa, nikoliv jen materiálu, jímž je tvořeno.\n\nPřevrácená hodnota tuhosti se nazývá poddajnost.\n\n\nTuhost pružiny je definována vztahem \nkde formula_2 je velikost síly působící na pružinu (těleso) a formula_3 je rozdíl délek (charakteristického rozměru) před deformací (stlačením či roztažením) a po deformaci.\n\n1) Statickou metodou \n2) Dynamickou metodou \n\n\nTato veličina se využívá pro výpočet potenciální energie pružnosti:\n\n\n"}
{"id": "209290", "url": "https://cs.wikipedia.org/wiki?curid=209290", "title": "Prefektura Šiga", "text": "Prefektura Šiga\n\nPrefektura Šiga (: 滋賀県, \"Šiga-ken\") je jednou ze 47 prefektur Japonska. Nachází se v regionu Kansai na ostrově Honšú. Hlavním městem je Ócu.\n\nPrefektura má rozlohu 4 017,36 km² a k 1. říjnu 2005 měla 1 380 343 obyvatel.\n\nNa území prefektury Šiga se až do reforem Meidži rozkládala provincie Ómi.\n\nPrefektura Šiga sousedí na severu s prefekturou Fukui, na východě s prefekturou Gifu, na jihovýchodě s prefekturou Mie a na západě s prefekturou Kjóto.\n\nUprostřed prefektury se rozkládá největší japonské jezero Biwa (琵琶湖 Biwako), zabírá celou jednu šestinu celkové rozlohy prefektury.\n\nV prefektuře Šiga leží 13 velkých měst (市, ši):\n"}
{"id": "209291", "url": "https://cs.wikipedia.org/wiki?curid=209291", "title": "Alex Salmond", "text": "Alex Salmond\n\nAlexander Elliot Anderson Salmond, známý jako Alex Salmond, (* 31. prosince 1954 Linlithgow) je skotský politik a bývalý předseda Skotské Národní strany.\n\nVystudoval ekonomii a historii na Linlithgow Academy a University of St. Andrews. V letech 1987-2010 byl poslancem Dolní sněmovny. Předsedou své strany byl poprvé v letech 1990 až 2000. Opět jím byl zvolen v roce 2004. V roce 2007 pod jeho vedením zvítězila SNP ve volbách do Skotského parlamentu.\n"}
{"id": "209297", "url": "https://cs.wikipedia.org/wiki?curid=209297", "title": "Bohumil Němeček", "text": "Bohumil Němeček\n\nJméno a příjmení Bohumil Němeček se může vztahovat k následujícím osobnostem:\n\n"}
{"id": "209302", "url": "https://cs.wikipedia.org/wiki?curid=209302", "title": "Země žen", "text": "Země žen\n\nZemě žen je kniha Vladimíra Párala z roku 1987.\n\nDěj knihy se odehrává v budoucnosti, kdy světu vládnou ženy a muži jsou vězněni a vykonávají pouze manuální práce. K tomu stavu svět dospěl údajně díky pohrůžce ze strany mimozemské civilizace, ale v textu knihy je naznačováno, že tato verze není vůbec jistá.\n\nKniha popisuje, jak k takové situaci vůbec došlo, a zejména chování jednotlivých hlavních postav v rámci takto zbudovaného totalitního režimu. Nejhůře v knize Páral hodnotí militantní feministky a především pak některé muže, kteří svou podlézavostí dělají stav, který téměř všichni chápou jako nutný, ještě daleko méně snesitelným.\n\nZávěr knihy je laděn víceméně optimisticky a vyznívá tak, že již přišel čas na změny, jejichž potřebu si musí lidstvo uvědomit samo a ne až díky zásahu mimozemské civilizace.\n"}
{"id": "209305", "url": "https://cs.wikipedia.org/wiki?curid=209305", "title": "Němeček", "text": "Němeček\n\nNěmeček, v ženské podobě Němečková, je české příjmení:\n\n\n\n"}
{"id": "209308", "url": "https://cs.wikipedia.org/wiki?curid=209308", "title": "Abdul Sabúr Faríd Kúhestání", "text": "Abdul Sabúr Faríd Kúhestání\n\nAbdul Sabúr Faríd Kúhestání (1952 – 3. května 2007 Kábul) byl afghánským konzervativním politikem. Od 6. července do 15. srpna 1992 zastával úřad afghánského premiéra. Byl prvním premiérem Islámského státu Afghánistán, který nahradil prosovětskou Afghánskou demokratickou republiku.\n\nKúhestání byl premiérem v době chaotické občanské války, která vzplála v zemi mezi různými bojovými skupinami po odchodu sovětských jednotek. Byl členem radikální islamistické strany \"Hezb-e Islámí\" vedené Gulbuddínem Hekmatjárem, stojící ve svých protizápadních postojích proti vládě prezidenta Hamída Karzáího. Předpokládá se, že \"Hezb-e Islámí\" spolupracuje s teroristickou organizací al-Káida.\n\nPoslední léta byl členem senátu afghánského parlamentu za provincii Kápísá ležící na severovýchodě země. 3. května 2007 byl zastřelen neznámým atentátníkem před svým domem v Kábulu, když odcházel na modlitbu do mešity. Motivy činu nejsou známy.\n\n"}
{"id": "209309", "url": "https://cs.wikipedia.org/wiki?curid=209309", "title": "V erbu lvice", "text": "V erbu lvice\n\nV erbu lvice je český historický snímek natočený podle stejnojmenného románu Aleny Vrbové z roku 1994 režiséra Ludvíka Ráži s Milenou Steinmasslovou v hlavní roli.\n\nDěj filmu tvoří příběh paní Zdislavy z Lemberka, o níž vypovídají legendy jako o hluboce věřící ženě s léčitelským darem, která se plně obětovala službě nemocným a trpícím bližním. Tvůrci filmu se soustřeďují na posledních sedm let hrdinčina života. Zdislava, která podle historických pramenů žila jen krátce (pravděpodobně v letech 1220–1252), však zanechala v srdcích a v paměti lidí nesmazatelnou stopu, než kdyby byla jen skvělou matkou a laskavou hradní paní svých poddaných. Její osobnost tvůrci představují jako oduševnělou a milující ženu.\n"}
{"id": "209310", "url": "https://cs.wikipedia.org/wiki?curid=209310", "title": "Tencent QQ", "text": "Tencent QQ\n\nTencent QQ (často zkracováno pouze na QQ) je program pro instant messaging, nejvíce používaný v Asii. Celosvětově se jedná o jeden z nejoblíbenějších služeb instant messanging s více než 800 miliony uživatelů v roce 2016. Program je vyvíjen firmou Tencent, a jeho uživatelská základna většinově migrovala na novější aplikaci WeChat.\n\nPůvodní jméno sítě bylo OICQ (\"Open ICQ\" nebo \"Oh, I Seek You\"). Protože ale název porušoval obchodní známku programu ICQ a také proto, že ani program ani protokol nejsou „open“, přejmenoval se na QQ.\n\nQQ může symbolizovat dvě plačící oči, pro něž je tato dvojice písmen používána v japonských emotikonách. Dalším možným důvodem vzniku bylo, že písmena QQ v mandarínské čínštině znějí podobně jako mandarínský výraz pro tučňáka, který byl původně ve znaku.\n\nQQ má odhadem na 160 miliónů uživatelů v Číně. Rekordu v počtu současně přihlášených uživatelů bylo dosaženo 5. března 2005, kdy bylo na hlavním čínském serveru najednou přihlášeno 9 miliónů uživatelů.\n\nPoužívání mimo Čínu je velmi omezené, jedinou výjimku tvoří Jihoafrická republika, kde je QQ používáno poslední dva až tři roky a \ndokonce inspirovalo místní hudební skupinu The Finkelsteins k napsání písně „QQ Me“. Dále je QQ používáno lidmi, jež z nějakého důvodu chtějí komunikovat s lidmi žíjicími v Číně. Příkladem mohou být zahraniční studenti, kteří se učí čínštinu.\n\nV roce 2006, poté co došlo k zemětřesení poblíž Hengchunu a byly poškozeny podmořské kabely, došlo k dalšímu upevnění pozice tohoto instant messagingu v Číně.\n\nQQ bylo vyvíjeno od února roku 1999 firmou Tencent Inc. Jako historicky první instant messangin obsahoval nejen samotný chatovací program, ale i chatovací místnosti, hry, avatary, seznamku a další. Většina z těchto služeb byla zdarma, což byl společně s jednoduchým používáním také jeden z důvodů, proč se QQ stalo během krátkého času nejpopulárnější im službou v Číně.\n\nAktuální verze klienta se jmenuje QQ2007. Tencent uvolňuje nové verze pravidelně při různých významných příležitostech, jako jsou čínský nový rok nebo Olympijské hry.\n\nOficiální QQ klient běží pouze pod operačním systémem Microsoft Windows, uživatelé Linuxu mohou využívat například klienta Pidgin s pluginem QQ, také pro Mac OS X existují klienti. Webové rozhraní, které je založeno na AJAXU, se v současné době nachází v beta verzi.\n\nJako odpověď na soutěžení s Windows Live Messangerem, Tencent vydal Tencent Messenger, který je zaměřen především na bussines sféru. Tato verze nabízí rozšíření služeb, které jsou nabízeny pro prémiové členy normálního QQ klienta, ale pro ty je použití pouze v omezené podobě.\n\nQQ dovoluje registraci. V roce 2002 ale, díky přeplněnosti a z toho plynoucím problémům, jako například nutnosti několikanásobného opakování registrace, byla registrace zpoplatněna. Znovuotevření volné registrace proběhlo v roce 2003, a to zejména díky tlaku ostatních instant messangerů. V současné době je tedy registrace zdarma, ale za poplatek 10 jüanů je možno zakoupit tzv. prémiové členství, které původní služby rozšiřuje například o klienta pro mobilní zařízení, stahování vyzváněcích tónů nebo možnost přijímání a odesílání SMS.\n\nQQ čelí vlně kritiky a polemiky\n\nV srpnu 2004 začalo být v hrách v QQ filtrováno několik klíčových slov.\n\nJako ostatně většina im klientů, i QQ kopíruje některé z rysů svých konkurentů. Vzhled původního QQ klienta kopíroval vzhled ICQ, ale nyní v důsledku vývoje připomíná vzhledově víc uživatelské rozhraní Windows Live Messanger. Uživatelské rozhraní využívá Luna theme, což je uživatelské rozhraní operačního systému Windows XP. Navíc je QQ známo kopírováním celých zdrojových kódů a textů z konkurenčních klientů. Například jedna verze obsahuje text licence Skype EULA, údajně ale pouze jako aprílový žert.\n\nQ mince je virtuální měna používána k „zakoupení“ některých služeb jako avatary nebo blog. QQ mince je možno směnit za reálné peníze nebo ze používání jedné z mobilních služeb. Díky popularitě QQ je nyní možno používat Q mince nejen k nákupům služeb pro samotné QQ, ale i na mnoha jiných místech, jako je například e-shopy nebo herní centra k nákupům především drobnějších předmětů. Díky tomu také dochází k obavám, aby nedošlo k nahrazení reálné měny při platbách a tím ke zvýšení inflace. Čínská lidová banka, hlavní čínský bankovní úřad, už pohrozil prošetřením celé kauzy, neboť lidé začínají za tyto mince nakupovat už i reálné zboží. Tencent tvrdí, že Q mince je pouze druh komoditního zboží, a že se v žádném případě nejedná o měnu.\n\nDíky reverznímu inženýrství se podařilo rozlousknout QQ protokol a implementovat jej do různých klientů, již jsou často na rozdíl od originálního multiplatformní, zdarma a bez reklam. Implementace protokolu však není dokonalá, tudíž veškerá funkcionalita není vždy plně podporována.\n\n"}
{"id": "209313", "url": "https://cs.wikipedia.org/wiki?curid=209313", "title": "Polikarpov I-180", "text": "Polikarpov I-180\n\nPolikarpov I-180 byl sovětský jednomotorový stíhací letoun, který byl produkován pouze v omezeném množství.\n\nJeho historie sahá do roku 1937, kdy se sovětský konstruktér Nikolaj Nikolajevič Polikarpov snažil vylepšovat a modernizovat předchozí poměrně úspěšný typ I-16. První prototyp Polikarpov I-180-1 měl zabudovaný dvouhvězdicový motor konstruktéra Tumanského typu M-87A s výkonem 698 kW. Vyzbrojen byl čtyřmi kulomety ŠKAS ráže 7,62 mm s možností zavěšení pum od 40 do 200 kg. První a také poslední let byl proveden 15. prosince 1938 se zalétávacím pilotem N. N. Polikarpova, Valerijem Pavlovičem Čkalovem. Při přistávacím manévru a teplotě -24 C došlo při snížení otáček k přechlazení motoru, první prototyp se zřítil a pilot zahynul.\n\nDruhý prototyp I-180-2 s technologicky modernějším motorem M-87B o stejném výkonu, poprvé vzlétl na jaře 1939. Již v květnu při pokusu o maximální dostup se zkušebním pilotem Tomasem Suzim došlo k další tragické havárii. Z výšky 10 000 m se střemhlavým letem s motorem na plný výkon zabořil do země.\n\nTřetí prototyp I-180-3 měl již celokovové křídlo s plátěným potahem pouze křidélek a kormidel. Motor M-88R s reduktorem dával výkon 735 kW. Výzbroj tvořily dva kulomety ŠKAS a dva UBS ráže 12,7 mm. První let provedl pilot J. G. Uljachin 25. února 1939. Během státních zkoušek i tento prototyp havaroval, pilot Prošakov se však zachránil na padáku. Přesto byl přijat do sériové výroby, která dala do 1. května 1940 desetikusovou ověřovací sérii. Poté byla výroba zrušena pro nedostatek duralu a přednost dostaly konstrukce stíhacích letounů z nedeficitních materiálů.\nÚdaje platí pro I-180-3.\n\n\n"}
{"id": "209314", "url": "https://cs.wikipedia.org/wiki?curid=209314", "title": "Drátenická jeskyně", "text": "Drátenická jeskyně\n\nDrátenická jeskyně se nachází ve střední části CHKO Moravský kras v údolí Křtinského potoka asi 1 km od Křtin. V letech 1921 – 1944 zde probíhala těžba fosfátové hlíny, při které došlo k poničení jeskyně. V průběhu druhé světové války byla také upravena pro vojenské účely. V jeskyni také byly nalezeny stopy po lovcích sobů. Dnes jeskyni využívá Armáda České republiky pro vlastní účely.\n\nJeskyně má dvě části: Starou jeskyni a Novou Drátenickou jeskyni. Nová jeskyně byla objevena až za války a prozkoumána byla až po ní. Byly zde nalezeny dvě propasti, podzemní část Křtinského potoka a tzv. Svantovítův chrám.\n\n"}
{"id": "209318", "url": "https://cs.wikipedia.org/wiki?curid=209318", "title": "Zdeněk Němeček", "text": "Zdeněk Němeček\n\nZdeněk Němeček je jméno více osobností:\n\n"}
{"id": "209321", "url": "https://cs.wikipedia.org/wiki?curid=209321", "title": "Václav Němeček (rozcestník)", "text": "Václav Němeček (rozcestník)\n\nJméno a příjmení Václav Němeček se může vztahovat k následujícím osobnostem:\n\n"}
{"id": "209322", "url": "https://cs.wikipedia.org/wiki?curid=209322", "title": "Lesní úvraťová železnice Tanečník–Beskyd", "text": "Lesní úvraťová železnice Tanečník–Beskyd\n\nLesní úvraťová železnice Tanečník – Beskyd (LÚŽ, slovensky \"Lesná úvraťová železnica\") je součást bývalé KOLŽ (Kysucko-oravská lesní železnice) v úseku Sedlo-Beskyd – Tanečník. LÚŽ je pod správou Oravského muzea.\n\nLÚŽ vznikla v roce 2005 z důvodů generální opravy úseku Sedlo-Beskyd – Tanečník pro pravidelný muzejní provoz. Předtím na oravské části trati probíhaly udržovací práce za pomoci dobrovolníků. Po mnoha letech ignorování trati ze strany Oravského muzea se rozhodlo, že i „oravský“ úsek trati by měl sloužit pro muzejní provoz.\n\nNyní (rok 2008) je sjízdný celý úsek Sedlo-Beskyd – Tanečník i parní lokomotivou.\nLÚŽ společně s Oravským muzeem plánovalo na rok 2008 zahájení provozu.\nV úseku Sedlo-Beskyd – Chmúra se v nejbližších letech plánuje provoz drezín, tak by mohl vzniknout pozoruhodný způsob cestování mezi Kysucemi (HLÚŽ) a Oravou (LÚŽ):\n\n\n\n"}
{"id": "209324", "url": "https://cs.wikipedia.org/wiki?curid=209324", "title": "Černihiv", "text": "Černihiv\n\nČernihiv (; ; historicky znám především jako Černigov; ; , staroslovansky; \"Чєрнигов\") je staroruské město na území dnešní Ukrajiny v regionu Polesí v severní části země, v minulosti bylo hlavním městem ruského Černigovského velkoknížectví. Město leží na řece Desna (levý přítok Dněpru). Černihiv je centrem rozlehlé Černihivské oblasti a Černihivského rajónu, kam spadají okolní obce. Samotné město je rozděleno na 2 rajóny (\"Desňanský, Novozavodský\"). V září 2016 zde žilo 293 061 obyvatel.\n\nČernihiv je jedním z nejstarších staroruských měst; první písemná památka je z roku 907, sídlo však existovalo již v předešlém století. V dobách Kyjevské Rusi byl sídlem Černigovského knížectví (1024–1036 a 1054–1263). Roku 1239 byl dobyt, vyrabován a pobořen Mongoly. V 60. letech 13. století přešel k Brjanskému knížectví, s nímž od 14. století patřil střídavě Litvě, Polsku a Moskevské Rusi. Od roku 1801 byl centrem Černigovské gubernie Ruského impéria, od roku 1932 pak sídlem Černihivské oblasti Ukrajinské SSR.\n\nVe městě se zachovalo množství sakrálních památek od velmi cenných kostelů z 11. století až po ukrajinské baroko a empír. Nejcennější z nich je \"Spaso-preobraženskyj sobor\" z 11. století, nejstarší katedrála Kyjevské Rusi.\n\nVe městě funguje pivovar, podle něhož se se jmenuje značka \"Černihivske\", dnes součást koncernu SAN InBev.\n\nČernihiv je největším městem na silniční i železniční trase Kyjev–Bělorusko. Leží na železničním úseku Nižyn–Homel, kudy projíždějí rychlíky spojující Ukrajinu s Minskem a Petrohradem; odbočuje zde trať do Slavutyče a k Černobylské jaderné elektrárně. Ve městě je provozována trolejbusová doprava.\n\nVe zdejším leteckém učilišti se vyučil letcem budoucí kosmonaut Leonid Ivanovič Popov.\n\n\nVe městě se narodili např.:\n\n\n"}
{"id": "209327", "url": "https://cs.wikipedia.org/wiki?curid=209327", "title": "MiG-13", "text": "MiG-13\n\nMikojan-Gurevič MiG-13 byl sovětský jednomotorový stíhací letoun vyvinutý za druhé světové války, který byl mezičlánkem mezi vrtulovým a proudovým letadlem. Vznikl v konstrukční kanceláři Mikojan-Gurevič, která sestrojila dva významné válečné letouny - MiG-1 a MiG-3.\n\nV průběhu války docházelo k dalšímu zdokonalování těchto typů, ovšem žádná z dalších verzí nebyla zavedena do sériové výroby. Konstruktéři však začali pracovat na prototypech proudových letounů, chyběly však pro ně pohonné jednotky. Jednou z možností urychlení vývoje bylo zhotovení stroje, který by poháněl klasický vrtulový a reaktivní pohon. Profesor K. V. Cholščevnikov v CAGI vyvinul kombinovaný pohon, který se skládal z pístového motoru a motokompresoru VRDK. Výkon motoru se přenášel na vrtuli AV-5B a na motokompresor, dodávající stlačený vzduch do spalovací komory. Oba systémy pracovaly souběžně. Vrtule byla hlavním zdrojem tahu při vzletu a letu cestovní rychlostí, kdy motokompresor běžel naprázdno, tedy bez přívodu paliva do spalovací komory. Pokud bylo zapotřebí zvýšit rychlost, přebral funkci hlavní pohonné jednotky VRDK. Zážeh obstaraly svíčky a tah vrtule se v té cvíli snížil. Samotný tah VRDK bylo možné regulovat pomocí dvou segmentů výstupní trysky, ovládaných hydraulickými válci.\n\nPro svou předběžnou studii letounu označenou „N“ vybrala OKB Mikojan-Gurevič motor VK-107R, což byl dvanáctiválec VK-107A s hnací hřídelí pro VRDK. Tato studie byla přijata 28. března 1944, maketa vnitřního uspořádání byla schválena 28. října a 30. listopadu byly dokončeny výkresy.\n\nPrvní prototyp I-250 vyjel ze závodu 26. února 1945, zálet provedl zkušební pilot A. P. Dějev 3. března 1945. Výzbroj tvořil kanón Berezin B-20 ráže 20 mm v ose vrtule a dva další téhož typu po stranách motoru. Systém VRDK byl otestován během třetího letu, kdy již byla vyměněna vrtule za typ AV-5L. V průběhu testů byla zvětšena svislá ocasní plocha. Během jednoho ze zkušebních letů došlo v malé výšce k destrukci výškového kormidla, prototyp se zřítil a v jeho troskách zahynul pilot Dějev. \n\nZkoušky pak pokračovaly dále na druhém prototypu I-250, který byl dokončen 26. května 1945. V jeho kokpitu se střídali A. P. Jakimov, A. N. Černoburov a I. I. Ivaščenko. Stranová nestabilita během mezních rychlostí byla vyřešena dalším zvětšením SOP. Druhý vyrobený nevyzbrojený I-250 byl neopravitelně poškozen během nouzového přistání.\nKoncem roku 1946 si sovětské námořní letectvo objednalo 16 kusů I-250 pod novým označením MiG-13 s ještě větší SOP, zvětšeným objemem palivových nádrží i chladicí kapaliny. Podnikové zkoušky proběhly v červenci 1947 a státní pak mezi 9. říjnem 1947 a 8. dubnem 1948 s pilotem I. M. Suchomlinem. V  této době však již došlo k zalétávání čistě proudového prototypu MiG-9.\n\nLetouny MiG-13 byly zařazeny do výzbroje námořního letectva Severní a Baltské flotily, kde setrvaly v činné službě do roku 1950. Mezi piloty byly poměrně oblíbené, a to zejména pro svou jednoduchost a nenáročnost přechodu z klasických vrtulových letadel.\n\n\n"}
{"id": "209330", "url": "https://cs.wikipedia.org/wiki?curid=209330", "title": "Restaurace Stuartovců", "text": "Restaurace Stuartovců\n\nRestaurace Stuartovců nebo jen restaurace je období anglické historie, které začalo roku 1660, kdy byla v Anglii, Skotsku a Irsku, po období mezivládí v důsledku občanské války, obnovena monarchie. Králem byl jmenován Karel II. Jako restaurace je označován samotný akt obnovení monarchie i období bezprostředně následující po nástupu Karla II.\n\nObdobí protektorátu, které předcházelo obnovení monarchie, mohlo pokračovat, pokud by syn Olivera Cromwella Richard, který byl po Oliverově smrti jmenován lordem protektorem, byl schopen pokračovat v otcově politice. Jeho hlavním problémem byla nedůvěra armády vůči jeho osobě. Po sedmi měsících byl armádními činiteli odvolán a 6. května 1659 bylo obnoveno zasedání parlamentu (\"Rump Parliament\"). \n\nCharles Fleetwood byl jmenován členem bezpečnostního výboru a státní rady a jedním ze sedmi zmocněnců armády. 9. června byl jmenován vrchním velitelem armády. Nicméně jeho moc byla podkopána parlamentem, který se snažil omezit moc armády ve státě. Dolní sněmovna 12. října 1659 degradovala generála Johna Lamberta a některé jiné důstojníky a ustanovila Fleetwooda jako předsedu vojenské rady podléhající mluvčímu Dolní sněmovny. Příští den nařídil Lambert, aby dveře Dolní sněmovny zůstaly zavřeny a poslanci tak nemohli zasedat. 26. října byl jmenován bezpečnostní výbor, jehož členy se stali i Fleetwood a Lambert. Lambert byl jmenován vrchním velitelem vojsk v Anglii a Skotsku a Fleetwood generálem. Lambert byl výborem poslán s velkou armádou naproti Georgi Monckovi, který byl velitelem anglického vojska ve Skotsku.\n\nMonck směřoval se svým vojskem ze Skotska na Londýn. Lambertova armáda se postupně rozprchla a on se vrátil do Londýna téměř sám. 24. prosince armáda obnovila jednání parlamentu (\"Long Parliament\"). Fleetwood byl zbaven pravomocí a musel se dostavit na schůzi parlamentu vysvětlit své jednání. Lambert byl 3. března 1660 uvězněn v Toweru, odkud asi po měsíci unikl. Snažil se obnovit občanskou válku za obnovu republiky, ale byl Richardem Ingoldsbym zajat. Ingoldsby byl účastníkem královraždy Karla I. a doufal v to, že si touto akcí vyslouží odpuštění nového režimu. Lambert byl uvězněn a zemřel roku 1684.\n\nKarel II. vydal 4. dubna Bredskou deklaraci, kde stanovil podmínky, za kterých by byl ochoten stát se anglickým králem. Monck svolal parlament (\"Convention Parliament\"), který se poprvé sešel 25. dubna. 8. května vydal prohlášení, ve kterém uvedl, že Karel II. byl právoplatným králem od popravy předchozího krále Karla I. Karel II. se vrátil z exilu do Londýna 29. května a 23. dubna 1661 byl ve Westminsterském opatství korunován.\n\nParlament (\"Cavalier Parliament\") se poprvé sešel 8. května 1661 a jeho funkční období trvalo více než 17 let do jeho rozpuštění 24. ledna 1679. Podobně jako předchozí parlament byl i tento ovládán royalisty. Z exilu se vrátili i jiní příznivci monarchie. \n\nZákon z 29. dubna (\"Indemnity and Oblivion Act\") prominul všechny přečiny proti monarchii, ale vyloučil z tohoto odpuštění konkrétní osoby, které se podílely na odsouzení a popravě Karla I. Jednalo se o 31 z 59 soudců, kteří podepsali Karlův rozsudek smrti. Ti, kteří byli ještě živí, byli odsouzeni a popraveni nebo oběšeni. Podobně byly exhumovány ostatky již zemřelých rebelů (například Olivera Cromwella) a posmrtně oběšeny.\n\nDivadla, uzavřená v době protektorátu, kdy převažovalo puritánství, byla znovu otevřena a ženám bylo poprvé povoleno, aby působily jako herečky.\n\nPsaná ústava anglické republiky umožnila Cromwellovi udělovat čestné tituly, na základě čehož jmenoval více než 30 nových rytířů. Jejich jmenování Karel II. zrušil. Někteří později obdrželi čestný titul od Karla samotného, ale tento titul nebyl dědičný.\n\n"}
{"id": "209334", "url": "https://cs.wikipedia.org/wiki?curid=209334", "title": "Madison Square Garden", "text": "Madison Square Garden\n\nMadison Square Garden (zkráceně: MSG) je multifunkční velkokapacitní hala na 7. avenue v centru Manhattanu v New Yorku, ve které se pořádá přibližně 320 akcí ročně. Současná hala je čtvrtá v pořadí. První dvě stály na rohu 26. ulice a Madison Avenue a třetí byla na 50. ulici. V současnosti je plánována výstavba páté haly na rohu 33. ulice a 9. avenue. Je pojmenovaná po Jamesi Madisonovi, čtvrtém prezidentu Spojených států amerických.\n\nHlediště má šest úrovní, jež byly původně odlišeny barvami: červenou, oranžovou, žlutou, hnědou a modrou. Fanoušci týmu New York Rangers si tak oblíbili modré sedačky, že byli ochotni si je bránit za každou cenu a nechtěli tam pustit nikoho z konkurenčních týmů. Převážně rivalů z klubů New York Islanders, New Jersey Devils nebo Philadelphia Flyers. Proto se od tohoto barevného rozlišení upustilo. Dnes nejhorlivější fanoušci sedávají v bloku 400. V roce 2001 byly zavedeny při zápasech Rangers a Islanders oddělené sektory pro fanoušky.\n\nV MSG mají zázemí hokejový klub New York Rangers, basketbalový klub New York Knicks. Dále se zde hraje ženská basketbalová WNBA, univerzitní basketbalová liga, koná se tu pravidelně draft NHL. Konají se tu krasobruslařské exhibice Champions on Ice i halový mítink Millrose Games.\n\nPříležitostně se tu hrají All Stars zápasy NHL, NBA a WNBA, byl tu i světový pohár v ledním hokeji a až do konce 90. let každoročně tenisový Turnaj Mistryň. V aréně se pravidelně konají zápasy boxerů a zápasy wrestlingu. Získal zde titul mistra světa v boxu i legendární Muhammad Ali, hala byla tehdy nazývána Mekkou boxu.\n\nV roce 2016 hala hostila Mistrovství světa v League of Legends (Worlds 2016):\n\nVítěz - SKT T1 (Jižní Korea)\n\nV MSG se konávají významné politické akce :\n\nV MSG se konaly památné koncerty a vystoupení (např. Bob Marley, Led Zeppelin, Linkin Park, Frank Sinatra, Elton John, Elvis Presley, Rolling Stones, Madonna. John Lennon, Michael Jackson, Taylor Swift, Eminem, Justin Bieber, Ed Sheeran, Rammstein, Twenty One Pilots). John Lennon pořádal v MSG svůj poslední koncert, než na něj byl spáchán atentát. V roce 2007 v hale oslavil své 60. narozeniny a také 60. vyprodaný koncert v MSG Elton John.\n\n\n"}
{"id": "209335", "url": "https://cs.wikipedia.org/wiki?curid=209335", "title": "Polikarpov VIT-2", "text": "Polikarpov VIT-2\n\nPolikarpov VIT-2 (\"Vozdušnyj Istrebiťeľ Tankov\") byl prototyp sovětského bitevního letounu, který měl sloužit za druhé světové války k ničení nepřátelských tanků. Jednalo se o pokračování jeho předchůdce - prototypu VIT-1. První zkušební let se uskutečnil 11. května 1938. Zkoušky dopadly dobře a bylo rozhodnuto o sériové výrobě stroje. Vše nakonec dopadlo jinak a k sériové výrobě vůbec nedošlo.\n\n"}
{"id": "209339", "url": "https://cs.wikipedia.org/wiki?curid=209339", "title": "Slad", "text": "Slad\n\nSlad je název pro naklíčené a usušené obilné zrno, převážně ječmenné. Výroba sladu se nazývá sladování a věnují se jí sladovníci ve sladovnách. Slad je jedna ze základních surovin pro výrobu piva a whisky. Sladování se provádí proto, aby se rozštěpily v sladu uložené polysacharidy na jednoduché sacharidy vhodné ke kvašení.\n\nSladování je několikadenní proces probíhající ve sladovnách. Dnes se nejčastěji sladuje ve velkých poloautomatických sladovnách. Dříve byla sladovna v každém pivovaru.\n\nZrno se během sladování namáčí a nechá se klíčit. Cílem je uvolnění cukrotvorných enzymů. Potom se suší a podle délky a teploty sušení je ovlivněna barva a další vlastnosti sladu.\n\nPo obracení vrstvy zrn (\"hromady\") v různých stádiích klíčení se tato hromada zarovnávala (\"vydrovala\") zvláštním druhem dřevěné lopaty, takzvanou \"vydrou\". Předcházelo se tím ztrátám z rozptýlených zrn. Tento nástroj je dodnes ve znaku sladoven a pivovarů.\n\nRozdělení sladů podle barvy:\nSpeciální slady\n\n\n"}
{"id": "209341", "url": "https://cs.wikipedia.org/wiki?curid=209341", "title": "Nikolaj Nikolajevič Polikarpov", "text": "Nikolaj Nikolajevič Polikarpov\n\nNikolaj Nikolajevič Polikarpov (; 8. června 1892, vesnice Georgijevskoje, Orlovská gubernie – 30. července 1944, Moskva) byl sovětský letecký konstruktér.\n\nPo absolvování gymnázia ve městě Orel studoval v Sankt-Petěrburgu na Polytechnickém institutu mechaniku, konstrukci lodí a letadel. Po získání diplomu v roce 1916 nastoupil do místní továrny zabývající se stavbou lodí a letadel.\n\nV březnu 1918 přešel do Moskvy na centrální správu vojenského letectva, kde byl zodpovědný za zavádění letadel do sériové výroby a výstavbu nových továren k jejich výrobě.\n\nOd srpna toho roku přešel do továrny \"Dux\", která byla v té době největší sovětskou společností vyrábějící letadla. Zde zodpovídal za konstrukci a zkoušky materiálů. Koncem roku byl letoun Dux R-1 (přestavba stroje De Havilland D.H.4) připraven k létání, avšak chyběly ještě motory.\n\nPolikarpov se v roce 1919 stal členem Technické Komise vojenského letectva a pracoval zde v několika výborech. V lednu převzal Polikarpov konstrukční kancelář vytvořenou z bývalých pracovníků zrušené firmy Dux. Vyvíjela se tu menší verze letounu Dux R-1 vybavená motory Liberty 12. První vlastní konstrukcí byla stíhačka Polikarpov I-1, samonosný jednoplošník. Protože Polikarpov nebyl členem komunistické strany, byl za krátký čas této vedoucí funkce zbaven.\n\nV říjnu 1929 byl Polikarpov uvězněn a odsouzen k trestu smrti. Po dvou letech čekání na vykonání rozsudku byl přemístěn do speciální konstrukční kanceláře OGPU (známé jako „Šaraška“) ve věznici Butyrka a rozsudek byl změněn na 10 let nucených prací. V červnu 1931 byl na základě amnestie společně s dalšími odsouzenými propuštěn. V Butyrce společně s Dmitrijem P. Grigorovičem pracoval na vývoji letounu Polikarpov I-5. V dalších letech pracoval i v konstrukční kanceláři Andreje Tupoleva.\n\nNikolaj Nikolajevič Polikarpov zemřel v roce 1944 na následky rakoviny žaludku.\n\n\nNejznámějšími typy Polikarpovových strojů jsou Polikarpov Po-2 (1927), I-15 a Polikarpov I-16 (1933), první moderní stíhač se zatahovacím podvozkem. Polikarpov se podílel na vývoji téměř 70 různých typů letadel. V roce 1943 se stal profesorem na Centrálním aerodynamickém institutu.\n\n"}
{"id": "209343", "url": "https://cs.wikipedia.org/wiki?curid=209343", "title": "Gothmog", "text": "Gothmog\n\nGothmog je postava fantasy světa Středozemě J. R. R. Tolkiena, ohnivý démonický Maia, pán všech balrogů. Byl služebníkem Morgotha v časech Prvního věku Středozemě.\n\nKdyž se Noldor vrátili do Středozemě, obklíčil a srazil k zemi Fëanora, který na následky zranění zemřel. V bitvě Nirnaeth Arnoediad zabil Fingona, nejstaršího Fingolfinova syna, a téhož dne zajal také Húrina a odvlekl jej do Angbandu. Smrt našel až při plenění Gondolinu rukou kapitána Ectheliona, který však v souboji zahynul také.\n\nVe Třetím věku nesl stejné jméno skřetí pobočník z Minas Morgul (služebník Černokněžného krále). Padl v bitvě na Pelennorských polích.\n"}
{"id": "209344", "url": "https://cs.wikipedia.org/wiki?curid=209344", "title": "Přelet nad kukaččím hnízdem", "text": "Přelet nad kukaččím hnízdem\n\nPřelet nad kukaččím hnízdem (v originále One Flew Over the Cuckoo's Nest) je americký film z roku 1975 režiséra Miloše Formana natočený podle románové předlohy spisovatele Kena Keseyho \"Vyhoďme ho z kola ven\" v hlavní roli s Jackem Nicholsonem. Původně měl roli McMurphyho ztvárnit James Caan, Marlon Brando nebo Gene Hackman.\n\nFilm se natáčel v psychiatrickém zařízení Oregon State Hospital v Salemu ve státě Oregon, stejné místo je uvedeno i v románu.\n\nNázev je převzat z jedné americké říkanky pro děti. V románové předloze (ve filmu to není obsaženo) je uvedeno, že jde o říkanku, kterou si indiánský „náčelník“ Bromden zapamatoval z dětství.\n\nDěj filmu se odehrává v psychiatrické léčebně, do které přichází profesionální karetní hráč Randall Patrick McMurphy, který má soudem nařízenou léčbu. Kriminálník McMurphy hraje pomateného, aby se vyhnul vězeňskému trestu za sexuální zneužití a násilné přepadení. Jeho představa pokojného života v ústavu je od začátku konfrontovaná s praktikami despotické vrchní sestry Mildred Ratchedové, která v součinnosti s vedoucím lékařem svému oddělení vládne pevnou rukou.\n\nRandall chce apatické muže probudit k životu a vlít jim do žil trochu života, který on sám dokáže naplno užívat.\nKdyž mezi pacienty zorganizuje hlasování pro sledování televizního přenosu baseballového zápasu, vrchní sestra si vymyslí výmluvu, jak tomu zabránit. McMurphy se nevzdává, sedne si před televizi a nahlas komentuje fiktivní zápas, jako by se vysílal. Jednou se s pomocí hluchoněmého indiánského obra Bromdena (kterému zde obvykle říkají náčelník) dostane přes plot, sedne za volant autobusu, kterým pacienti jezdí na výlety, a vezme kamarády na loď, aby si zarybařili. Zorganizuje i basketbalový zápas proti dozorcům, ve kterém se mu podaří zapojit i náčelníka. Je šokován, když se během jednoho sezení dozví, že většina pacientů je zde dobrovolně.\n\nKdyž jednou napadne dozorce, aby bránil svého kamaráda, přidá se k němu i náčelník. Randall zjistí, že náčelník hluchoněmost jen předstírá. Společně si domluví útěk. Za napadení dostanou oba elektrošoky, společně s nimi i pacient Cheswick, kterého bránili.\n\nPozději McMurphy uplatí starého dozorce Turkla, přivede do léčebny na noc dámskou společnost a zorganizuje mejdan. Nad ránem plánuje útěk. Alkohol však vykonal své a dozorci se sestrou Ratchedovou najdou ráno pacienty opilé. Vrchní sestra nechá pacienty přepočítat. Chybí jen koktavý Billy. Po kontrolách všech místností je nalezen v jedné z nich v objetí s dívkou Candy. Ratchedová mu vyhrožuje, že vše řekne jeho matce. Labilní Billy se této možnosti tak vyděsí, že si podřízne hrdlo. Když to vidí McMurphy, který se už chystal s náčelníkem k útěku, neudrží se a začne Ratchedovou škrtit. Nepodaří se mu to, jeden z dozorců jej udeří zezadu do hlavy.\n\nMcMurphy na čas z oddělení zmizí. Lékař mu provede lobotomii mozku, aby jej zbavil temperamentu. Jednou v noci jej zřízenci ústavu dovezou zpět na oddělení. Náčelník má radost, že je zpět, konečně mohou spolu utéci. Ale muž bezvládně leží na posteli; už to není dřívější Randall McMurphy. Je to apatická přežívající troska, oběť zvůle osoby, která si vybudovala moc rozhodovat o životech druhých.\n\nNáčelník nechce dopustit, aby McMurphy sestře sloužil jako důkaz jejího vítězství a pokoření neposlušného pacienta a raději udusí přítele polštářem. Vzpomene si, že mu Randall v minulosti poskytl návod, jak z léčebny utéct. V koupelně zvedne těžké těleso, prohodí je zadrátovaným oknem a octne se konečně na svobodě.\n\nFilm byl nominován na Oscara v devíti kategoriích. Získal pět ocenění: Oscar za nejlepší film, Oscar za nejlepší režii (Miloš Forman), Oscar za nejlepší mužský herecký výkon v hlavní roli (Jack Nicholson), Oscar za nejlepší ženský herecký výkon v hlavní roli (Louise Fletcher) a Oscar za nejlepší adaptovaný scénář (Laurence Hauben a Bo Goldman).\n\n\n"}
{"id": "209349", "url": "https://cs.wikipedia.org/wiki?curid=209349", "title": "Jack Nicholson", "text": "Jack Nicholson\n\nJohn Joseph Nicholson, známý více jako Jack Nicholson (* 22. dubna 1937 Neptune, New Jersey, USA) je americký herec, režisér, producent a scenárista. Jedná se o trojnásobného držitele ceny Americké filmové akademie Oscar a sedminásobného držitele Zlatého glóbu. Patří mu prvenství v počtu nominací na Oskara v historii této ceny, nominován byl celkem 12 krát.\n\nVelmi známým se stal v roce 1969, kdy ztvárnil jednu z hlavní rolí ve filmu \"Bezstarostná jízda\" (Easy Rider). Po tomto úspěchu sehrál svou první hlavní roli ve filmu \"Malé životní etudy\" (Five Easy Pieces, 1970) režiséra Boba Rafelsona.\nOskara získal v kategorii nejlepší herec v hlavní roli za filmy \"Přelet nad kukaččím hnízdem\" (1976) a \"Lepší už to nebude\" (1998) a v kategorii nejlepší herec ve vedlejší roli ve filmu \"Cena za něžnost\" (1984). Do češtiny jej nejčastěji dabuje Alois Švehlík, před ním to byl zemřelý Boris Rösner.\n\n"}
{"id": "209351", "url": "https://cs.wikipedia.org/wiki?curid=209351", "title": "Stříbrnické paseky", "text": "Stříbrnické paseky\n\nStříbrnické paseky jsou přírodní lokalita v okrese Uherské Hradiště v katastrech obcí Stříbrnice, Buchlovice a Boršice. Je zde zachovaná krajina kopaničářského osídlení s řadou významných přírodních prvků. Tvoří ji zejména udržované pastviny a ovocné sady, rozčleněné lesy a křovinami. Rozptýlená obydlí dnes slouží převážně k rekreaci. Stříbrnické paseky jsou omezeně dostupné motorovými vozidly, prochází tudy cyklotrasa č. 5154 s částečně zpevněným povrchem. V roce 1993 byl vyhlášen přírodní park Stříbrnické paseky, ten však byl v roce 2000 zrušen a území začleněno do přírodního parku Chřiby.\n\n"}
{"id": "209365", "url": "https://cs.wikipedia.org/wiki?curid=209365", "title": "Edmontosaurus", "text": "Edmontosaurus\n\nEdmontosaurus („ještěr z Edmontonu“) byl rod kachnozobého dinosaura, představujícího jednoho z nejmladších známých neptačích dinosaurů. Fosilie tohoto hadrosaurida jsou známé z Kanady (souvrství Horseshoe Canyon, St. Mary River a Scollard na území provincie Alberta) a USA (souvrství Hell Creek a Lance na území Jižní Dakoty, Severní Dakoty a Wyomingu, a coloradské souvrství Laramie).\n\nRod \"Edmontosaurus\" je znám ze svrchnokřídových vrstev geologických stupňů kampán a maastricht (před 73 až 66 miliony let). Je tedy zhruba stejně starý, jako např. populární \"Tyrannosaurus\" nebo \"Triceratops\". Časové rozpětí existence tohoto rodu však bylo o několik milionů let delší. Edmontosauři se vyskytovali na celém území západu severoamerického kontinentu, od Aljašky na severu až po Wyoming a Colorado na jihu. Jsou známá také početná ložiska jejich koster, poukazující na jejich stádní způsob života. Výjimečně jsou objevovány i fosilie mláďat edmontosaurů, které jsou však například v souvrství Hell Creek velmi vzácné. Původně byl tento dinosaurus známý jako \"Trachodon\", dnes už se však jedná o neplatné jméno.\n\nV sedimentech souvrství Hell Creek byly objeveny také fosilie velmi malých jedinců, pravděpodobně mláďat, setrvávajících dosud v hnízdě. Podobné objevy jsou přitom v daném souvrství velmi vzácné a představují tak vůbec první fosilie edmontosaurů v tomto věkovém stadiu. Objevené fosilní pozůstatky představují části čelistí a lebky, objevené na území východní Montany.\n\nPlně dospělý jedinec edmontosaura měřil na délku přibližně 12 metrů (rekordní pak přes 15 m) a vážil asi 3,5 až 7,6 tuny, takže patřil k největším hadrosauridům vůbec. Běžně velké exempláře druhu \"E. regalis\" dosahovaly délky 9 metrů a hmotnosti 3700 kg, druhu \"E. annectens\" pak délky 9 metrů a hmotnosti kolem 3200 kg. Subadultní jedinci byli podstatně menší, hmotnost mladého nedospělého exempláře \"BHI 126950\" činila pouze kolem 813 kilogramů. Nejmenší dosud objevený jedinec edmontosaura měl podobu izolované stehenní kosti o délce 28 centimetrů, což odpovídá 24 % velikosti femuru u dospělých jedinců.\n\n\"Edmontosaurus\" v současné době zahrnuje 3 druhy: \"E. regalis\", popsán Lawrencem Morrisem Lambem v roce 1917; \"E. annectens\", popsán Othnielem C. Marshem původně v roce 1892 jako \"Claosaurus annectens\", nicméně později překlasifikován k rodu \"Edmontosaurus\"; a \"E. saskatchewanensis\", jež byl původně Charlesem Mortramem Sternbergem také popsán jako jiný rod - \"Thespesius\" (druh \"T. saskatchewanensis\") v roce 1926.\n\n\"Edmontosaurus\" je jedním z nejmladších zástupců čeledi Hadrosauridae. K nejbližším příbuzným tohoto rodu patří \"Shantungosaurus\", se kterým je řazen do tribu Edmontosaurini (v rámci podčeledi Hadrosaurinae). V současnosti do této skupiny řadíme ještě několik dalších rodů. Jedná se o klad vývojově vyspělých hadrosauridů z pozdní svrchní křídy severní polokoule.\n\nV prosinci roku 2007 byl oznámen objev a odkrytí po \"Leonardovi\" další skvělé \"dinosauří mumie\", přezdívané podle místa objevu v Severní Dakotě \"Dakota\". Jednalo se nejspíš o zástupce rodu \"Edmontosaurus\" o délce kolem 12 metrů a hmotnosti asi 3,5 tuny, žijícího zhruba před 66 miliony let. Dinosaura objevil tehdy sedmnáctiletý student Tyler Lyson, který se později stal profesionálním paleontologem. Jde o jednu z nejzachovalejších dinosauřích fosílií vůbec. V roce 2009 byla publikována studie, která popisuje objev otisků kůže a s ní spojených organických molekul u tohoto neobvykle zachovalého jedince. Koncem roku 2018 byla publikována vědecká studie, popisující pravděpodobnou podobu čelistní svaloviny edmontosaura a některých dalších hadrosauridů. Výzkum publikovaný v roce 2019 odhalil přítomnost kostních buněk osteocytů a měkkých tkání ve fosiliích edmontosaura z Jižní Dakoty.\n\nV říjnu roku 2019 byl oznámen objev skvěle zachované \"trojrozměrné\" fosilní kůže edmontosaura nebo některého blízce příbuzného rodu ze 72 milionů let starých sedimentů souvrství Wapiti na území kanadské provincie Alberty. K dochování jemné textury a některých prvků původní anatomie kůže přispělo zejména železo, rozpuštěné v horninách. Podobné objevy byly učiněny také na lokalitě \"Standing Rock Hadrosaur Site\" v Jižní Dakotě. Také na tomto hromadném nalezišti v rámci souvrství Hell Creek byly identifikovány fosilní \"měkké tkáně\" ve zkamenělinách edmontosaurů.\n\n\"Edmontosaurus\" je pomyslným hlavním hrdinou trikového dokumentu \"Putování dinosaurů\" z roku 2011. Zde je vyobrazen jako stádní živočich, jehož stádo podniká dlouhou migrační cestu na jih.\n\n\"Edmontosaurus\" se objevil například také v dokumentu \"Planet Dinosaur\" a na konci jedné epizody seriálu \"Dinosaur Planet\".\n\n"}
{"id": "209367", "url": "https://cs.wikipedia.org/wiki?curid=209367", "title": "Violet Baudelairová", "text": "Violet Baudelairová\n\nViolet Baudelairová je jednou z hlavních postav populární série dětských knih \"Řada nešťastných příhod\" Lemonyho Snicketa. Ve filmu je ztvárněna Emily Browningovou. \n\nViolet je nejstarší ze sirotků Baudelairových. Její mladší sourozenci jsou: bratr Klaus a sestra Sunny. V době, kdy Violet dosáhne plnoletosti (18 let), má podle rodičovské závěti zdědit jmění rodiny Baudelarových. To je také důvod, proč se v 1. dílu série nazvaném \"Zlý začátek\" hlavní záporný hrdina Hrabě Olaf snaží získat lstí její ruku. \n\nV první knize je Violet 14 let, a v \"Ponuré sluji\" oslavila patnácté narozeniny. Na konci série je jí 16. \n\nV pozdějších knihách se autor zmiňuje, že Violet je pěkná dívka. Violetina oblíbená kniha je \"Život Nikoly Tesly\". Má také, stejně jako její sourozenci, silnou alergii na větrové bonbony, o čemž se dočteme v 3. dílu série nazvaném \"Široké okno\", kde tato alergie sehraje důležitou roli.\n\nV 1. dílu série ztratí Violet a její sourozenci rodiče, Bertranda a Beatrice Baudelairovy, v požáru, který zcela zničí jejich dům. Ona, Klaus a Sunny jsou posláni k novému opatrovníkovi, zlotřilému hraběti Olafovi, který se pokouší ukrást obrovské jmění Baudelairových. Spřádá proto různé ohavné plány. Olafovi se téměř podaří se s Violet během jeho vlastní hry oženit přímo na jevišti. Violet však úmyslně podepíše manželskou smlouvu levou rukou, a protože je pravačka, je obřad neplatný. Nato se Olaf i se svou společností dočasně ztratí.\n\nK Violetiným pozdějším opatrovníkům patří Doktor Montgomery (strýček Monty), Josephine Anwhistleová (teta Josephine) a vedoucí Mizerovské pily, jemuž nikdo neřekne jinak než Pán. Ve čtvrté knize pracuje Violet se svými sourozenci na Mizerovské pile a místo peněz dostávají zaplaceno poukázkami na rozličné zboží a služby, což se později ukáže jako nezákonné. \n\nVe \"Strohé akademii\" se Violet a její sourozenci seznámí při prvním obědě v Prufrockově přípravné akademii, což je škola, do níž byli posláni, s Duncanem a Isadorou Quagmireovými. Mezi Violet a Duncanem se rozvine velmi těsné přátelství. V desáté knize nazvané \"Ledová stěna\" se Violet potká s jejich bratrem Quigleym a spřátelí se s ním. Co se stane s jejich přátelstvím není známo, protože Duncan a Quigley zmizí ve “Velkém neznámu“, jak se píše v knize \"Konec.\"\n\nV šesté knize adoptují Violet a její sourozence manželé Jerome a Esmé Squalorovi a v sedmé knize obyvatelé Dědiny ptactva. Na konci knihy jsou sourozenci nařčeni z vraždy Jacquese Snicketa, a když Duncan a Isadora odletí v nezávislém horkovzdušném balonovém obydlí, jež postavil vesnický zřízenec Hector, rozhodnou se uniknout policii. Díky bulvárnímu plátku zvanému \"Denní etiketa\" se zprávy o domnělé vraždě připisované sourozencům Baudelairovým rychle rozšiřují. Violet, Klaus a Sunny prchají z Dědiny ptactva do Heimlichovy nemocnice, kde jsou zaměstnáni jako pomocníci v knihovně dokumentů. Když je pronásleduje Esmé Squalorová, jež se stala přítelkyní hraběte Olafa, unikají Klaus a Sunny úzkou šachtou, ale Violet nemůže, protože je příliš velká. Je polapena a hrabě Olaf se ji pokusí odstranit při falešném operačním zákroku, kdy jí hodlá odříznout hlavu. Klausovi a Sunny převlečeným za chirurgy se ji však podaří zachránit. Všem třem se podaří uprchnout z hořící nemocnice a ukrýt se v kufru auta hraběte Olafa., \n\nV \"Masožravém lunaparku \" se sourozenci sami převléknou za “zrůdy” (Violet a Klaus za osobu s dvěma hlavami) a seženou si zaměstnání v lunaparku Caligari. Na konci knihy předstírají, že se připojují k hraběti Olafovi, ačkoli zloduch ví, že jsou Baudelairovi. \nV další, v pořadí již 10. knize se Violet, Klaus a Sunny přestrojí za Sněžné pátrače a setkají se s Quigleym Quagmirem a dozvědí se něco o D. P. V závěru knihy začíná Sunny normálně hovořit, když vykřikne: „Nejsem malé děcko!“ Nakonec, ztraceni v rozbouřených vodách horské říčky, se Baudelairovi octnou na palubě ponorky \"Kvíkveg\", jejímž velitelem je Kapitán Widdershins. Dobrodružství na jeho ponorce popisuje díl Ponurá sluj. \nV předposlední, tedy 12. knize nastoupí Baudelairovi do taxíku, který řídí Kit Snicketová, a dostanou se do hotelu Rozuzlení, kde se má konat shromáždění D. P. Baudelairovi se převléknou za hotelové sluhy, aby mohli konat výzvědná pozorování. Na konci knihy jsou nuceni hotel Rozuzlení zapálit a uniknou společně s hrabětem Olafem na lodi.“ \n\nPoté co uniknou z hotelu Rozuzlení a zažijí v člunu hroznou bouři, která je vyvrhne na pobřežní mělčinu, setkají se sourozenci v \"Konci\" s obyvateli ostrova, jimž nenásilně velí „usnadňovatel“ Ishmael. Violet a její sourozenci jsou přijati mezi ostrovany, ale jejich zvláštní životní styl jim zkrátka nesedí. Nová bouře vyvrhne na pobřežní mělčinu i vážně zraněnou Kit Snicketovou. Sourozenci mezitím nalézají v úkrytu v kořenech obrovské jabloně kroniku se záznamy zapisovanými jejich rodiči. Začínají pátrat a, jako už tolikrát, narážejí na nepochopení a nevůli dospělých reprezentovaných v tomto případě Ishmaelem. Spory se vyostřují, vstupuje do nich hrabě Olaf. Jeho zásluhou se mezi ostrovany rozlétnou spory smrtelně jedovatého medúzovitého mycelia. Ostrované opouštějí ve snaze o záchranu ostrov. Hrabě Olaf umírá a po porodu umírá i Kit Snicketová. Violet, Klaus a Sunny se tak stávají adoptivními rodiči její dcerky, kterou v souladu s jejím přáním nazvali po své matce Beatrice. Další osud Violet a jejích sourozenců je nejasný. Autor v závěru přiznává, že navzdory veškerému pátrání nemá tušení, jak se život sourozenců Baudelairových odvíjel dál, poté co i s Beatrice opustili ostrov.\nZatímco Klaus je badatel, Sunny ten, kdo kouše (a později kuchař), je Violet vynálezce. Téma dětí, jež mají každé zvláštní schopnosti, je zachováno i u ostatních dětských postav v sérii. V případě Quagmireových trojčat je Isadora básník, Duncan žurnalista a Quigley kartograf. Nestálá přítelkyně sourozenců Baudelairových Fiona je mykoložka.\n\nViolet je vypodobněna jako nesmírně nadaná vynálezkyně. Často sestrojuje různá zařízení, jejichž pomocí zachraňuje sebe a své sourozence z nebezpečných situací. Používá při tom obyčejné předměty, jež jsou právě po ruce. Když Violet něco vymýšlí, sváže si vlasy stuhou, aby jí nepadaly do očí. \nV pěti letech Violet vyhrála svoji první vynálezeckou soutěž s automatickým válečkem na těsto. Zhotovila ho z rozbité okenní rolety a šesti párů kolečkových bruslí. Tak získala první místo a obdiv rozhodčích, kteří se vsadili, že by Violet dokázala něco vynalézt i s oběma rukama svázanýma za zády. Než její rodiče zemřeli, chodívala ráda do Muzea Verneových vynálezů, kde se konala řada výstav. Mezi jinými tam bylo i jisté mechanické zařízení, jež ji přivedlo na myšlenku stát se vynálezcem. Tehdy jí byly pouhé dva roky!\n\n"}
{"id": "209368", "url": "https://cs.wikipedia.org/wiki?curid=209368", "title": "Vícenásobná hvězda", "text": "Vícenásobná hvězda\n\nVícenásobná hvězda je systém dvou nebo více hvězd vzájemně svázaných gravitační silou. Systém o dvou složkách se nazývá dvojhvězda.\n\nVětšina hvězd v galaxii je součástí nějakého vícenásobného systému (dvojhvězda, trojhvězda). Samostatné hvězdy (jako např. Slunce) patří spíš mezi výjimky. Vícenásobné systémy jsou v astronomii důležité, neboť jejich pomocí je možné stanovit hmotnost i velikost jednotlivých hvězd.\n"}
{"id": "209371", "url": "https://cs.wikipedia.org/wiki?curid=209371", "title": "Gondolin", "text": "Gondolin\n\nGondolin (Ondolinde-Skrytá skála) bylo tajné město ve Středozemi, fiktivním světě J. R. R. Tolkiena. Nacházelo se v Beleriandu, na severozápadě Středozemě. Obklopovaly ho štíty Echoriath (Okružních hor). \n\nLegenda vypráví, že když skončila hostina Mereth Aderthad (\" Hostina obnovené jednoty\"), kde se sešli Noldor a Sindar, opustil Turgon, syn Fingolfinův, síně Vinyamaru v Nevrastu, kde bydlel, a vypravil se navštívit svého přítel Finroda, bratra Galadriel a syna Finarfinova. Oba se společně vydali do údolí řeky Sirionu, kde stále proudila moc \"pána vod\" Ulma. Když spali, Vala přišel a vložil na ně hluboký spánek a těžké sny. Oba to znepokojilo, ale jeden druhému nic neřekli, protože neměli úplně jasné vzpomínky a každý věřil, že Ulmo poslal zprávu jenom jemu samotnému. Od té doby v nich zůstal neklid a nejistota, protože se oběma zdálo, že dostali pokyn vybudovat útočiště pro případ, že by Morgoth opustil Angband a porazil severní vojska.\n\nFinrod založil pevnost Nargothrond v jeskyních u řeky Narog, Turgon ale chtěl postavit město podobné Tirionu v Amanu. Dlouho nemohl najít vhodné místo, tak se vrátil do Nevrastu a zůstal tam, dokud se mu znovu nezjevil Ulmo. Pod jeho vedením objevil Turgon skryté údolí Tumladen v Okružních horách, v jehož středu byl kamenný pahorek. Zatím o tom s nikým nemluvil, ale už začal plánovat podobu budoucího města.\nPo Dagor Aglarebu povolal mnoho nejzručnějších a nejzdatnějších ze svého lidu, tajně je odvedl do Tumladenu, kde za 52 let postavili podle jeho plánů město – Gondolin (\"Skrytou skálu\").\n\nGondolin chránila Ulmova moc proudící Sirionem, proto nikdo nemohl sledovat pochod zbytku Turgonova lidu, když opouštěli Nevrast. Turgon sám odešel jako poslední a ještě předtím naposledy mluvit s Ulmem. Vala mu předpověděl, že Gondolin vydrží nejdéle ze všech říší Eldalië založených v Beleriandu, ale taky mu řekl o zradě, která ho v budoucnosti možná ohrozí, a poradil mu, aby ve Vinyamaru nechal zbroj pro posla, který mu přijde blížící se příchod zrady oznámit (tím se později stal Tuor). Turgonův lid v Gondolinu po dlouhé roky vzkvétal, stejně jako samo město. Zruční Eldar vytvořili mnoho nádherných pokladů, ale stejně se říkalo, že nejkrásnější div Gondolinu není žádný z nich, ale Turgonova dcera Idril zvaná také Celebrindal, \"Stříbronohá\".\n\nVe městě žila také Aredhel, Turgonova sestra, ale ta jej přes králův zákaz opustila (Turgon totiž vyhlásil, že kdokoliv, kdo se do Gondolinu dostal, už nesmí ven) a vydala se navštívit Fëanorovy syny do jejich zemí. Nějaký čas zde spokojeně žila a toulala se po lesích, ale pak zabloudila do Nan Elmothu. Tam sídlil Temný elf Eöl, který si ji časem vzal za ženu, když se dostala, zmatená jeho kouzlem, až k jeho domu. \nKdyž vyrostl jejich syn Maeglin, chtěl poznat své příbuzné z Noldor, ale otec mu to zakázal.\nJednou ale odjel na hostinu a Aredhel s Maeglinem se rozhodli utéct. Eöl se ale vrátil dřív, než předpokládali, proto je pronásledoval a v jejich stopách se dostal až do Gondolinu. \nTam král Turgon přivítal svoji ztracenou sestru i jejího syna s velkou radostí, jenže Eöl, předvedený před králův soud jako nevítaný návštěvník, se s tím odmítl smířit. Nenáviděl Noldor a chtěl odejít aspoň se svým synem zpátky do lesů. Maeglin ale odmítl a jenom to, že se jeho matka v poslední chvíli vrhla do dráhy oštěpu, který po něm Eöl hodil, ho zachránilo.\nRána otráveného oštěpu Aredhel zabila a král za to nechal jejího manžela svrhnout ze skalního srázu nedaleko Gondolinu. Maeglin ale zůstal, získal velkou moc mezi knížaty Noldor i postavení Turgonova důvěrníka. Zamiloval se do Idril, ale ta ho odmítla, takže se jeho láska časem změnila ve tmu a čím dál tím větší posedlost mocí. To zaselo semínko zla v blaženosti Gondolinu.\n\nTěsně potom, co si Idril vzala Tuora a narodil se jim půlelf Eärendil, zradil Maeglin Eldar a prozradil přesnou polohu Gondolinu Melkorovi, který poté město dobyl. Balrogové zničili jeho krásu, král Turgon byl zabit. Idril s rodinou se sice podařilo zachránit zlomek obyvatel a odvést je pryč, ale ani to nezakrylo porážku elfů. Jak kdysi předpověděl Vala, Gondolin vydržel nejdéle ze všech eldarských království založených v Beleriandu, dokonce déle než Doriath.\n"}
{"id": "209372", "url": "https://cs.wikipedia.org/wiki?curid=209372", "title": "Disociační konstanta", "text": "Disociační konstanta\n\nDisociační konstanta je rovnovážná konstanta disociační reakce. Zvláštním typem disociační konstanty je iontový součin vody.\n\n\nPro reakci AB → A + B je podle Guldbergova-Waagova zákona rovnovážná konstanta formula_2, kde [A], [B] a [AB] jsou rovnovážné aktivity jednotlivých složek.\n\nDisociace kyselin a zásad v roztocích vede k ustavení protolytické rovnováhy. Rovnovážné konstanty charakterizující tuto protolytickou rovnováhu se nazývají disociační konstanta kyseliny \"K\" nebo disociační konstanta zásady \"K\".\n\nDisociační konstantu odvodíme z rovnovážné konstanty, protože ve vodném roztoku je voda vůči kyselině vždy v nadbytku a její koncentrace se ani při disociaci kyseliny téměř nemění, lze změnu koncentrace zanedbat a spojit ji s rovnovážnou konstantou za vzniku disociační konstanty.\n\nHodnoty disociačních konstant kyselin a zásad lze najít v tabulkách a slouží pro klasifikaci síly kyselin a zásad. Protože u slabých kyselin a zásad vychází číselná hodnota disociační konstanty velice nízká, obvykle se uvádí jako hodnota p\"K\" (často ve formě p\"K\"), což je záporný dekadický logaritmus disociační konstanty (p\"K\" pro kyseliny, p\"K\" pro zásady) při 25 °C. Obecně platí, že vyšší disociační konstantě odpovídá větší množství disociovaných molekul, tedy vyšší síla kyselin a zásad. Při převedení tohoto pravidla na hodnoty p\"K\", bude naopak vycházet, že nízká hodnota odpovídá silným kyselinám (p\"K\" < 2), vyšší slabým (5 < p\"K\" < 9) a vysoká velmi slabým (p\"K\" > 10). Silná kyselina je například kyselina sírová, kyselina chlorovodíková nebo kyselina dusičná, slabá kyselina například kyselina octová.\n\nMezi hodnotami p\"K\" a p\"K\" (resp. tedy hodnotami pH) platí vztah p\"K\" + p\"K\" = 14, který je odvozený ze vztahu: \"K\" · \"K\" = \"K\". U vícesytných kyselin dochází k několikastupňové disociaci a výpočty rovnovážné konstanty (K) se tak provádí pro každý stupeň zvlášť.\n\nPokud je disociovaná forma látky (rozložená na kationty a anionty) ve stejné koncentraci jako nedisociovaná, pak je hodnota p\"K\" rovna hodnotě pH roztoku. U slabých kyselin je nedisociovanou formou kyselina a disociovanou formou její konjugovaná zásada. Pokud chceme hodnotu pK stanovit experimentálně přidáme k jednomu ekvivalentu kyseliny půl ekvivalentu zásady (můžeme říct, že se jedná o nedokončenou titraci, napůl cesty k bodu ekvivalence), změřené pH se pak rovná p\"K\" kyseliny.\n\n\n"}
{"id": "209373", "url": "https://cs.wikipedia.org/wiki?curid=209373", "title": "Aiči E13A", "text": "Aiči E13A\n\nAiči E13A (japonsky 愛知 E13A) byl plovákový letoun japonského císařského námořního letectva užívaný ve druhé světové válce. V císařském námořnictvu byl označován jako průzkumný hydroplán typ 0 (: 零式水上偵察機, \"Reišiki/zerošiki suidžó teisacuki\"). Spojenci mu přidělili kódové označení Jake. První prototyp vzlétl roku 1938, letoun se začal sériově vyrábět od roku 1940. Jednalo se o jeden z nejrozšířenějších japonských průzkumných hydroplánů, kterého se do roku 1945 vyrobilo 1308 kusů v různých japonských továrnách.\n\n"}
{"id": "209376", "url": "https://cs.wikipedia.org/wiki?curid=209376", "title": "Martin Moldan", "text": "Martin Moldan\n\nMartin Moldan (* 2. března 1964, Děčín) je biskup české Apoštolské církve.\n\nObrátil se roku 1982.\n\nPůsobil jako pastor sboru ve Varnsdorfu, který roku 1992 založil. Za biskupa byl zvolen roku 2005 s odkladem na tři roky, úřadu se ujal 5. dubna 2008. Je ženatý a má tři děti.\n\n\n"}
{"id": "209377", "url": "https://cs.wikipedia.org/wiki?curid=209377", "title": "Severozápadní společnost", "text": "Severozápadní společnost\n\nSeverozápadní společnost (anglicky North West Company) byla společnost zabývající se obchodováním s kožešinami v letech 1779 až 1821.\n\nSídlo společnosti se nacházelo v Montrealu v tehdejší Britské Severní Americe (dnešní Kanadě). Jejím hlavním obchodním rivalem byla Společnost Hudsonova zálivu (v angl. \"Hudson's Bay Company\"). Společnosti spolu navzájem soupeřily v západní části Kanady, přičemž úspěšnější byla Severozápadní společnost. Napětí, které mezi nimi panovalo, vyústilo do několika menších přestřelek a hrozilo, že se násilí bude stupňovat. Řešením sporů bylo vynucené sloučení obou společností do jednoho celku.\n\nPrvní písemná zmínka o společnosti se datuje do období roku 1779, ale některé zmínky o jejím formovaní se objevují už v roce 1770. Čtyři roky tvořilo společnost jen volné seskupení několika obchodníků z Montrealu, kteří chtěli narušit dominanci Společnosti Hudsonova zálivu v jejím obchodování s kožešinami v Severní Americe. Severozápadní společnost byla oficiálně založena v roce 1783 se sídlem v Montrealu. Vedl ji obchodník Benjamin Frobisher, jeho bratr Joseph, Simon MacTavish a skupina investorů, mezi které patřil Nicholas Montour, Robert Grant, Patrick Small, George McBeath a William Holmes. V roce 1787 se Severozápadní společnost sloučila s firmou \"Gregory, McLeod and Co\". K zvětšující se firmě se přidal Roderick Mackenzie společně se svým bratrancem Alexandrem Mackenziem, který chtěl dohlížet na průzkum západních oblastí Kanady. Jeho skupina, přezdívaná „zimní partneři“, obchodovala s indiánskými lovci.\n\nGrand Portage, ležící na břehu Hořejšího jezera se stalo hlavním obchodním střediskem pro Severozápadní společnost. Obchodníci společnosti tam mohli najít zásoby, které tam byly dopravovány kanoemi z Montrealu. V roce 1803 se středisko přesunulo na sever od americké hranice do Fort William. Po výpravách Alexandra Mackenzieho, Simona Frasera a Davida Thompsona se činnost společnosti rozšířila i do oblastí v okolí jezera Athabasca. Cesty těchto průzkumníků směrovaly i na západ do divočiny Skalnatých hor a po březích řek až k zálivu Georgia na západním pobřeží Kanady v dnešní provincii Britská Kolumbie.\n\nSmrt Benjamina Frobishera otevřela Simonovi McTavishovi dveře do čela společnosti. McTavish uzavřel s Frobisherovým bratrem Josephem dohodu. Firma \"McTavish, Frobisher and Company\", kterou založili v listopadu 1787 měla pod svojí kontrolou jedenáct z dvaceti křesel ve vedení společnosti. Po příchodu Alexandra Mackenzieho se tato skupina rozrostla ještě o Petera Ponda a Alexandra Henryho. Další reorganizace společnosti nastala v letech 1795 a 1802, přičemž se podíl vždy rozdělil, aby zajistil příchod nových partnerů. Na severozápadě Kanady se působnost společnosti rozšířila na sever od Velkého Medvědího jezera a na západ od Skalnatých hor. Po několika letech trvaly snahy společnosti prodávat kožešiny přímo do Číny, s využitím amerických lodí, aby se tak firma vyhnula monopolu Britské východoindické společnosti, ale z těchto aktivit měla společnost jen velmi malý zisk.\nSpolečnost rozšířila svojí působnost i na americký severozápad, do státu Wisconsin. V roce 1795 tam Jacques Vieau založil obchodní středisko na místě dnešního města Milwaukee. O rok později založila Severozápadní společnost svou kancelář v New Yorku. Ve svém úsilí o soutěž se Společností Hudsonova zálivu se nacházela ve velké nevýhodě, protože její koncese jí zajišťovala praktický monopol nad severozápadní Kanadou, odkud pocházely nejlepší kožešiny. Po neúspěšných žádostech britského parlamentu a ministerského předsedy Williama Pitta o změnu této koncese, se Mctavish a jeho skupina rozhodli konat na vlastní pěst. Zorganizovali dvě výpravy, jednu po souši od Montrealu do Jamesovy zátoky a druhou po moři. V září roku 1803 se pozemní výprava střetla s lodí patřící Severozápadní společnosti na ostrově Charlton, na území dnešního teritoria Nunavut. Tam vznesli svoje nároky na toto území. Tento odvážný a smělý plán zastihl Společnost Hudsonova zálivu úplně nepřipravenou, ale namísto rozumné dohody, v jejíž sjednání McTavish doufal, se v následujících letech rozhodla pro odplatu.\n\nSimon McTavish přivedl do společnosti několik členů své rodiny, bratrance a synovce. Jeho ambice a silné postavení ve společnosti vyvolalo několik neshod mezi ním a spoluvlastníky společnosti, přičemž několik z nich opustilo Severozápadní společnost v 90. letech 18. století. Několik z nich založilo svoji vlastní společnost, neoficiálně známou jako \"Společnost XY\" (\"XY Company\"), kvůli znaku, který používala na označení balíků kožešin. V roce 1799 začala tato skupina obchodovat na některých územích Severozápadní společnosti. V roce 1801 se k nim přidal Alexander Mackenzie a tím se jejich pozice na trhu značně posilnila. Mezi Severozápadní společností a odpadlíky panovala velká rivalita. Když 6. července 1804 Simon McTavish zemřel, William McGillivray, synovec Simona McTavisha, se rozhodl ukončit pětiletou rivalitu a nepřátelství, které vyústilo až k zastřelení vedoucího Severozápadní společnosti na Velkém Medvědím jezeře během hádky se zaměstnancem Společnosti XY. McGillivrayovi se podařilo v listopadu toho roku dosáhnout dohody, podle které mělo Severozápadní společnosti připadnout 75 procent ze zisku a bývalé Společnosti XY zbývajících 25 procent. Alexander Mackenzie byl vyloučen z nově zformovaného partnerství. Během první dekády 19. století se podařilo Severozápadní společnosti rozšířit své trhy a území, ale spory se Společností Hudsonova zálivu byly intenzivní. Pobočka Severozápadní společnosti v New Yorku umožnila obejít monopol Britské východoindické společnosti a proniknout na čínský trh. Obchodní lodě patřící Severozápadní společnosti se tam plavily pod britskou vlajkou. Kanadský obchod s kožešinami se změnil po roce 1806, když Napoleon Bonaparte vyhlásil blokádu Baltského moře během zápasu mezi Británií a Francií o světovou nadvládu. Británie pokrývala svou spotřebu dřeva dovozem z pobaltských zemí a z amerických států New Hampshire a Massachusetts. Mezi Británií a Spojenými státy v té době též došlo k vyhrocení vzájemných vztahů a v roce 1809 schválila americká vláda Deklaraci o nevměšování se, jejímž důsledkem bylo téměř úplné zastavení vzájemného obchodu mezi oběma zeměmi. Tím se Velká Británie ocitla úplně závislá na dodávkách dřeva z Kanady, a to zejména velké bílé borovice, jejíž dřevo se používalo na lodní stěžně. Prakticky ze dne na den se dřevo stalo kanadským exportním artiklem číslo jedna a nahradilo obchod s kožešinami.\n\nV roce 1810 zasáhla obchod s kožešinami další krize, téměř úplné vyhubení zvířat, lovených kvůli kožešinám, zejména bobrů. Zničení obchodního místa společnosti v Sault Sainte Marie v Ontariu Američany během války v roce 1812 uštědřilo obchodu další vážný úder. Všechny tyto okolnosti jen podnítily další nárůst rivality. Když Thomas Douglas přesvědčil své spolupodílníky ve Společnosti Hudsonova zálivu, aby mu dali území vlastněná lordem Selkirkem, také známé jako \"Red River Colony\", zabírající plochu 300 000 km² v dnešní kanadské provincii Manitoba a amerických státech Minnesota a Severní Dakota, vyvolalo to další sérii událostí, které nakonec vedly k zániku Severozápadní společnosti. Takzvané „Pemikanové prohlášení“ a přestřelka u Sedmi dubů a její brutalita způsobila, že lord Selkirk zatkl Williama McGillivraya, Simona Frasera a několik dalších spoluvlastníků Severozápadní společnosti, zabavil jejich majetek v osadě Fort William a obvinil je ze spoluzodpovědnosti za smrt 22 lidí při přestřelce u Sedmi dubů. I když byli později úřady v Montrealu prohlášeni za nevinné a osvobozeni, v průběhu následujících let Severozápadní společnost opustilo několik nejbohatších a nejschopnějších majitelů z obav o její budoucí vývoj. V roce 1820 zavedla společnost systém ražby mincí, při kterém se platilo jednou mincí za jednu bobří kožešinu. Samostatná existence Severozápadní společnosti byla už delší dobu prakticky neudržitelná a tak majitelé společnosti nakonec neměli na výběr a museli se spojit se svým velkým rivalem, Společností Hudsonova zálivu. Stalo se tak poté, co Henry Bathurst, státní tajemník pro válku a kolonie, přikázal oběma společnostem, aby ukončily své nepřátelství. V červenci 1821 po dalším tlaku ze strany britských úřadů, byla podepsána dohoda o vzájemném sloučení obou společností do jednoho celku. Severozápadní společnost tak po více než 40 letech existence zanikla. V době sloučení měla Severozápadní společnost 97 a Společnost Hudsonova zálivu 76 obchodních středisek.\n\nSpolečnost měla v roce 1799 téměř 2 500 zaměstnanců – byli mezi nimi vlastníci společnosti, průzkumníci, tlumočníci a úředníci v obchodních místech:\n\n\n"}
{"id": "209393", "url": "https://cs.wikipedia.org/wiki?curid=209393", "title": "MiG-9", "text": "MiG-9\n\nMiG-9 (kód v rámci USAF/DOD: Type 1, v kódu NATO „Fargo“) byl první sovětský proudový stíhací letoun. Jeho vývoj začal roku 1944, avšak kvůli problémům s domácími motory se opozdil. Sověti díky ukořistěným německým materiálům, které získali díky vítězství ve Velké vlastenecké válce, okopírovali německý motor BMW 003A. Prototyp s označením I-300 uskutečnil první let 24. dubna 1946. Letoun se dostal do výzbroje sovětské armády na přelomu let 1946–1947. Celkem bylo vyrobeno 598 kusů.\n\n\n\n\n"}
{"id": "209396", "url": "https://cs.wikipedia.org/wiki?curid=209396", "title": "James Lightbody", "text": "James Lightbody\n\nJames Davies Lightbody (16. března 1882 Pittsburgh, Pensylvánie – 2. března 1953 Charleston, Jižní Karolína) byl americký atlet, běžec na střední tratě. Na 3. letních olympijských hrách 1904 v Saint Louis získal čtyři medaile, z toho tři zlaté a jednu stříbrnou, a stal se nejúspěšnějším atletem her.\n\nLightbody pocházel z Pittsburghu r. 1882. Jeho rodina se odstěhovala do Muncie ve státě Indiana (okres Delaware), kde vystudoval střední školu, načež odešel studoval Chicagskou univerzitu. Tam ho přivedl mezi atlety legendární americký trenér Amos Alonso Stagg. Ten z něho vychoval jednoho z předních atletů počátku 20. století a Lightbody se mu odměnil svými úspěchy na saintlouiské olympiádě.\n\nNa olympiádě v Saint Louis nepatřil mezi favority, ale ve všech individuálních startech (800 m, 1500 m a 2500 m překážek) zazářil, s americkým mužstvem \"Chicago Athletic Association\" získal v přespolním běhu na 4 míle stříbrnou medaili.\n\nV roce 1905 zvítězil Lightbody v národním mistrovství AAU (Amatérská atletická unie) rovněž v bězích na 800 a 1500 m, o rok později se účastnil olympijských „meziher“ v Athénách, kde vyhrál závod na 1500 m a byl druhý na 800 m. Tyto výsledky se ale nezapočítávají do oficiální historie olympijských her.\n\nLightbody se účastnil i 4. letních olympijských her 1908 v Londýně, ale tam se mu ani v jedné ze tří disciplín nedařilo. Z londýnské olympiády jel Lightbody přímo do Berlína, kde r. 1911 ukončil svá studia. Přitom závodil za tým \"Berliner S.C.\", s nímž soutěžil na mistrovstvích Německa. V letech 1910 a 1911 byl mistrem Německa na 800 a 1500 m. Po studiích a ukončení kariéry se usadil v Charlestonu, kde také zemřel.\n\nZávodu se účastnilo 13 běžců ze tří zemí, kteří běželi přímo finále. Velmi těsně zvítězil Jim Lightbody v novém olympijském rekordu 1:56,0 min, o tři desetiny sekundy zpět byl jeho krajan Howard Valentine, úspěch domácích běžců dovršil třetím místem Emil Breitkreuz. Nejlepším zahraničním běžcem byl na pátém místě Němec Runge.\nZávodu na 1500 m se účastnilo devět běžců ze tří zemí. I tento běh skončil jednoznačně pro USA. Vyhrál Jim Lightbody v olympijském a světovém rekordu 4:05,4 min, druhý byl William Verner, třetí Lacey Hearn.\nTento běh s neobvyklou délkou trati nahradil předchozí překážkářský běh na 2500 m, oba jsou předchůdci dnešního klasického běhu na 3 km. Závod běželo 7 sportovců ze dvou zemí. Jim Lightbody zvítězil v čase 7:39,6 min před závodníkem V. Británie Johnem Dalym a Američanem Arthurem Newtonem.\nZávodu se účastnila americká klubová družstva \"New York A.C.\" a \"Chicago A.A.\", tj. pouhé dva týmy po pěti závodnících, jejichž pořadí se bodovalo jedním až deseti body. Jen těsně zvítězil tým New Yorku, Chicago ve složení Jim Lightbody, William Verner, Lacey Hearn, Albert Corey a Sidney Hatch zaostalo o jediný bod.\nBěhu na 800 m se v Londýně účastnilo 38 závodníků z 10 zemí. Byli rozděleni do osmi semifinálových běhů, z nichž vždy pouze vítěz postupoval do finále. 20. července nastoupil Jim Lightbody do prvního semifinálového běhu a nestačil na tři běžce, kteří se poprali o finále, podařilo se to Maďaru Bodorovi. Olympijským vítězem se stal o den později Melvin Sheppard z USA, druhý skončil Ital Emilio Lunghi, třetí byl Němec Hanns Braun.\n13. července 1908 začaly atletické soutěže olympiády semifinálovými běhy na 1500 m. Bylo jich osm a účastnilo se 44 závodníků z 15 zemí. V prvním semifinále se vystřídali ve vedení po jednom kole Kanaďan Meadows, Francouz de Fleurac, Brit Smith a Jim Lightbody, ale nikdo z nich nestačil na finiš Jamese Sullivana z USA. Lightbody skončil jen o sekundu za ním. Druhý den se běželo finále a v něm opět kraloval Melvin Sheppard, druhý byl Harold Wilson z Británie, třetí jeho krajan Norman Hallows.\nPřekážková trať se v Londýně opět prodloužila, a to na 3200 m. Přihlásilo se 24 závodníků. Konalo se šest rozběhů, jen vítěz každého z nich postoupil do finále. Poslední běh byl napínavým soubojem mezi Britem Haroldem Sewellem a Jimem Lightbodym, až v samém závěru se protlačil do cíle asi o yard Sewell a vyřadil Lightbodyho i v tomto závodě. Finále vyhrál Brit Arthur Russell před svým krajanem Archie Robertsonem a Američanem Johnem Eyselem.\n\n"}
{"id": "209397", "url": "https://cs.wikipedia.org/wiki?curid=209397", "title": "Webový komiks", "text": "Webový komiks\n\nWebový komiks je komiks, který je publikován výhradně nebo především na webu. Obvykle se skládá ze stripů nebo stránek jiného tvaru ale podobného rozsahu. Stripy nebo stránky mohou vycházet pravidelně (jednou denně, jednou týdně, pondělí-středa-pátek, …) i nepravidelně (po delším čase bez aktualizace může vyjít i několik najednou, pod aktuálním komiksem ale bývá upozornění).\n\nWebové komiksy se dělí na „stripové“, tedy takové ve kterých je každý strip nezávislý podobně jako v případě klasického novinového stripu a obvykle má humorné téma, a na dějové, tedy takové ve kterých na sebe stripy dějově navazují a formují delší příběh. Hranice není ostrá: komiksy zaměřené na delší příběh mohou vkládat nezávislé stripy třeba i reagující na nedávné události nebo dokonce „výplňové“ stránky zcela bez děje (nejčastěji obrázek některé z hlavních postav), naopak komiksy zaměřené na nezávislé stripy mohou čas od času nasadit příběh táhnoucí se přes několik stripů.\n\nÚspěšné webové komiksy mohou být později vydané jako komiksové knihy. Naopak klasické papírové novinové stripy mohou mít archív na webu.\n\n\n\n\n"}
{"id": "209398", "url": "https://cs.wikipedia.org/wiki?curid=209398", "title": "Dějiny Peru", "text": "Dějiny Peru\n\nDějiny Peru zahrnují dějiny dnešní peruánské republiky a dále také historický vývoj lidských společností žijících na území dnešního Peru. Dějiny lidských společenství se v případě Peru začínají asi před více než 15 000 lety. Peruánské území bylo domovem mimo jiné civilizace Caral (jedné z nejstarších na Zemi), později incké kultury (největší z předkolumbovských amerických států). V první polovině 16. století dobyli území španělští conquistadoři a založili místokrálovství Peru, které zahrnovalo podstatnou část jihoamerického kontinentu. Peru deklarovalo svoji nezávislost na Španělsku v roce 1821, prakticky však byla španělská vojska ze země vypuzena o tři roky později, kdy republikáni vedení Simónem Bolívarem vyhráli bitvu u Ayacucha (9. prosince 1824).\n\nPrvní obyvatelé přišli na území dnešního Peru kolem 17 500 př. n. l. Byli to potomci kolonizátorů Ameriky, lovců a sběračů z Asie, kteří dlouho předtím přešli Beringovým průlivem do Severní Ameriky. Toto datum se zakládá na existenci civilizace Paccaicasa, jejíž pozůstatky se našly v jeskyni \"Piquimachay\", 12 kilometrů severně od města Ayacucho.\n\nStopy první americké zemědělské činnosti staré 12 600 let (10 600 př. n. l.) byly nalezeny v jeskyni \"La Cueva del Guitarrero\" ve městě Yungay. Stopy osídlení nalezené v La Libertad se datují na 10 000 př. n. l. a ve městě Tacna na 9 000 př. n. l. Ke konci posledního zalednění tito první obyvatelé Peru začali dlouhý proces osvojování místní fauny a flóry, začali se také sdružovat v kmeny a kmenové svazy.\n\nV polovině 3. tisíciletí př. n. l. zde vznikly první městské státy s náboženskou vládou. Civilizace Caral (též zvaná Norte Chico), tvořící městský stát, byla současníkem civilizací starobylé Číny, Egypta, Indie a Mezopotámie. Navíc byla obklopena dalšími civilizacemi jako Vicus, Virú, Chavín a Paracas, které však stále tvořily kmenové svazy. Peru tedy můžeme pokládat za jednu z kolébek civilizace.\n\nČasem civilizace Chavín převýšila ostatní. Existovala zhruba v letech 900 př.n.l.- 200 př.n.l. Nacházela se na pobřeží Tichého oceánu. Jejím centrem a obřadním místem bylo město Chavín de Huántar, které se nachází 3117 metrů nad mořem. Ve městě se nacházely dvou až trojpodlažní chrámy. Zdivo bylo zpevněno hliněnou maltou. Archeologové za nejcennější považují tři monolity: Lanzón, stélu Raimondino a Tellův obelisk. Všechny jsou ozdobené reliéfy antropomorfních postav zvířecích bohů. Chavín byla patrně první jihoamerická kultura, která zpracovávala zlato. Jak si říkali obyvatelé není známo, ani jaký používali jazyk (předpokládá se stará forma kečuánštiny). Domestikovali lamy, jejichž maso sušili (tzv. jerky). Archeologové doložili též užívání psychotropních látek (výtažky z kaktusu San Pedro), pravděpodobně při kouzelnických rituálech.\n\nPostupně vliv Chavínu upadl, a to podnítilo rozvoj civilizací s lepšími znalostmi nově objevených dovedností, např. Močikové, Lima, Nazca, nebo Tiwanaku. Nejvýznamnější však byla Huarijská kultura (též zvaná Wari). Spolu s Tiahuanacem byla nejvýznamnějším jihoamerickým civilizačním centrem své doby. Navazovala na močickou kulturu. Říše Huari se začala rozvíjet okolo roku 500 a existovala zhruba půl století. Zpočátku se kultura Tiahuanaca, ležící na jih od Huari, rovněž v pacifickém pobřežním pásu, vyvíjela dosti nezávisle, ale v 6.–7. století se Huari a Tiahuanaco natolik sblížily, že historikové často hovoří o kultuře jediné. Název říše dostala podle svého hlavního města Huari (Wari), které leželo asi 11 kilometrů severovýchodně od dnešního města Ayacucho. Zatímco Tiahuanaco bylo spíše náboženským centrem, Huari mělo světský charakter, bylo to město spojené s okolím pevnými silnicemi, zřejmě obchodní centrum. Bylo tvořeno ulicemi do pravého úhlu. Počet obyvatel města se odhaduje na 40 000. Domy byly postaveny z kamene a některé byly až třípatrové. Kolem roku 800 se dostalo do krize v důsledku sucha a kolem roku 1000 bylo patrně velmi náhle a z neznámých důvodů opuštěno. Vchody budov byly zablokovány, jako kdyby se obyvatelstvo chtělo do města znovu vrátit, to se však z nejasných důvodů nestalo. Podle některých archeologů byly příčinou násilné konflikty mezi jednotlivými skupinami obyvatel. Lidé huarijské kultury hovořili dnes už vymřelým jazykem puquina. Písemné památky nalezeny nebyly. Sociální systém byl dosti hierarchický, založený na povinné práci obyvatel pro své vládce – na stavbách a na terasovitých polích – i daních. Zdá se, že tento systém převzala navazující (přesněji po pozdním přechodném období vyvstávající) Kultura Chimú a od ní Inkové.\n\nInkové se začali vzmáhat na konci 9. století. V 15. století si Incká říše podrobila všechny andské národy mezi řekami Maule a Ancasmayo a zabrala území asi 3 000 000 km². Tato oblast dnes tvoří velkou část území Kolumbie, Ekvádoru, Peru, Bolívie, Argentiny a Chile a byla propojena rozlehlou sítí cest. Hlavní město incké říše bylo Cuzco ležící v peruánských horách. Kromě své vojenské moci vynikali Inkové i v architektuře (viz Machu Picchu).\n\nV polovině 16. století dobyly španělské jednotky vedené conquistadory Franciscem Pizarrem a Diegem de Almagrem říši Inků a krátce poté vzniklo Místokrálovství Peru. V době největšího rozmachu pokrývalo území rozkládající se od Panamy až po úplný jih kontinentu. Španělská vláda se v Peru zasloužila o hlubokou přeměnou ve sféře sociální i ekonomické. Prosadil se merkantilismus, závislý na těžbě stříbra (zejména z města Potosí) a zlata, komerčním monopolu a vykořisťování původních obyvatel. K tomu byla hojně využívána tzv. mita. Nejvýznamnějším Peruánským místokrálem byl Francisco de Toledo, který provedl modernizaci celého místokrálovství, za jeho vlády byl popraven poslední exilový incký vládce Túpac Amaru I.\n\nNa přelomu 16. a 17. století se vyskytly snahy o podkopání moci místokrálovství separatistickými vzbouřenci (nejprve indiány jako Túpac Amaru II. a později i Kreoly a Mestici). Byly však v posledních letech krvavě potlačeny.\n\nRoku 1821 vyhlásilo hnutí vedené argentinským generálem José de San Martínem z Chile nezávislost a zřídilo nový stát: Peruánská republika. Definitivního vypuzení španělských vojáků z hor na jihu Peru, o které se postaral venezuelský generál Simón Bolívar, však bylo dosaženo až v roce 1824 bitvami u Junínu (6. srpna) a u Ayacucha (9. prosince).\n\nBěhem prvních let nezávislosti probíhaly nekonečné vůdcovské boje o prezidentské křeslo. Za těchto okolností byla mezi lety 1836 a 1839 vytvořena Peruánsko-bolivijská konfederace, která byla rozpuštěna po porážce v bitvě u Yungay v boji proti separatistické armádě z Chile. Spory mezi vůdci trvaly až do první ústavní vlády maršála Ramóna Castilly, kterému se podařilo restrukturalizovat stát díky ekonomické prosperitě plynoucí z těžby guána na pobřežních ostrovech.\n\nRoku 1865 Španělsko obsadilo ostrovy Chincha, což si peruánská vláda vyložila jako válku. Chile i Ekvádor se rozhodly pomoct Peru s obranou. Zatímco španělská eskadra blokovala přístavy Callao a Valparaíso, spojenecká flotila zaujmula postavení na ostrově Chiloé na jihu Chile. Chilská korveta \"Esmeralda\" mezitím v bitvě u Papuda obsadila škuner \"Covadonga\" a spojenecká eskadra odrazila španělský útok v námořní bitvě u Abtaa. Krátce poté španělská armáda vybombardovala nebráněný přístav Valparaíso a zničila více než polovinu nákladního loďstva Chile. Následně zaútočila na přístav Callao, ale jeho železná obrana útok bez problému odrazila a poškodila španělské loďstvo do takové míry, že se muselo stáhnout a nechat vody Jižní Ameriky.\n\nRoku 1879 Chile vyhlásila válku Peru. Důvodem bylo vměšování Peru do daňového problému mezi Bolívií a Chile. Z tohoto konfliktu vzešla Druhá tichomořská válka (někdy nazývaná \"Bitva ledku\" nebo \"Pacifická válka\"). Odehrála se mezi lety 1879 a 1883, a to v několika etapách. První příslušela námořní kampani a vyvrcholila 8. října 1879 námořní bitvou u Angamos, kterou vyhrála Chile a zemřel v ní admirál Miguel Grau Seminario, hrdina peruánského námořnictva.\n\nPo zničení peruánského loďstva Chile pokračuje ve válce pozemní kampaní. Ta začíná vyloděním chilského vojska a následující bitvou u Pisaguy, kterou vyhrává Chile. Následují dlouhé čtyři roky, během nichž jsou obsazena města Iquique, Arica, Tacna a válka se dostává až do samotného hlavního města Peru, Limy. Mezi další významné bitvy patří bitva u Chorrillos, bitva u Miraflores a také poslední bitva u Huamachuca. Definitivně válku ukončuje Anconská smlouva podepsaná 20. října 1883 chilskou vládou a peruánským prezidentem Miguelem Iglesiasem. Pro Peru znamená ztrátu provincií Arica a Angamos.\n\nPo válce začalo období rekonstrukce státu, které i přes relativní klid pro Peru neznamenalo obnovení růstu ekonomiky státu ani klid politický. To se změnilo roku 1895 s vládou prezidenta Nicoláse de Piéroly.\n\nPřevzetí úřadu Augustem B. Leguíou ukončilo sérii aristokratických vlád. Leguía zůstal u moci jedenáct let. Zemi zajistil momentální prosperitu, manipuloval se soudním právem, zastrašoval opozici, a zmodernizoval Limu. Jeho vláda, známá jako \"Oncenio\" (jedenáctiletí, once - španělsky jedenáct), skončila roku 1930 lidovým převratem Luise Miguela Sáncheze Cerra, který zahájil období vojenských vlád. Na politickém dění se stále ve větší míře podílí lidová hnutí, například \"APRA\" nebo \"Komunistická strana Peru\". Obnovení demokracie roku 1939 a nástup Manuela Prada Ugartecheho přineslo období klidu, které bylo přerušeno nejprve osmiletou vládou (\"Ochenio\") Manuela Odríy a poté krátkým vojenským převratem. Vládou Fernanda Belaúnde Terryho byla roku 1963 opět obnovena demokracie.\n\nPolitická krize v šedesátých letech dává prostor pro další převrat, tentokrát vedený generálem Juanem Velascem Alvaradem a později jeho nástupcem. Toto dvanáctileté období označované jako \"Revoluční vláda ozbrojených sil\" se neslo ve znamení zemědělské reformy, masivního zestátňování a protiimperialistického a obzvlášť protiamerického smýšlení. Kvůli stále většímu zadlužení se stát dostává na pokraj ekonomické krize, která uspíšila opětovné obnovení demokracie. Ústavodárné shromáždění dalo sepsat novou ústavu a roku 1980 byly vyhlášeny volby.\n\nV osmdesátých letech se ekonomická krize dále prohlubovala. Odpovědí na ni byl vznik maoistické teroristické skupiny Světlá stezka, která během následujících patnácti let podnikala násilné akce proti bezpečnostním složkám i civilnímu obyvatelstvu. Podobné zaměření měla i MRTA (\"Movimiento Revolucionario Túpac Amaru\" - Revoluční hnutí Túpac Amaru), další peruánská teroristická skupina.\n\nSlabá pravice v prvních letech dekády přispěla k úspěchu politické strany APRA. Prezidentem se tak stává Alan García. Ani on se nedokázal vyrovnat s ekonomickými problémy země: Krize dosáhla nejhorší úrovně, k tomu se přidala vysoká míra inflace, nedostatek potravin a nárůst teroristických útoků. Poslední akcí Alana Garcíy v prezidentském křesle bylo neúspěšné zestátnění banky. To vyvolalo protesty občanů vedené spisovatelem Mariem Vargasem Llosou. Llosa měl ty nejlepší předpoklady pro prezidentské volby 1990. Krátce před nimi se však na politické scéně objevuje Alberto Fujimori, který Llosu ve volbách nečekaně poráží a stává se prezidentem.\n\nRoku 1990 se k moci dostává Alberto Fujimori, syn japonských emigrantů. Přestože 5. dubna 1992 rozpustil Kongres republiky Peru a podpořil rozvoj korupce v zemi, dokázal zlepšit ekonomiku státu, definitivně porazil teroristy, prosadil liberální ekonomické reformy a zprivatizoval podniky, jež stát zatěžovaly. Roku 2000 byl Fujimori v nejasných volbách zvolen podruhé i přes velké protesty občanů vyvolané opozicí. Krátce poté se na světlo světa dostala kompromitující nahrávka, která usvědčovala členy Kongresu z uplácení opozice a podnikatelů. Na služební cestě v Japonsku Fujimori rezignoval a do Peru se již nevrátil. Prezidentem se tedy stává předseda Kongresu Valentín Paniagua. Jeho hlavním cílem byla transparence veřejného aparátu a uspořádání nových voleb. Ty vyhrál vůdce opozice Alejandro Toledo. Ekonomice Peru se konečně daří překonat krizi. V dalších volbách v roce 2006 se prezidentem znovu stává Alan García. Jeho mandát skončil v roce 2011. Následným prezidentem Peru byl Ollanta Humala a to v letech 2011-2016. Nynějším prezidentem je Pedro Pablo Kuczynski.\n"}
{"id": "209401", "url": "https://cs.wikipedia.org/wiki?curid=209401", "title": "Dean Koontz", "text": "Dean Koontz\n\nDean Ray Koontz (* 9. července 1945 v Pensylvánii) je americký spisovatel, který je znám především jako autor thrillerů. V některých svých knihách používá také prvky sci-fi a hororu.\n\nDean Koontz se narodil 9. července 1945 jako syn Raye a Florence Koontzových. Vyrůstal, stejně jako jeho matka, v chudých poměrech. Jeho otec, který byl alkoholik, ho často týral. Když mu bylo osm, napsal své první povídky. Aby si zvýšil kapesné, prodával je příbuzným a sousedům. V základní škole byl velmi líný a dělal jen to, co musel. Byl považován za třídního klauna.\n\nVe 20 letech získal svou první literární cenu. V témže roce (1965) prodal poprvé povídku profesionálnímu nakladatelství. Jmenovala se \"Koťátko\" a zůstala jedinou, kterou za dobu svých vysokoškolských studií na Shippensburg University of Pennsylvania uplatnil. Už roku 1966, ještě během studia, si vzal svou nynější ženu Gerdu. \n\nPo zakončení studia v roce 1967 začal prodávat povídky pravidelně, velké zisky mu to však nepřineslo a stále se nemohl vymanit z chudých poměrů. Psaní ho však bavilo a stalo se nezbytnou součástí jeho života. Rok učil na střední škole v Mechanicsburgu v Pensylvánii. Koontz se prosadil teprve v roce 1981, když se jeho román Night Whispers (Šepot v noci) dostal na seznam bestsellerů novin New York Times.\n\nKoontz je workoholik. Pracuje až 14 hodin denně. Jeho knihovna obsahuje 30 000 svazků, z nichž čerpá inspiraci. Dvacet jeho románů bylo zfilmováno.\n\n\n"}
{"id": "209404", "url": "https://cs.wikipedia.org/wiki?curid=209404", "title": "Osobní záležitosti (Hvězdná brána)", "text": "Osobní záležitosti (Hvězdná brána)\n\nOsobní záležitosti je 18. epizoda 8. řady sci-fi seriálu Hvězdná brána.\n\nJaffové po tisících let otroctví dosáhli svobody. Daniel Jackson je stále ztracený. Zůstal na lodi Replikátorů, která byla zničena zbraní Antiků na Dakaře. Jack O'Neill odmítá uznat jeho smrt a čeká, že vejde do dveří.\n\nJak víme z předchozí epizody, nebyl Daniel Jackson skutečně zabit, ale vstoupil do jiné dimenze – zde se setkává znovu s Omou Desalou a ta mu nabízí povznesení. Jeho možností je povznést se (a nemoci zasáhnout a pomáhat svým přátelům) nebo zemřít.\n\nOstatní povznesení Antikové s Danielem nehovoří a v klidu jej ignorují. Jeden z nich, jménem Jim, však s Danielem promluví. Hovoří o Anubisovi – Anubis se chystá získat Dakaru a použít zbraň Antiků k zničení života v galaxii. Později se ukáže, že Jim je vlastně Anubis, který oklamal Omu Desalu, a ta ho v důsledku oklamání povznesla. Ke konci dílu se však nakonec Oma Anubisovi postaví, zabrání mu uskutečnit svůj zničující plán, a Daniel se vrací opět živý na velitelství Stargate.\n"}
{"id": "209406", "url": "https://cs.wikipedia.org/wiki?curid=209406", "title": "Suchoj Su-8", "text": "Suchoj Su-8\n\nSuchoj Su-8 (DDBŠ) byl sovětský dvoumotorový dvoumístný bitevní dolnoplošník smíšené konstrukce s dvojitou SOP, zatahovacím podvozkem ostruhového typu, který měl být užíván k boji proti nepřátelským tankům. \n\nV roce 1942 se prokázaly určité nedostatky bitevních letounů Il-2, z nichž nejvíce vadil krátký dolet. Šturmoviky musely při operacích vzlétat těsně za frontou, aby svým doletem stačily postupu tankových útvarů.\n\nP. O. Suchoj se tedy rozhodl vyvinout dvoumotorový dvoumístný pancéřový šturmovik (DDBŠ), schopný svým doletem pokrýt větší rozsah pozemních operací bez potřeby změny letiště. Velká nosnost měla být využita k většímu nákladu pum než Il-2.\n\nNový stroj se v dokumentaci značil jako Samolet B.\n\nLetové zkoušky dvou prototypů byly zahájeny v roce 1944. Pohon zajišťovaly dva dvouhvězdicové motory AŠ-71F pod pancéřovými kryty typu NACA. Duralová střední část trupu byla zakončena střeleckou věží s kulometem UBT ráže 12,7 mm. Pod ní byl výstupek s instalovaným pohyblivým kulometem ŠVAK ráže 7,62 mm. Obě zbraně obsluhoval jeden střelec chráněný pancéřováním. Velký výstupek pod trupem na úrovni křídla ukrýval čtyři prototypové protitankové kanóny OKB-16-45 (NS-45) ráže 45 mm konstruktérů Nudelmana a Suranova. Ve vnějších částech křídla byly na každé straně čtyři kulomety ŠKAS proti živým cílům. Pumovnice mezi nosníky centroplánu pojala celkem 600 kg pum. Vnější závěsy umožnily nést další pumy.\n\nNakonec se od jeho sériové výroby upustilo a přednost dostaly stroje Il-2 a Il-10.\n\n\n"}
{"id": "209407", "url": "https://cs.wikipedia.org/wiki?curid=209407", "title": "Joe Trohman", "text": "Joe Trohman\n\nJoseph Mark Trohman (*1. září 1984 Hollywood, Florida) je hlavním kytaristou pop punkové americké skupiny Fall Out Boy a také kytaristou americké metalové kapely The Damned Things.\n\nJoe se narodil na Floridě pochází z židovské rodiny a chodil do hebrejské školy. Jeho otec je kardiolog. Vyrůstal v městě South Russell, která leží východně od Ohia, kde žil celkem dvanáct let. \n\nBěhem školy hrál na pozoun ve školní skupině, kytaře se začal věnovat na druhém stupni školy. Když mu bylo dvanáct rodina se přestěhovala do Chicaga, kde pro zábavu začal hrát v různých kapelách, jednou z nich byla i kapela \"Arma Angelus\", kde potkal Petea Wentze, který v té době v kapele dělal zpěváka.\n\nJoea našel pro Fall Out Boy právě Pete Wentz, tam se setkal se zpěvákem a kytaristou Patrickem Stumpem, který zrovna v té době hrál s kapelami \"Borders\" a \"Neurosis\".\n"}
{"id": "209408", "url": "https://cs.wikipedia.org/wiki?curid=209408", "title": "Konformace", "text": "Konformace\n\nKonformace je v chemii termín označující různá uspořádání molekul jedné sloučeniny, nejčastěji se používá u uhlovodíkových (organických) sloučenin. Konformační variabilita je možná díky vnitřní rotaci částí molekul okolo jednoduchých vazeb.\n\nSloučeniny s dvojnou vazbou díky přítomnosti π orbitalu tuto vlastnost ztrácejí.\n\nKonformace může být označována jako druh izomerie.\n\nPříkladem konformace může být zákrytová a nezákrytová konformace ethanu, nebo židličková a vaničková konfigurace cyklohexanu\n"}
{"id": "209410", "url": "https://cs.wikipedia.org/wiki?curid=209410", "title": "Andy Hurley", "text": "Andy Hurley\n\nAndrew John Hurley (*31. května 1980 Milwaukee, Wisconsin) je bubeník chicagské skupiny Fall Out Boy.\n\nOtec Andyho zemřel, když mu bylo pět let, proto byl vychován pouze matkou, která byla zdravotní sestra.\n\nAndy sebe považoval za problémového, hodně pil a neuznával žádné autority, proto se stal členem straight edge, kterým je dodnes, a podle nedávného rozhovoru pro časopis \"Rolling Stone\" nemůže snést kouření jeho kamaráda z skupiny Joea Trohmana.\n\nDříve Andy hrával na saxofon. Poté ho začaly inspirovat bicí nástroje. Jeho inspirací byly kapely jako Metallica a Slayer.\n\nV současné době vlastní dům v Milwaukeu ve Wisconsinu. Jeho zálibou je čtení komiksů a trénováním na bicí. Hurley má poněkud extrémní názory na politiku a věří, že se civilizace jednou zhroutí.\nAndy je veganem a členem organizace PETA.\n\nAndy hrával v heavymetalových a hardcore punkových kapelách. V roce 2003 se přidal ke skupině Fall Out Boy. Již dříve v šestnácti letech se spřátelil s baskytaristou Pete Wentz, který mu nabídl práci bubeníka na jejich turné. Díky této události Hurley dosáhl velkých komerčních úspěchů a cestoval po světě. \n\nBěhem přestávky skupiny Fall Out Boy 2009-2013 hrál Andy v heavymetalové kapele The Damned.\n\n4. února 2013 Fall Out Boy oznámily konec přestávky. Hurley hrál na jejich albu Save Rock and Roll a cestoval po celém světě. \n"}
{"id": "209411", "url": "https://cs.wikipedia.org/wiki?curid=209411", "title": "Ztraceni v inspiracích", "text": "Ztraceni v inspiracích\n\nZtraceni v inspiracích je první album skupiny UDG oficiálně vydané.\n\nPo úspěchu v soutěži Coca-Cola PopStar mohla skupina UDG vydat své debutové album. Produkoval ho Milan Cimfe ze studia Sono a sám nahrál na album hned několik nástrojů. Hosté, kteří se podíleli na tomto CD byli frontmani kapel Kryštof – Richard Krajčo a Wohnout – Matěj Homola.\n\n\n"}
{"id": "209414", "url": "https://cs.wikipedia.org/wiki?curid=209414", "title": "Sportovní klub", "text": "Sportovní klub\n\nSportovní klub (synonymum pro tělovýchovnou jednotu, tělocvičný spolek nebo tělocvičnou jednotu) je základním článkem vyšší tělovýchovné organizace (asociace), realizuje její hlavní činnost. V České republice se do roku 2014 zřizoval obvykle podle zákona č. 83/1990 Sb., o sdružování občanů, poté jde o spolek podle občanského zákoníku.\n\n"}
{"id": "209418", "url": "https://cs.wikipedia.org/wiki?curid=209418", "title": "Node 3", "text": "Node 3\n\nNode 3 (Tranquillity) je modul, který byl připojen k Mezinárodní vesmírné stanici v roce 2010. Obsahuje nejmodernější zařízení pro údržbu životního prostředí na stanici. Tyto systémy recyklují odpadovou vodu pro posádku a produkují dýchatelný kyslík. \"Node 3\" je také vybaven zařízením na revitalizaci atmosféry, které z atmosféry filtruje škodlivé látky.\n\nDo vesmíru byl \"Node 3\" dopraven raketoplánem Endeavour při misi STS-130. Mise odstartovala 8. února 2010\n"}
{"id": "209420", "url": "https://cs.wikipedia.org/wiki?curid=209420", "title": "Šavrov Š-2", "text": "Šavrov Š-2\n\nŠavrov Š-2 byl sovětský hydroplán, který byl vyráběn na základě prototypu Š-1, který vzlétl poprvé 11. listopadu 1930. Sériová výroba tohoto letounu započala 1. dubna roku 1934 a do roku 1936 bylo vyrobeno na 700 strojů. Poté byla výroba ukončena, avšak pro svou popularitu se rozběhla znovu roku 1939 a letoun se vyráběl až do počátku 60. let 20. století.\n\nLetoun měl všeobecné využití, používal se k civilním i vojenským účelům, zejména k přepravě osob a zásob.\n\n"}
{"id": "209427", "url": "https://cs.wikipedia.org/wiki?curid=209427", "title": "Pittsburgh", "text": "Pittsburgh\n\nPittsburgh je město v Pensylvánii ve Spojených státech amerických a sídlo Allegheny County.\n\nLeží se na soutoku řek Allegheny a Monongahela. Tímto soutokem vzniká řeka Ohio. Metropolitní oblast Pittsburghu tvoří města Allegheny, Armstrong, Beaver, Butler, Fayette a okresů Washington a Westmoreland. Samotné město má rozlohu 151,1 km² a okolo 335 000 obyvatel, celá metropolitní oblast má téměř 2,4 milionu obyvatel. Město nese jméno Williama Pitta, britského ministerského předsedy z 18. století.\n\nKoncem května 1918 tam byla podepsána, za účasti T. G. Masaryka, dohoda mezi americkými Čechy a Slováky o koncepci ustavení společného státu \n\nPůvodně byl Pittsburgh známý jako ocelové hlavní město světa, v posledním půlstoletí se vyvinulo z průmyslové metropole na popřední místo v medicíně, technologiích a finančních službách.\n\nPittsburgh je sídlem University of Pittsburgh a Univerzity Carnegieho–Mellonových.\n\n\nV tomto městě jsou nejpopulárnější tři týmy, Pittsburgh Penguins hrající lední hokej, Pittsburgh Steelers (americký fotbal) a Pittsburgh Pirates (baseball).\n\n„Pens“, neboli Pittsburgh Penguins, získali pětkrát Stanleyův pohár. Naposledy v roce 2017. Tým byl prvním působištěm Jaromíra Jágra v NHL. Tým byl také jediným týmem v NHL pro Maria Lemieuxe, který je momentálně spolumajitelem \"Pens\". V současnosti zde hrají například Sidney Crosby nebo Jevgenij Malkin.\n\nPittsburgh Steelers získali v americkém fotbale šest titulů.\n\n\n"}
{"id": "209430", "url": "https://cs.wikipedia.org/wiki?curid=209430", "title": "Allosauroidea", "text": "Allosauroidea\n\nAllosauroidea je monofyletický klad zahrnující tři čeledi: Allosauridae, Carcharodontosauridae a Sinraptoridae. Nejstarším známým allosauroidním dinosaurem je \"Sinraptor dongi\" z čeledi Sinraptoridae, jenž žil před přibližně 167,7-155,7 miliony let (střední až svrchní jura, stupně bathon, callov, oxford). Geologicky nejmladším je pak druh \"Giganotosaurus carolinii\" z turonských sedimentů (starých přibližně 93,5-89,3 milionů let) svrchní křídy Argentiny. Ještě mladší však může být druh \"Megaraptor namunhuaiquii\", taktéž z Argentiny, který žil před přibližně 93,5-85,8 miliony let (stupně turon a coniak). Jeho pozice mezi allosauroidními teropody je však stále otázkou diskuzí.\n\nNadčeleď Allosauroidea v současné době nemá dostatečně vyhovující definici. Sereno (2005) je definoval jako „nejrozsáhlejší klad zahrnující druh \"Allosaurus fragilis\", vyjímaje druh \"Passer domesticus\"“ (vrabec domácí). Sereno zde však zakládá synonymiku kladů Allosauroidea a Carnosauria. Definice Holtze a kol. (2004) je více v souladu se současným pohledem na fylogenezi karnosaurů (a obecně tetanur) a zakládá, že k nadčeledi Allosauroidea patří „\"Allosaurus fragilis\", \"Sinraptor dongi\", jejich nejbližší příbuzní a všichni jejich potomci“. Přesná definice by však dle současných poznatků měla zahrnovat i zástupce čeledi Carcharodontosauridae.\n\nVývojově primitivními zástupci této skupiny jsou středně jurské rody (stáří kolem 170 milionů let), jako je například \"Asfaltovenator\", popsaný na konci roku 2019 z Argentiny.\n\nK nadčeledi Allosauroidea v současné době patří 13 validních rodů (16-17 validních druhů) z 3 čeledí:\n\nK čeledi Allosauridae patří rody \"Allosaurus\" (druhy \"A. fragilis\", \"A. atrox\", \"A. europaeus\" a \"A\" „jimmadseni“), \"Antrodemus\" (druh \"A. valens\"), který však může být starším synonymem rodu \"Allosaurus\" (nicméně vzhledem k fragmentárnímu stavu materiálu by měl přednost \"Allosaurus\") a \"Saurophaganax\" (druh \"S. maximus\", který také může být druhem rodu \"Allosaurus\" - \"A. maximus\"). Někteří autoři zde ještě řadí rody \"Acrocanthosaurus\" a \"Neovenator\". Jiní tyto rody řadí k čeledi Carcharodontosauridae.\n\nK této čeledi mohou patřit také pozůstatky (nekompletní lebka; možná další fosílie), jež nesou prozatímní název „Madsenius trux“. V současné době by měl na jeho popisu pracovat americký paleontolog Robert T. Bakker. Stejný případ je „Wyomingraptor“, jehož neoficiální jméno se objevilo v Bakkerově článku \"Dr. Bob's Dinofacts\" z roku 1997. Veškeré známé údaje jsou založené na nekompletní fosilii mladého jedince teropodního dinosaura (snad allosaurida) z Morrisonovy formace na území Wyomingu.\n\nK čeledi Sinraptoridae patří rody \"Sinraptor\" (druhy \"S. dongi\" a \"S. hepingensis\"), \"Metriacanthosaurus\" (druh \"M. parkeri\" a možná i dosud nejistý \"M?\" „reynoldsi“) a \"Yangchuanosaurus\" (druh \"Y. shangyouensis\"). Někteří autoři sem ještě řadí rod \"Szechuanosaurus\". Ten je však velmi fragmentární a může se jednat o zástupce linie ceratosaurů.\n\nKe karcharodontosaurovitým patří největší dosud dobře známí draví teropodi. Patří sem rody \"Neovenator\" (druh \"N. salerii\", který je však některými autory řazen k allosauridům), \"Acrocanthosaurus\" (druh \"A. atokensis\", taktéž některými řazen k allosauridům), \"Carcharodontosaurus\" (druhy \"C. saharicus\" a \"C. iguidensis\", který se od \"C. saharicus\" liší zejména stavbou lebky), \"Giganotosaurus\" (druh \"G. carolinii\"), \"Tyrannotitan\" (druh \"T. chubutensis\"), \"Mapusaurus\" (druh \"M. roseae\") a \"Eocarcharia\" (\"E. dinops\").\n\n\"Giganotosaurus\" a \"Mapusaurus\" jsou pak samostatně řazeni do tribu Giganotosaurini v rámci podčeledi Carcharodontosaurinae (kam kromě těchto dvou rodů patří ještě rod \"Carcharodontosaurus\"). S délkou kolem 13 metrů a hmotností nad 6 tun patřili tito teropodi k největším známým dravým dinosaurům vůbec.\n\nPřevzato z The Theropod Database (po Coria & Currie, 2006). Další úpravy na základě práce Sereno & Brusatte, 2008.\n\nTento monofyletický klad je některými autory (např. Serenem) považován za synonymum pro Carnosauria. Důvodem má být historický polyfyletismus a absence karnosaurů neklasifikovaných k nadčeledi Allosauroidea. Pakliže se prokáže, že mají oba klady totožné podtaxony, přednost získá starší taxon a tedy Allosauroidea. V současné době však Carnosauria zahrnuje minimálně 2 podtaxony nezařazené k Allosauroidea - rody \"Fukuiraptor\" a \"Monolophosaurus\".\n\n\n"}
{"id": "209437", "url": "https://cs.wikipedia.org/wiki?curid=209437", "title": "Aleppo", "text": "Aleppo\n\nAleppo (, , , ve starověku \"Beroea\") je město v severozápadní Sýrii, 50 km jižně od tureckých hranic. Aleppo, se svými asi 1,8 miliony obyvatel (2017), je nejlidnatějším městem Sýrie. Současně je hlavním městem guvernorátu Aleppo. Většinu obyvatelstva tvoří Arabové a Kurdové, menšinově pak Turci a Arméni. 15–20 % obyvatelstva jsou křesťané různých vyznání. Nachází se zde mezinárodní letiště, je též křižovatkou železničních tratí. Nedaleko arabského tržiště se nachází citadela, jež je dominantou města.\n\nAleppo je jedno z nejstarších dosud existujících měst nejen Blízkého Východu, ale na celém světě. Po dlouhou dobu svého trvání bylo významným obchodním a dopravním centrem. Historie města sahá až do 2. tisíciletí př. n. l. Postupně jej ovládali Chetité, Asyřané, Řekové a Římané.\n\nV roce 637 n. l. bylo Aleppo dobyto Araby a v roce 1260 Mongoly. Součástí Syrské arabské republiky je od roku 1924. Od nejstarších dob je považováno za významné centrum vzdělanosti a politické správy. V aleppské synagóze se dochoval jeden z význačných rukopisů hebrejského Tanachu, opatřený masoretskou punktací, jenž je známý jako Aleppský kodex.\n\nZ doby řecké nadvlády máme zprávu o zvláštním způsobu, jak se zde prováděly popravy. Odsouzenci byli údajně shazováni z věže, jež byla „padesát loket vysoká, naplněná popelem. Z jejího kruhového vrcholu bylo možno odevšad shazovat odsouzence do popela“ (2. kniha Makabejská 13:5).\n\nStarověká část města je od roku 1986 zapsána na seznamu světového dědictví UNESCO. Město ale bylo velmi těžce poničeno během bojů v letech 2012–2016. Z památek byl zničen například minaret Umajjovské mešity.\n\nPo městě jsou pojmenované chilli papričky \"Aleppo\" či \"Halaby\", pěstované na Blízkém východě.\n\n\n\n"}
{"id": "209438", "url": "https://cs.wikipedia.org/wiki?curid=209438", "title": "Hospozínek", "text": "Hospozínek\n\nHospozínek (dříve označovaný jako Paršenk) je malá osada v okrese Kladno, část obce Hospozín. V roce 2011 zde trvale žilo 34 obyvatel.\n\nPrvní písemná zmínka o vesnici pochází z roku 1785.\n\nNa počátku 18. století zde byl postaven hostinec zvaný \"Bergschenke\" a panský dvůr, který je dnes sídlem soukromé zemědělské společnosti. V současnosti má osada 18 adres. Do roku 2012 tvořili většinu místních obyvatel Romové. Chovali velké množství domácího zvířectva. V současnosti Hospozínek slouží jako místo odpočinku pro obyvatele vĕtších mĕst. Hospozínek je umístěn na návrší s dalekým rozhledem na Prahu, horu Říp a České středohoří. Je obklopen rozlehlými poli na úrodných černozemích. V okolí chybí lesy, je zde pouze několik malých remízků. Podél cesty směrem na Černuc se nachází několik nepovolených černých skládek, proti kterým se snaží bojovat Občanské sdružení pro podporu a rozvoj části obce Hospozínek.\n\n\n"}
{"id": "209439", "url": "https://cs.wikipedia.org/wiki?curid=209439", "title": "Oravské Beskydy", "text": "Oravské Beskydy\n\nOravské Beskydy jsou pohoří na hranicích severozápadního Slovenska a jižního Polska. Jsou pokračováním Kysuckých a Żywieckých Beskyd. Z pohledu polského členění podle Jerzyho Kondrackiego jsou pouze součástí mezoregionu Beskid Żywiecki; z pohledu slovenského členění jsou samostatným geomorfologickým celkem.\n\nNejvyššími horami jsou Babia hora \"(Babia Góra,\" 1725 m) a Pilsko (1557 m). Tyto kopce převyšují okolní vrcholy o více než 300 metrů. Další tisícimetrové vrcholy uvádí Seznam vrcholů v Oravských Beskydech.\n\nOravské Beskydy jsou dostupnější z polské strany, je zde slušné turistické zázemí (Żywiec). Ze slovenské strany je největším sídlem Oravská Polhora, nejsevernější slovenská obec, v jejímž katastru se na východním svahu hory Beskydok nachází i nejsevernější bod Slovenska.\n"}
{"id": "209442", "url": "https://cs.wikipedia.org/wiki?curid=209442", "title": "Cairn teriér", "text": "Cairn teriér\n\nCairn teriér, počeštěle též kernteriér, byl až donedávna, kdy jej pomalu začal předstihovat jemu nejpodobnější west highland white teriér, nejpopulárnější teriér Velké Británie. Toto plemeno lze chovat jak v bytě na venkově, tak na statku ve městě. Je to dobrý hlídací pes, snadno se cvičí a je poslušnější než jiní teriéři. Temperament si ovšem ze své historie zachoval. Především samci jsou velmi sebevědomí a občas jsou také problémoví při styku s ostatními psy. Je odolný vůči mrazu i horku. Kerni se vyznačují hravostí, pohyblivostí, dobrou náladou a srdečnou věrností svému pánovi.\n\nPochází ze skotského ostrova Skye, kdy již v době královny Marie Stuartovny pracoval při vyhledávání lišek ukrytých v hromadách kamení (kámen se latinsky nazývá „cairns“ – od tohoto názvu vzniklo také jméno cairn teriér). Na Hebridách se mu říkalo „skye otter“ (vydří), protože lovil i vydry.\n\nKernteriéři mají malé špičaté uši, silný ale lehký čenich a jejich přední tlapky jsou větší a silnější než zadní. Jejich zbarvení může být krémové, pšeničné, téměř černé, šedé nebo červené. Jejich srst je hrubá a hustá. Dožívají se průměrného věku 14 let.\n\nKernteriér nepatří mezi pečovatelsky náročné psy. Jejich srst nevyžaduje pravidelné česání ani stříhání, ovšem 2x do roka by se měla trimovat – škubat. Naprosto holý ale pes nezůstane. Pod hrubými chlupy mu roste jemná, ale odolná podsada, která psovi po trimování zůstane, a ze které potom narostou další hrubé chlupy.\n"}
{"id": "209444", "url": "https://cs.wikipedia.org/wiki?curid=209444", "title": "Audacity", "text": "Audacity\n\nAudacity je svobodný/open source, multiplatformní editor digitálního zvuku. Zdrojový kód Audacity je uvolněn pod GNU General Public License. GDI editoru bylo vytvořeno za pomoci wxWidgets knihovny.\n\nProgram Audacity byl vytvořen Dominikem Mazzonim ze společnosti Google v době jeho studií na Carnegie-Mellon University. A Mazzoni i nadále zůstává hlavním vývojářem Audacity.\n\nK 2. březnu 2008 se program stal 10. nejstahovanějším programem ze SourceForge.net, s více než 36 miliony stažení. Program též vyhrál na serveru SourceForge.net v roce 2007 v klání \"Community Choice Award for Best Project for Multimedia\" oceňující nejlepší projekty za daný rok z webu SourceForge.net. Audacity uspěla v kategorii „Nejlepší multimediální projekt“.\n\nProgram je licencován pod GNU General Public License verze 2, avšak uvažuje se o přechodu na GPLv3 po verzi 1.4.0.\n\nNa webové stránce programu jsou k dispozici návody nejen v anglickém jazyce, které vysvětlují, jak s Audacity pracovat.\n\n\n\n"}
{"id": "209445", "url": "https://cs.wikipedia.org/wiki?curid=209445", "title": "Mithradatés I.", "text": "Mithradatés I.\n\nMithradatés I. (parthsky \"Mithradát\" či \"Mithradáta\", řecky \"Μιθραδάτης\") byl parthský velkokrál z dynastie Arsakovců panující v letech 171–139/138 př. n. l. Byl synem krále Friapatia (vládl 191–176 př. n. l.) a měl přinejmenším dva bratry – Fraata a Artabana.\n\nMithradatés je považován za tvůrce velmocenského postavení parthské říše. Na počátku jeho vlády byla moc Arsakovců v podstatě omezena jen na vlastní Parthii a krajů u Kaspického moře, na konci Mithradatés ovládal téměř celý Írán a Mezopotámii, jádro někdejších držav Achaimenovců. Cestu k těmto úspěchům králi usnadnilo oslabení seleukovské monarchie na západě i řecko-bakterské říše na východě, dvou tradičních parthských protivníků, avšak rychlost expanze jednoznačně souvisí s jeho osobními schopnostmi.\n\nSvou dobyvačnou politiku zaměřil Mithradatés nejprve proti bakterské říši, jíž mezi lety 160 a 155 př. n. l. odňal území ovládané kdysi Arsakem I. Pak se obrátil na západ, kde po roce 148 př. n. l. zcela opanoval Médii, satrapii, která již roku 161/160 př. n. l. vypověděla poslušnost svým seleukovským pánům. To byl rozhodující průlom, neboť bez kontroly médských krajů nemohl král pomýšlet na další výboje v západně položených oblastech.\n\nNení známo, zda se parthská vojska v příštích letech vypravila opět na bakterskou půdu, nebo zda ihned zahájila zdlouhavé dobývání Mezopotámie – každopádně v červenci 141 př. n. l. byl Mithradatés prokazatelně pánem Seleukie nad Tigridem, tehdy nejvýznamnějšího mezopotámského města, a nechal se zde slavnostně korunovat králem. Snahy Seleukovce Démétria II. vytlačit Parthy nazpět do íránské vysočiny skončily neúspěšně a sám Démétrios upadl do zajetí. Mithradatés stihl zatím ještě porazit nomádské Saky, kteří na přelomu let 141 a 140 př. n. l. vpadli do Hyrkánie.\n\nVýrazem Mithradatových vojenských a politických úspěchů se stalo přijetí starého médského a perského titulu král králů (šáhanšáh), jejž od těch dob užívali všichni parthští vladaři. Král se snažil vystupovat jako \"filhelén\", aby si naklonil řecké osadníky žijící v jeho nových državách, takže na jeho mincích se lze setkat s tradičními tituly helénistických monarchů – \"Sótér\" (Spasitel), \"Euergetés\" (Dobrodinec) atd. Také hlavní rezidence Parthů se za Mithradata přesunula do nově získaných krajů, stal se jí Ktésifón naproti Seleukii nad Tigridem.\n\nMithradatés I. zemřel roku 139/138 př. n. l. na vrcholu moci a svou rozlehlou říši odkázal nezletilému synovi Fraatovi, za něhož zpočátku řídila státní záležitosti jeho matka.\n\n\n"}
{"id": "209447", "url": "https://cs.wikipedia.org/wiki?curid=209447", "title": "Extremismus", "text": "Extremismus\n\nExtremismus je termín, jímž bývají označovány jednání, ideologie či skupiny mimo hlavní (střední) proud společnosti, kterým je připisováno porušování či neuznávání základních etických, právních a jiných důležitých společenských standardů, zejména ve spojení s verbální nebo fyzickou agresivitou, násilím nebo hrozbou násilí, historickým revizionismem, sociální demagogií, motivované zejména rasovou, národnostní, náboženskou, třídní nebo jinou sociální nenávistí. \n\nPři obecném užití nabývá termín často pejorativního nádechu – bývají jím označovány nejen velmi závažné jevy, ale i takové odchylky od středního proudu, jejichž nebezpečnost pro společnost je sporná nebo mizivá. Označené skupiny, jednání nebo ideologie jsou tak delegimitizovány, je navozen předpoklad neoprávněnosti jejich ústředních idejí či metod. Problémem pojmu extremismus je, že nemá v zásadě žádný konkrétní obsah, neříká nic o tom, čeho chce subjekt dosáhnout, jak, ani proč, jeho podstatou je pouze hodnocení.\n\nDo souvislosti s termínem \"extremismus\" bývají dávány například radikalismus, fanatismus, fundamentalismus, terorismus, některé, většinovou společností nesdílené formy nacionalismu, fašismu, xenofobie a rasismu, nátlakové akce environmentálních či ekologistických aktivistů (tzv. ekoterorismus) atd. \n\nExtremismus bývá dělen například na politický, náboženský, ekologický a národnostní. \n\nPolitický extremismus bývá někdy dělen na pravicový a levicový, přičemž o zařazení konkrétnějších hnutí do těchto skupin nepanuje úplná shoda. Obecně bývají některé marxisticko-leninské skupiny a ideologie řazeny k levicovému extremismu, neonacisté a další rasistická hnutí zpravidla k pravicovému extremismu. Anarchismus bývá řazen k levicovému extremismu. \n\nJiří Pehe o některých projevech pravicového extremismu napsal, že jsou „nedemokratickou obrannou reakcí proti změnám, které přesahují absorbční schopnosti společnosti.“\n\nNěkteří politologové smysluplnost pojmu extremismus zpochybňují a tvrdí, že tento pojem vede k přílišným zjednodušením.\n\nMinisterstvo vnitra ČR extremismus jakožto bezpečnostní riziko systematicky sleduje a vyhodnocuje a nejméně od roku 1997 vydává o stavu extremismu každoroční zprávy. \n\nDne 22. listopadu 2006 se na základě rozsudku Městského soudu v Praze ze dne 27. září 2005 potvrzeným rozsudkem Vrchního soudu v Praze ze dne 27. září 2006 omluvilo Nezávislému sociálně ekologickému hnutí (Nesehnutí) za neoprávněné uvedení ve Zprávě o problematice extremismu na území České republiky v roce 1999. \n\nK významnému sporu o přístup k extremismu a akademické svobodě došlo na půdě Filozofické fakulty Univerzity Karlovy. Děkan fakulty Petr Kolář 25. dubna 2001 zrušil probíhající seminář \"Typologie politického extremismu\", který vedl v Ústavu politologie FF UK politolog Zdeněk Zbořil, a Zbořila i jeho nadřízeného finančně postihl. Na seminářích na základě pozvání vystupovali například Filip Vávra, sekretář Národně sociálního bloku a bývalý neformální šéf skupiny Národní odpor Praha, jemuž článek v Lidových novinách přičítá účast na útocích na synagogu (hajlování před synagogou) i na gay klub (téže diskuse se podle Práva na pozvání současně účastnil i anarchista Jakub Polák a dva policisté z protiextremistického oddělení policejního prezídia), jindy Jan Skácel, představitel Vlastenecké fronty, nebo anarchista Ondřej Slačálek. Zbořil zval na semináře i představitele skupin řazených jak k pravicovém, tak k levicovému extremismu a podle článku v Právu byl v minulosti neonacisty sám několikrát napaden a svými znaleckými posudky napomohl odsouzení několika z nich. \n\nPředmětem sporu bylo, zda Zbořil tím, že zval do semináře extremisty, napomáhal jejich legitimizaci, anebo zda jde o přiměřený způsob studia extremismu, pokud proti nim v diskusi na akademické půdě jsou postaveni kvalitní oponenti. Akademický senát FF UK se 10. května 2001 neshodl na jednotném postoji a proto přijal kompromisní usnesení, jímž děkanovo rozhodnutí podpořil jen s výhradami. K zastáncům Zbořila patřili například romanista Giorgio Cadorini a historik Jan Pelikán, anarchista Jakub Polák, ministr vnitra Stanislav Gross (ČSSD), studentka politologie Kateřina Jacques a další. Děkanův postup proti Zbořilovi podpořili například historik Jan Wiener a tajemník Ústavu světových dějin Martin Kovář, člen Akademického senátu FF UK, historik Jan B. Uhlíř, politologové Rudolf Kučera z Fakulty sociálních věd UK a Miroslav Mareš z Masarykovy univerzity v Brně, vládní zmocněnec pro lidská práva Jan Jařab, poslanec Petr Koháček (ODS), předseda vlády Miloš Zeman (ČSSD) a další. \n\n"}
{"id": "209449", "url": "https://cs.wikipedia.org/wiki?curid=209449", "title": "MAN Ackerdiesel", "text": "MAN Ackerdiesel\n\nMAN Ackerdiesel byl obchodní název traktorů a zemědělských strojů, vyráběných mezi lety 1921 až 1962 německou firmou MAN AG.\n\nPrvním výrobkem se v roce 1921 stal tzv. rámový motorový pluh. Od roku 1923 byl vyráběn i malotraktor o výkonu 20 koní. Poté byla výroba traktorů pozastavena ve prospěch výnosnější výroby nákladních automobilů.\n\nNa základě vysoké poptávky po traktorech, zejména ve východních oblastech Německa firma MAN v roce 1938 začala znovu s výrobou traktorů, tentokrát s motory o výkonu 50 koní (model MAN AS250). Traktor měl oproti konkurenčním nižší spotřebu paliva a i díky tomu se tohoto typu vyrobilo do konce roku 1944 přibližně 1 300 kusů, větší část výroby probíhala ve Francii u firmy Latil.\n\nPo druhé světové válce vyráběla firma MAN opět traktory, většinou s náhonem na všechna kola, mezi nimi například typ AS 325A. V následujících letech MAN vyrobil celkem 50 000 traktorů s motory od 14 do 60 koní. Německý i mezinárodní trh v oblasti zemědělské techniky byl v tomto období naplněn, a tak MAN sloučil výrobu s firmou Porsche Traktor. Porsche však o rok později spolupráci ukončil a to vedlo k zániku výroby traktorů MAN Ackerdiesel.\n\nMaska chladiče traktorů MAN Ackerdiesel byla designována podobně jako u tehdejších nákladních vozů MAN a nesla nápis „MAN Diesel“. Dnes jsou traktory MAN oblíbeným sběratelským artiklem.\n\nK značení traktorů byla použita písmena:\n\n"}
{"id": "209455", "url": "https://cs.wikipedia.org/wiki?curid=209455", "title": "Obsazeno místenkou", "text": "Obsazeno místenkou\n\nObsazeno místenkou je druhé album hudební skupiny UDG natočené ve studiu Hostivař.\n\n\nInformace o CD\n"}
{"id": "209457", "url": "https://cs.wikipedia.org/wiki?curid=209457", "title": "Štěkat do boudy", "text": "Štěkat do boudy\n\nŠtěkat do boudy je demo nahrávka skupiny UDG natočená ve studiu Kristýna.\n\n\nInformace o CD\n"}
{"id": "209458", "url": "https://cs.wikipedia.org/wiki?curid=209458", "title": "Obchodní dům Prior", "text": "Obchodní dům Prior\n\nPrior je jméno (značka), pod kterým byly provozovány a stavěny obchodní domy v ČSSR. Může se jednat např. o:\n\n\nDnes se firma PRIOR ČESKÁ REPUBLIKA s.r.o. kromě provozu některých obchodních domů specializuje zejména na prodej oděvů a domácích potřeb.\n"}
{"id": "209461", "url": "https://cs.wikipedia.org/wiki?curid=209461", "title": "Widelands", "text": "Widelands\n\nWidelands je pomalu plynoucí realtimeová strategická počítačová hra šířená pod licencí GPL. Je nápadně podobná a přebírá mnoho nápadů z her Settlers a Settlers II. Na rozdíl o těchto her se jedná o open source projekt a stále se vyvíjí.\n\nVývoj hry je stále zapotřebí zejména v grafice a opravě chyb.\n\nWidelands může být hrána jako singleplayer hra (proti umělé inteligenci) i jako multiplayer přes lokální síť nebo Internet. Hráči hrají za jeden ze tří kmenů - Barbary, Římany nebo Atlantiďany.\n\nDo hry je možné importovat mapy ze hry Settlers II. Widelands byla lokalizována do mnoha jazyků. Hru je možné spustit na několika operačních systémech jako GNU/Linux, BSD, Mac OS X a Windows.\n\n"}
{"id": "209462", "url": "https://cs.wikipedia.org/wiki?curid=209462", "title": "Tomáš Hanák", "text": "Tomáš Hanák\n\nTomáš Hanák (* 27. března 1957 Kremnica) je český herec a moderátor.\n\nJako dítě hodně cestoval, s rodiči strávil dva roky na Kubě, kde jeho otec působil jako zástupce PZO při realizaci strojírenských zakázek. Od mládí se věnoval veslování a opakovaně — jako reprezentant ČSSR — vyjížděl i do nesocialistického zahraničí. Stal se opakovaně mistrem ČSSR. Po maturitě na Gymnáziu Budějovická v roce 1976 a neúspěšném pokusu o přijetí na DAMU začal studovat VŠE obor zahraniční obchod. Ze školy byl — neoficiálně pro rozšiřování protisocialistických textů — vyloučen. Během života vystřídal celou řadu zaměstnání. Od roku 1977 působí v divadle Sklep jako herec i autor. Hrál v mnoha českých filmech, reklamě a pořadech zejména České televize. V roce 2005 hrál i v hollywoodském filmu \"Kletba bratří Grimmů\". V poslední době vystupuje v pořadu \"Na stojáka\", české Stand-up comedy, který je ke zhlédnutí na kanále HBO. Ke konci osmdesátých let se — jak sám otevřeně publikuje — začaly projevovat zásadní problémy s alkoholem, které léčil ambulantně i ústavně mj. v detoxikačním centru léčebny v Havlíčkově Brodě. Léčba byla úspěšná a od roku 1994 abstinuje.\n\nPůsobí také jako moderátor, angažuje se v charitativním pořadu \"Pomozte dětem\". Je členem skautského hnutí. Vede nadaci Řetěz lásky k dětem, která bojuje proti vzestupu kouření u dětí. Je ženatý, má tři děti, bydlí v Nižboru, kde v zrekonstruovaném dřevěném železničním skladě provozuje stylovou hospodu. Je také člen rady obce.\n\nV průběhu prezidentské předvolební kampaně v roce 2012 vzbudil pozornost svými vystoupeními vyzývajícími Miloše Zemana a Jana Fischera k odstoupení z kandidatury. Po vítězství Zemana se netajil svým znechucením; uvedl, že Zeman pro něj není prezidentem a že jako jediné východisko z politického marasmu a zajišění důstojné reprezentace státu vidí změnu z republiky na monarchii, na způsob západoevropských států jako Spojené království a Nizozemsko.\n\n\n\n\n\n"}
{"id": "209463", "url": "https://cs.wikipedia.org/wiki?curid=209463", "title": "Saviem", "text": "Saviem\n\nSaviem byl francouzský výrobce nákladních automobilů a autobusů.\n\nJméno Saviem je akronym pro \"Société Anonyme de Véhicules Industriels et d’Equipements Mécaniques\". Firma patřila koncernu Renault a vznikla sloučením firem SOMUA, Latil a divize Renaultu vyrábějící nákladní vozy v roce 1955. V roce 1974 převzala skupina Renault dalšího výrobce, firmu Berliet, a ta se o čtyři roky později sloučila se společností Saviem a od roku 1979 nesla jméno Renault Véhicules Industriels (\"RVI\") a tak firma Saviem zanikla.\n\nOd roku 1967 až do roku 1977 spolupracoval Saviem s německou firmou MAN. V roce 1968 začala československá společnost Avia vyrábět jeden z modelů firmy Saviem v licenci. Předlohou pro vůz A 15 byl model Saviem Super Goelette SG2 a pro vůz A 30 model Super Galion SG4. V 70. letech patřil Saviem do takzvaného „klubu čtyř“, společně s firmami Magirus-Deutz, Volvo a DAF, se kterými spolupracoval.\n\n\n\n"}
{"id": "209469", "url": "https://cs.wikipedia.org/wiki?curid=209469", "title": "Heinrich Lanz", "text": "Heinrich Lanz\n\nHeinrich Lanz (9. března 1838, Friedrichshafen am Bodensee – 1. února 1905, Mannheim) byl německý vynálezce a výrobce zemědělských strojů, lokomobil a traktorů, které pod značkou LANZ vyvážel do celého světa. \n\nHeinrich Lanz se narodil jako třetí syn ze sedmi dětí, měl pět bratrů a sestru. Jeho otec Johann Peter Lanz (4. září 1805 - 15. září 1891) vlastnil spediční firmu, jeho matka Luise Christiane Beckh (1813 - 1902), pocházela z obce Eriskirch am Bodensee. Vzdělání získal na obecné škole ve Friedrichshafenu a na reálce ve městě Biberach an der Riß. Od roku 1858 byl učedníkem v obchodě s koloniálním zbožím v Mannheimu. Studoval i na obchodní akademii ve Stuttgartu, ale za rok odešel „na zkušenou“ do Marseille. Připravoval se tak na práci v rodinné firmě, která se v té době zabývala přepravou guana a zemědělských strojů z Anglie.\n\nPo návratu z Francie v roce 1860 si otevřel dílnu na opravy zemědělských strojů se dvěma zaměstnanci a převzal zodpovědnost za dovoz zboží v otcově firmě. Na ještě neúplně rozvinutý německý trh v oblasti zemědělských strojů uvedl v roce 1867 společně se svým bratrem řezačku krmiva vlastní konstrukce. Brzy následoval další stroj – mlátička. O tři roky později převzal vedení celé továrny. V roce 1865 se oženil s Julií Faulovou.\n\nOd roku 1869 dovážel anglické parní pluhy John Fowler a za deset let firma vyráběla vlastní lokomobily.\n\nV roce 1902 odcestoval v té době už 64letý Lanz do USA, aby získal informace o vývoji nové zemědělské techniky u firmy John Deere. Poznatky nabyté na této cestě však stačil využít jen částečně, protože za čtyři roky zemřel. Část svého majetku odkázal nadaci, která spravovala diakonickou nemocnici v Mannheimu (dnes součást Fakultní nemocnice lékařské fakulty v Mannheimu, Univerzity v Heidelbergu).\n\nLanzova žena s dětmi firmu dále úspěšně rozvíjela, ale v roce 1931 získala většinový podíl Deutsche Bank. V roce 1956 převzala společnost Heinrich Lanz AG americká firma John Deere.\n\n\n\n"}
{"id": "209471", "url": "https://cs.wikipedia.org/wiki?curid=209471", "title": "Manne Siegbahn", "text": "Manne Siegbahn\n\nManne Siegbahn (3. prosince 1886, Örebro – 26. září 1978, Stockholm) byl švédský fyzik, nositel Nobelovy ceny za fyziku (1924), kterou obdržel za výzkum v oblasti rentgenové spektroskopie. Titul Ph.D. obdržel na Lundské univerzitě v roce 1911 za disertaci s názvem \"Magnetische Feldmessungen\" (měření magnetických polí). Jeho syn Kai Manne Börje Siegbahn získal Nobelovu cenu v roce 1981 taktéž za fyziku.\n\n\n"}
{"id": "209472", "url": "https://cs.wikipedia.org/wiki?curid=209472", "title": "Daniel Hejdánek", "text": "Daniel Hejdánek\n\nDaniel Hejdánek (5. května 1976 – 5. prosince 1992 Pardubice) byl mladý student středního odborného učiliště, hlásící se k českému hnutí skinheads. Ve věku šestnácti let byl smrtelně postřelen \nz domu obývaného Romy při pokusu skupiny dvaceti extremistů o etnicky motivovaný útok na romskou komunitu v Hlaváčově ulici v Pardubicích. Pachatel činu dosud nebyl vypátrán.\n\nVe věci smrti Daniela Hejdánka byl 12. února 1998 interpelován republikánským poslancem Martinem Smetanou tehdejší ministr Tošovského vlády Vladimír Mlynář.\n\nÚmysl usmrtit oběť nebyl nikdy prokázán, jelikož se útočníka nikdy nepodařilo vypátrat. Radikálně pravicovými skupinami je případ přesto řazen mezi rasově motivované vraždy. Vidí v něm důkaz neschopnosti a nedostatku vůle státního aparátu potlačovat romskou kriminalitu.\n\nČeskoslovenská anarchistická federace a iniciativa Mládež proti rasismu označují událost, kterou provázela střelba, za pokus o pogrom na Romy. Neonacisté se podle nich snaží získat politické body hraním na strunu v majoritě hluboko zakořeněného protiromského rasismu, protože pochopili, že neonacistickými symboly, protižidovskou rétorikou a uctíváním Třetí říše sympatie veřejnosti nezískají. Mezi takové akce podle nich patří např. „pietní“ pochody.\n\nNa místě střelby se na den 5. 12. 2009, v který radikálové již několik let svolávají pietní pochod k této události, objevila pamětní deska obsahující, podobně jako hroby příslušníků SS, runy. Ta byla šetřena policií kvůli možné propagaci nacismu a vzápětí byla na náklady pardubické radnice odstraněna.\n\n"}
{"id": "209480", "url": "https://cs.wikipedia.org/wiki?curid=209480", "title": "Clinton Joseph Davisson", "text": "Clinton Joseph Davisson\n\nClinton Joseph Davisson (22. října 1881 – 1. února 1958) americký fyzik, spolunositel Nobelovy ceny za fyziku (1937, druhou polovinu obdržel George Paget Thomson), kterou obdržel za experimentální objev rozptylu elektronů na krystalech. V roce 1927 během práce v Bellových laboratořích potvrdil spolu se svým asistentem Lasterem Germerem De Brogliovu hypotézu, že veškerá hmota má vlnovou povahu při objevu elektronové difrakce (Davissonův-Germerův experiment). Jeho synem je fyzik Richard Davisson.\n\n\n"}
{"id": "209485", "url": "https://cs.wikipedia.org/wiki?curid=209485", "title": "Iljušin Il-6", "text": "Iljušin Il-6\n\nIljušin Il-6 byl prototyp sovětského dvoumotorového dálkového bombardovacího a torpédového letounu, který vznikl v době druhé světové války. Jednalo se o poslední typ dálkového letadla, které mělo pístové motory. Do sériové výroby se však nedostalo, po válce nastala éra proudových strojů.\n\nPrototyp Il-6 s naftovými vznětovými motory AČ-30B A. D. Čaromského o výkonu po 1100 kW zalétal 7. srpna 1943 V. K. Kokkinaki. Potom stroj přešel do ústřední vojenské letové zkušebny Ramenskoje, kde na něm létali piloti A. N. Grinčik a N. S. Rybko. V létě 1944 byly do letounu Il-6 instalovány pohonné jednotky AČ-30BF, které svými výkony dovolily nést plnou osádku šesti mužů, kompletní výzbroj pěti kanónů Š-20 ráže 20 mm a pancéřovou ochranu každého člena. \n\n\n"}
{"id": "209489", "url": "https://cs.wikipedia.org/wiki?curid=209489", "title": "Petljakov Pe-3", "text": "Petljakov Pe-3\n\nPetljakov Pe-3 byl sovětský dvoumotorový stíhací letoun s dlouhým doletem.\nPrvní prototyp stroje zalétal tovární pilot mjr. Federov 7. srpna 1941 a o den později převzal plukovník Stěpančonok letoun ke zkouškám vojenského letectva. Jednalo se prakticky o pozměněný letoun Petljakov Pe-2 bez aerodynamických brzd pod křídlem a se zvětšeným objemem palivových nádrží. Letoun měl po zavedení výroby koncem srpna 1941 značné problémy, protože jeho rychlý vývoj byl nedostatečný, rovněž první bojové zkušenosti u 95. leteckého pluku vyvolaly stížnosti.\nProto byl v září vyroben zlepšený stroj Pe-3bis, který zalétal pilot Chripkovoj. Letoun poháněla dvojice motorů VK-105PA o výkonu 772 kW. Jeho výzbrojí byly dva kulomety UBK ráže 12,7 mm v přídi se změněným zasklením a pod nimi jeden 20 mm kanon ŠVAK. Na požadavky pilotů bylo instalováno čelní pancéřování, pro zlepšení přistávací charakteristiky dostaly náběžné hrany křídel automatické sloty, přibyla možnost instalace průzkumné kamery a další drobné změny. Letoun se vyráběl v malých sériích až do roku 1944.\n\nPe-3 zůstaly ve výzbroji až do konce války. Nejdéle sloužily u letectva Severní floty, které je nahradilo stroji Iljušin Il-28 na počátku 50. let.\n\n\n\n"}
{"id": "209498", "url": "https://cs.wikipedia.org/wiki?curid=209498", "title": "Jaderná elektrárna Kozloduj", "text": "Jaderná elektrárna Kozloduj\n\nKozloduj je jaderná elektrárna ležící u stejnojmenného města v severním Bulharsku nedaleko hranic s Rumunskem.\n\nV lokalitě se nachází 6 sovětských tlakovodních jaderných reaktorů typu VVER. Elektrárna byla budována z podstatné části jako pomoc SSSR a jednotlivé reaktory byla postupně uváděny do komerčního provozu v letech 1974, 1975,1981, 1982, 1988 a 1993. Čtyři zastaralé reaktory typu VVER 440 byly již odstaveny - první dva v prosinci 2002, další dva v prosinci 2006. Poslední dva reaktory typu VVER měly schválen příslušným úřadem povolen provoz do roku 2009.\n\nV roce 2017, kdy reaktory 5 a 6 měly udělenu provozní licenci do roku 2017 a 2019 prodloužil bulharský regulátor licenci bloku 5 o deset let, do roku 2027.\n\n"}
{"id": "209502", "url": "https://cs.wikipedia.org/wiki?curid=209502", "title": "Dörvöti", "text": "Dörvöti\n\nDörvöti (mongolsky: \"Дөрвөд\") jsou jednou z etnických skupin Mongolů a jedním ze čtyř velkých kmenů, tvořících kmenový svaz západomongolských Ojratů. Jsou blízcí příbuzní Kalmyků.\n\nVětšina Dörvötů žije na západě Státu Mongolsko, v Uvském ajmagu. V Mongolsku jich žije okolo 67 000 (přibližně 3% celkové populace).\n\nDörvöti žili původně okolo řek Talas a Irtyš. Velká část z nich se účastnila velkého stěhování Torgútů, vedeného chánem Ajukou, k deltě Volhy v 17. století. Část těchto Dörvötů se posléze vrátila zpět a nyní jsou usazeni v Čínské lidové republice. V polovině 18. století Mandžuové Dörvötům zbylým po velkém stěhování k Volze vykázali sídla v oblasti Dzag-Bajdragt a kolem řeky Tujn gol a poté na území dnešního Uvského ajmagu. Dörvötští cháni byli tradičně bojovní. Podnikali výpravy do Střední Asie, zejména do východního Turkestánu. Odtud odvlékali turkické obyvatelstvo, které usazovali na svém území jako zemědělské otroky. Jako součást kmenového svazu Ojratů též bojovali s východomongolskými Chalchy a mandžuskou Čchingskou říší.\n\nJumdžágín Cedenbal, který stál v čele Mongolské lidové republiky přes 30 let, byl Dörvöt.\n\n\n\n"}
{"id": "209504", "url": "https://cs.wikipedia.org/wiki?curid=209504", "title": "Historická lesní úvraťová železnice (Vychylovka)", "text": "Historická lesní úvraťová železnice (Vychylovka)\n\nHistorická lesní úvraťová železnice (slovensky: \"Historická lesná úvraťová železnica\") je muzejní železnice, která se nachází v Muzeu kysucké dědiny na slovenské Vychylovce (obec Zborov nad Bystricou).\n\nV roce 1972 se podařilo „na poslední chvíli“ zachránit malý, ale nejcennější úsek bývalé Kysucko-oravské lesní železnice Chmúra – Sedlo-Beskyd – Tanečník. Úseky Chmúra – Kubátkovia a Tanečník – Ústrig se zachování nedočkaly.\n\nV roce 1974 se železnice rozdělila mezi Kysucké muzeum (úsek Chmúra – Sedlo-Beskyd) a Oravské muzeum (úsek Sedlo-Beskyd – Tanečník). Unikátní úvraťový systém vlastní Kysucké muzeum.\n\nKysucké muzeum začalo kolem železnice stavět Muzeum kysucké dědiny a lesní železnice měla být ukázkou těžby a převážení dřeva a zároveň jedním z jeho expozičních lákadel. Z tohoto důvodu byla v letech 1977–1981 obnovena část sneseného úseku v délce 2,7 km Chmúra – Kubátkovia. Zároveň byly kupovány či půjčovány různé vozy z vozových parků jiných lesních železnic, aby mohla být provozována muzejní železnice. V rámci Kysuckého muzea dostala tato expozice jméno Historická lesní železnice (slovensky: \"Historická lesná železnica\").\n\nNa oravské straně se začalo „něco dělat“ v letech 1989–1993, kdy začaly brigádnické práce v prostoru stanice Tanečník.\n\nV roce 1988 byl v provizorním depu na Vychylovce velký požár, při kterém byly způsobeny nenahraditelné škody a jen asi čtvrtinu exponátů se podařilo zachránit.\n\nV roce 1991 se železnička konečně dočkala vyhlášení za národní kulturní památku a změnila název na současný, tedy \"Historická lesná úvraťová železnica\" (HLÚŽ). Zároveň bylo požádáno o zápis na seznam UNESCO a bylo vystaveno nové depo pro vozový park na Vychylovce.\n\nRok 1995 byl pro železničku důležitý, jelikož byl opraven celý úsek tratě Kubátkovia – Sedlo-Beskyd, ale provoz byl stále povolen jen v úseku Kubátkovia – Chmúra 1. úvrať. Začaly se projevovat první sesuvy půdu na úvratích.\n\nV letech 1998 až 2000 byly na úvratích (zvlášť na první) obrovské sesuvy půdy, které způsobily, že oravský úsek trati byl zcela odříznut od Kysucí. Na Chmúře byl vystavěn provizorní přístřešek pro vozidla, která se „nevešla do depa“.\n\nPod tíhou sněhu se v roce 2002 zhroutil provizorní přístřešek na Chmúře a způsobil další vážné škody na vozovém parku.\n\nV roce 2003 se začalo z opravou zničeného úvraťového úseku, začala se stavět opěrná zeď, bylo položeno štěrkové lože atd. Také začaly „první“ práce na oravské straně, které předznamenávají lepší časy.\n\nV roce 2006 nakoupilo Kysucké muzeum několik set kusů pražců pro úvratě.\nNa oravské straně vznikla LÚŽ (\"Lesná úvraťová železnica\"), která začala s kompletní rekonstrukcí úseku Tanečník – Sedlo-Beskyd pro pravidelný muzejní provoz. Zároveň byly dokončena oprava zničeného úvraťového úseku. V budoucnu se uvažuje o pravidelné muzejní dopravě mezi úvratěmi, pomocí drezín.\n\n"}
{"id": "209507", "url": "https://cs.wikipedia.org/wiki?curid=209507", "title": "Giro d'Italia 2007 - Prolog", "text": "Giro d'Italia 2007 - Prolog\n\nProlog - 12. květen 2007, Caprera-La Maddalena, 25,6 km (TTT)\n\nStart časovky družstev byl umístěn do městečka Caprera, jako vzpominka na dvousté výročí narození Giuseppe Garibaldiho.\n\nEtapa měla cíl po 25,6 km ve městě La Maddalena, jako vítězný tým projela domácí stáj Liquigas pod vedením kapitána Danila Di Luci.\n\nDruhé místo si zajistila stáj Astany s Paolo Savoldellim, který tak ztratil 13\" v celkové klasifikaci na Enrica Gasparotta, který se tak jako první oblékne do růžového trikotu v letošním jubilejním 90. ročníku Gira. Třetím týmem byl Team CSC (30\"), čtvrtý pak Lampre s dalším favoritem na celkové prvenství, Cunegem. Discovery Channel s Pavlem Padrnosem ztratil 49 s a T-Mobile Team s Františkem Raboněm další minutu (1,49)\n\nDiscovery Channel, doplatil na pád svého kapitána Jaroslava Popoviče. Také Gilberto Simoni, jeden z favoritů letošního Gira, vyrazí do další etapy se ztrátou 1' 25\".\n"}
{"id": "209513", "url": "https://cs.wikipedia.org/wiki?curid=209513", "title": "Agenda 21", "text": "Agenda 21\n\nAgenda 21 (anglicky a francouzsky: Agenda 21, španělsky: Programa 21, rusky Повестка дня на XXI век) je programový dokument OSN a jeden ze základních textů udržitelného rozvoje. Je to komplexní dokument, který schválila Organizace spojených národů na Konferenci OSN o životním prostředí a rozvoji (zvanou též Summit Země). Konference se konala 3. až 14. června 1992 v brazilském městě Rio de Janeiro. U zrodu Agendy 21 stál za tehdejší Československo federální ministr životního prostředí Josef Vavroušek, který vedl československou delegaci. V České republice se daří aplikovat principy Místní Agendy 21 např. v rámci asociace místních správ Národní sítě Zdravých měst ČR. \n\nZačátek dokumentu je tvořen úvodní preambulí, v níž je deklarována důležitost Agendy 21 jako dokumentu, který se holisticky zabývá životním prostředím. Následně je text strukturován do čtyř základních částí:\n\nMístní Agenda 21 (MA21) je program snažící se uplatnit principy udržitelného rozvoje na regionální úrovni. Věnuje se místnímu rozvoji, povzbuzení ekologické aktivity obyvatel a zájmu o kulturní život měst a obcí. Jedná se zejména například o tyto aktivity: obnova památek, oživování tradičních zvyklostí a řemesel, udržitelná turistika, péče o krajinu, výsadba stromů, údržba parků, akce pro veřejnost (slavnosti, jarmarky, poutě), vlastní práce místních orgánů - zapracování principů udržitelného rozvoje do koncepcí, plánů i každodenní agendy, ekologické vytápění, třídění komunálního odpadu, nákupy respektující udržitelnost spotřeby a řada dalších aktivit. Předpokladem pro uskutečňování místní Agendy 21 je zapojení místních občanů a veřejných činitelů.\n\nV odborném prostředí se lze setkat s kritikou vůči celkové podobě dokumentu i specifickým oblastem orientace. Obecná podoba dokumentu bývá občasně označována jako příliš ambiciózní či abstraktní. Dokument si také kladl za cíle více, než byli signatáři ochotni učinit. V určitých aspektech lze označit výsledky akčního plánu Agendy 21 i po roce 2000 jako neuspokojivé. V ohledech souvisejících s kradením surovin se ve světových regionech často dokonce zhoršila situace.\n\nKritika Agendy pochází také z neoliberálních kruhů, jimiž je obviňována z omezování práv jednotlivce. Kritice neušla ale ani od některých stoupenců radikálního zeleného hnutí. Ti dokument označují za příliš měkký, protože se jedná o dokument tzv. měkkého právního významu, které je z povahy věci nevymahatelné. Z výše zmíněného důvodu tak jednotlivé státy nemohou být sankcionovány v případě, že se dokumentem nebudou řídit. \n\nSvětový summit OSN v Johannesburgu v roce 2002 se snažil adresovat předestřené problémy programu Agenda 21, přičemž na summitu došlo k přijetí nového programového dokumentu Deklarace tisíciletí.\n\nNa Agendu 21 volně navazuje Deklarace tisíciletí a program Rozvojové cíle tisíciletí (oba z roku 2000). Tyto projekty měly (stejně jako Agenda 21) dílčí úspěchy, ale zlepšení, kterých dosáhly, není zdaleka dostačující. Cíle udržitelného rozvoje program OSN rozvoje na toto dále navazují a vytváří program na následujících 15 let (2015–2030). Tyto cíle byly přijaty v září 2015 na summitu OSN v rámci tzv. Agendy 2030 \"Přeměna našeho světa: Agenda pro udržitelný rozvoj 2030\".\n\n\n"}
{"id": "209516", "url": "https://cs.wikipedia.org/wiki?curid=209516", "title": "BA-11", "text": "BA-11\n\nBA-11 byl sovětský obrněný automobil postavený na podvozku nákladního automobilu ZIS 6. Počátky projektu sahají do roku 1937, kdy Rudá armáda dala požadavek na nový obrněný automobil. Roku 1938 byla dána nová specifika, práce na projektu dále pokračovaly v Moskevském závodě. Výrobu prototypu a sériovou výrobu již zajišťoval od roku 1939 leningradský Ižorský závod. V průběhu doby produkce docházelo k dalšímu vývoji, vznikl typ BA-11D. Automobily se vyráběly od roku 1939 do roku 1941, kdy byla výroba v důsledku válečných událostí ukončena.\n"}
{"id": "209519", "url": "https://cs.wikipedia.org/wiki?curid=209519", "title": "Vlnění", "text": "Vlnění\n\nJako vlnění se označuje šíření určitého rozruchu, zpravidla kmitů, prostorem.\n\nMůže se jednat o rozruch nejen mechanický (příčná či podélná výchylka, změna tlaku či hustoty) ale i elektromagnetický (změna intenzity elektrického pole, změna magnetické indukce, změna hustoty elektrického proudu) či jiné povahy (např. změna amplitudy pravděpodobnosti výskytu částice u vlnové funkce kvantového systému). Rozruch může být jednorázový (rázová vlna, soliton apod.), zpravidla se však vlněním rozumí šíření kmitů, tedy rozruchu periodického nebo kvaziperiodického.\n\nCelý proces vzniku vlnění lze demonstrovat na příkladu vázaných oscilátorů. Máme-li vázané oscilátory, přenáší se energie kmitání postupně z jednoho oscilátoru na druhý a zpět. Podobně to funguje mezi částicemi v látkách, mezi kterými existují vazební síly. Energie kmitavého pohybu jedné částice se postupně přenáší na okolní částice. Důsledkem je skutečnost, že energie kmitavého pohybu se v látce postupně šíří a přenáší se i na vzdálenější částice. Tělesem se tak přemísťuje kmitavý pohyb (a s ním i energie tohoto pohybu), aniž se těleso jako celek přemisťuje. Tímto způsobem se v látce šíří určitá změna, rozruch.\n\nUvedený pohyb částic v látce je příkladem mechanického vlnění, které je formou mechanického pohybu a přenosu energie. Mechanickou podstatu má i zvukové vlnění - jedná se o šíření mechanických kmitů pružnými materiály, či šíření tlakových změn tekutinami.\n\nObecně se však vlnění nespojuje pouze s pohybem částic, ale můžeme jej nalézt u jakékoli spojitě rozložené veličiny, např. elektromagnetického pole. Elektromagnetické vlnění přitom není vázáno na látku a může se šířit i ve vakuu. Elektromagnetické podstaty je i světlo, mnoho optických jevů vyplývá z vlastností vlnění.\n\nS vlněním se lze setkat v ještě abstraktnější podobě v kvantové fyzice, kde se s jeho pomocí popisují i charakteristiky kvantových soustav, které nejsou přímo pozorovatelné a projevují se až svými důsledky při interakcích s měřícími přístroji či jinými soustavami.\n\nObecně se postupnou vlnou v určitém směru označuje každá změna charakteristické veličiny \"Φ\" závisející na místě daném vzdáleností \"x\" (ve směru šíření rozruchu) a čase \"t\" podle vztahu:\n\nVeličina \"c\" je obecnou charakteristikou postupu vlny s rozměrem rychlosti, nazývá se fázová rychlost. Touto rychlostí postupuje daná fáze vlny, ať už jednorázové (např. náběh či vrchol rázové vlny) nebo periodické (např. postup maxim amplitudy kmitů, tzv. vlnoploch).\nPřesvědčit se o tom lze následující úvahou: Je-li v počátečním místě a počátečním čase velikost charakteristické veličiny\npak v čase o Δ\"t\" pozdějším a ve vzdálenosti Δ\"x\" = \"c\" Δ\"t\" (o kterou by rozruch měl postoupit, je-li \"c\" jeho rychlost) bude velikost charakteristické veličiny\n\nVzhledem k tomu, že periodické vlnění vychází z kmitání, jsou mnohé používané základní pojmy shodné (viz \"Základní vlastnosti kmitání\"), jako např. perioda (značená \"T\"), frekvence (značená \"f\" nebo \"ν\") a úhlová frekvence (značená \"ω\").\nVlnění je jev, který probíhá nejenom v čase, ale také v prostoru. Pro popis postupné periodické vlny se proto zavádí tzv. vlnová délka (značená \"λ\"), která představuje vzdálenost dvou sousedních vlnoploch, nebo s ní související veličiny vlnočet (značený \"σ\") a úhlový vlnočet (značený \"k\").\n\nPro tyto veličiny platí vztahy:\n\nPomocí těchto veličin lze pak vztah pro prostorově časovou závislost charakteristické veličiny postupné periodické vlny zapsat jako:\nU vln charakterizovaných vektorovou veličinou lze uvažovat i o směru amplitudy vlnění. Ten se nemusí shodovat se směrem šíření vlnění. Pokud je amplituda rovnoběžná se směrem šíření vlnění, pak se mluví o podélném (longitudálním) vlnění. Je-li amplituda vlnění kolmá ke směru šíření vlnění, mluví se o vlnění příčném (transverzálním). Zachovává-li se přitom směr kmitů příčného vlnění v jedné rovině, hovoří se o vlnění polarizovaném.\n\nŠíření vln v prostoru se řídí důležitým Huygensovým principem.\nZnalost základních vlastností vlnění je důležitým základem pro další studium jevů spojených s vlněním.\n\nMezi tyto jevy lze zařadit např. interferenci, ohyb vlnění nebo jevy, které vznikají na rozhraní dvou prostředí (např. odraz a lom). Při sledování relativních pohybů lze využít znalosti tzv. Dopplerova jevu.\n\nK dělení vlnění jsou používány podobné principy jako při dělení kmitání.\n\nDůležité je rozdělení podle \"vlnové rovnice\" popisující vlnění na\n\nPodle orientace výchylky ke směru šíření lze vlnění rozdělit na\n\nPodle šíření vlnění lze provést rozdělení na\n\nPodle polarizace se vlny dělí na\n\nVlny lze označit podle tvaru vlnoplochy, např.\n\nVlnění lze také označit podle prostředí, ve kterém se vlny šíří, např.\n\nVlny bývají také označovány speciálními názvy podle prostředí, způsobu šíření, popř. dalších vlastností. Např.\n\nČasto bývá také vhodné rozlišovat vlny ve vztahu k určité překážce nebo bodu, např.\n\n"}
{"id": "209523", "url": "https://cs.wikipedia.org/wiki?curid=209523", "title": "Licq", "text": "Licq\n\nLicq je svobodný software-klon originálního ICQ klienta. Běží na Linuxu a jiných Unix systémech. Nejnovější verze podporují ICQ/AIM a MSN. Licq má mnoho vlastností, je například schopen zakódovat zprávu za použití SSL při komunikaci s kontaktem, který používá Licq, mICQ nebo SIM.\n\nLicq je pod licencí GNU General Public License. Uživatelské rozhraní poskytuje programátorská knihovna Qt, k dispozici je však i plugin icqnd přinášející GTK+ rozhraní.\n\n"}
{"id": "209525", "url": "https://cs.wikipedia.org/wiki?curid=209525", "title": "Světlík (Horní Podluží)", "text": "Světlík (Horní Podluží)\n\nSvětlík je zaniklá osada asi 1,5 km severně od Horního Podluží, jehož je dnes součástí. Je zde evidováno 5 adres. V roce 2011 zde trvale nikdo nežil. U bývalé osady je velký stejnojmenný rybník, který je dnes coby přírodní rezervace Světlík chráněným hnízdištěm vodního ptactva. Rezervace zahrnuje také rašeliniště za rybníkem. Na východním břehu rybníka stojí stavba větrného mlýna holandského typu z roku 1843.\n\nPrvní písemná zmínka o obci pochází z roku 1748, v roce 1885 měla 49 domů, v nichž žilo 339 obyvatel. Do roku 1946 nesla obec název \"Lichtenberg\".\n\n\n"}
{"id": "209526", "url": "https://cs.wikipedia.org/wiki?curid=209526", "title": "Kung-fu", "text": "Kung-fu\n\nKung-fu (čínsky: 功夫 , pinyin: gongfu) je výraz, kterým se mimo Čínu souhrnně označuje široké spektrum čínských bojových umění se zbraní i beze zbraně, působících navenek jak tvrdě, tak měkce, jak agresivně, tak umírněně.\n\nKung-fu a další podobné dálně-východní bojové techniky byly ovlivněny starověkým indickým bojovým uměním zvaným kalaripayattu (český přepis \"kalaripajattu\"). Původ kalaripayattu není zcela jasný. Podle některých japonských historiků bylo indické bojové umění dokonce ovlivněno i tradičním řeckým způsobem zápasu nazvaným pankration, který přinesl do Indie během svých výbojů Alexandr Veliký. Již předtím praktikovala indická válečnická kasta kšatrijů bojové umění, které se postupně vyvinulo v \"karapaito\", jež se následně po staletích transformovalo v umění známé jako \"kalaripayattu\".\n\nTento názor podporuje i tradiční legenda o původu kung-fu. Podle tradice se v 6. století jihoindický princ Bódhidharma, který ovládal karapaito, stal buddhistickým mnichem a odcestoval do Číny, aby tu šířil učení později známé jako čchanový buddhismus, ze kterého se po importu do Japonska vyvinul zenový buddhismus. V Číně se usadil v klášteře Šao-lin. Bódhidharma jako buddhistický mnich bojové umění nepoužíval, když však viděl zubožený fyzický stav tamějších mnichů, naučil je bojovým technikám, aby jim pomohl zlepšit tělesnou kondici. Mniši v šaolinském klášteře Bódhidharmovy cviky dále rozvíjeli a přijímali vlivy od příchozích z celé Číny. Postupně se tak vyvinuly mnohé šaolinské styly a klášter Šao-lin se stal jejich centrem.\n\nKromě čchanového buddhismu se při výuce různých stylů užívají i jiné čínské filosofické, kosmologické a medicínské systémy. Jde např. o taoismus, dualitu Jin a Jang znaku tchaj-ťi, osm trigramů a 64 hexagramů Knihy proměn (I-ťing), Pětici proměn (prvků) - země, oheň, dřevo, voda a kov, Dvanáct znamení čínského zvěrokruhu, nauka o principu čchi, akupunkturních bodech a drahách.\n\nSprávně se slovo \"kung-fu\" (gongfu) překládá jako dovednost získaná dlouhou a namáhavou prací. Je možné jej použít v souvislosti s libovolným řemeslem nebo uměním, například s uměním aranžování květin. V samotné čínštině se pro bojová (válečná) umění používá výraz wu-šu (wushu), nebo i čchüan-fa.\n\nWu-šu (武术 , pinyin wushu) je standardizovaný výraz doporučovaný čínskou vládou pro bojové, sportovní i exhibiční formy, a tak se s rozšířením tohoto výrazu mimo Čínu stal synonymem spíše pro formy sportovní a exhibiční, včetně těch nejmodernějších, připomínajících gymnastiku. Ty někdy příliš nedbají na sebeobranný a zdravotní aspekt, jenž je základem tradičních stylů, ale spíše na efektnost pohybů. Můžeme se setkat s tím, že učitelé tradičních stylů mimo Čínu se proto od tohoto výrazu distancují a nadále používají pro své bojové styly souhrnné označení gongfu.\n\nCvičení wu-šu klade velký důraz na postupný a individuální rozvoj jedince po všech stránkách, ať už fyzických či mentálních. Prioritou tradičních wu-šu stylů je bojový aspekt v reálných podmínkách.\n\n\nWu-šu silně ovlivnilo bojová umění ostatních zemí, například karate.\n\n\n"}
{"id": "209529", "url": "https://cs.wikipedia.org/wiki?curid=209529", "title": "Ptačí budka", "text": "Ptačí budka\n\nPtačí budka je uměle vybudovaná hnízdní dutina pro ptáky. \n\nPtačí budky nahrazují přirozené dutiny, které díky lidskému hospodaření v kulturní krajině zanikají. Jsou to většinou mizející dutiny v odumírajících stromech, ale i zanikající podstřešní prostory v zateplovaných domech. Ptačí budky jsou vyráběny hlavně ze dřeva, případně kombinují dřevo s jinými materiály. Aby byla budka bezpečná, musí být dostatečně hluboká, bez bidýlka, pověšena mimo dosah predátorů či zlodějů a mít dostatečnou tloušťku materiálu (u dřevěných min. 20 mm). Měla by se čistit a opravovat každý podzim. Není také na škodu oplechovat vletový otvor, aby ho nezvětšil strakapoud velký, který plení hnízda, musí se ale dát pozor na to, aby si ptáci o plech neublížili. Budka musí být zkonstruována tak, aby do ní nezatékalo a orientována na východ, jihovýchod nebo jih, aby se ptáčata uvnitř neudusila na přímém odpoledním slunci.\n\nVhodné rozměry dna ptačí budky a hloubky dutiny se liší v závislosti na velikosti ptačího druhu, důležité je myslet na to že mnohý pták určité velikosti staví větší hnízdo než jiné stejně velké druhy, např. vrabec staví větší hnízdo než lejsek a lejsek staví větší hnízdo než koňadra.\n\nPodle toho, pro který ptačí druh má budka sloužit, se řídí rozměry vletového otvoru i budky samotné. Tvar vletového otvoru se uzpůsobuje podle anatomie ptáka.\n\nRozměry vletového otvoru:\n\nPodle určení budek některým druhům daným charakteristickými tvary a rozměry jsou některé typy označovány jako špačníky, sýkorníky, rorýsovníky, apod.\n\nPokud se má do budky nalákat určitý druh ptáka, ale do vletového otvoru se vejde i stejně velký, ale silnější druh, je třeba využít odlišnou dobu hnízdění a způsob života těchto druhů. Ptačí druhy se liší také prostředím. Proto je důležité vyvěšovat budku ve správném místě aby se docílilo úspěchu. (Např. budka pro uhelníčka zůstane neobsazena v listnatém lese, kde tento druh nežije.)\n\n\n\n"}
{"id": "209532", "url": "https://cs.wikipedia.org/wiki?curid=209532", "title": "Call of Duty 2", "text": "Call of Duty 2\n\nCall of Duty 2 (zkracovaný často na CoD2) je akční počítačová hra od vývojářů Infinity Ward a vydavatele Activision zasazená do prostředí 2. světové války. Vydána byla 25. října 2005 pro PC a 15. listopadu téhož roku pro Xbox 360. Dále byly vytvořeny verze pro mobilní telefony, Pocket PC a Smartphone. Call of Duty byla jedna z nejlépe hodnocených her roku 2005.\n\nHráč postupně ovládá čtyři vojáky (2 britské, 1 amerického, 1 ruského), jež ve svých individuálních kampaních musí překonávat pod velením poručíků Volského a Leonova, kapitána Priceho a seržanta Randalla celou řadu smrtelně nebezpečných bojových situací. Na výběr je několik možností, jak se veškerým obsahem hry prokousat. Lze postupně absolvovat všechny čtyři kampaně v řadě, nebo si vybrat kteroukoli bitvu z kterékoli kampaně.\n\nDíky nové týmové spolupráci mezi hráčem a jeho NPC spolubojovníky, upravené struktuře map a větší rozloze je možné zadané úkoly plnit několika odlišnými způsoby a kromě jiného používat i skutečnou bojovou taktiku.\n\nNa mapách, kterých je oficiálně 13, lze hrát buď za Němce, nebo za spojence, kterými jsou v závislosti na mapě Britové, Rusové nebo Američané. Z 13 map je 5 považováno za oficiální při modu SD (Search and Destroy) a jsou to Carentan, Toujane, Matmata, Dawnville, Burgundy – hrají se na LAN akcích. Možné hrát přímo přes hru či přes různé severy.\n\n\n\nZbraně v Call of Duty 2, stejně jako v předchůdcích, vycházejí ze skutečných modelů. Některé se objevují jen v singleplayeru a na neoficiálních mapách.\n\n\n\n\n\n\n\n\n"}
{"id": "209545", "url": "https://cs.wikipedia.org/wiki?curid=209545", "title": "Středověké klimatické optimum", "text": "Středověké klimatické optimum\n\nStředověké klimatické optimum, resp. Středověká teplá perioda (MWP, Medieval Warm Period) je označení pro středověké období (zhruba 950–1250 n.l.), které se vyznačovalo výrazným oteplením podnebí, především v oblasti Severního Atlantiku, ale souviselo také s dalšími klimatickými změnami té doby v Číně, a jiných zemích. Pravděpodobně ale nešlo o globální jev. Hladiny světového oceánu byly kolem roku 1200 n.l. asi o 20 cm výše než jsou dnes. Po tomto období následovala tzv. \"Malá doba ledová\". Některé zdroje používají pro toto období výraz středověká klimatická anomálie s ohledem na další důležité jevy, které v tomto období probíhaly.\n\nPřes značné nejistoty, a to zejména pro období před rokem 1600, pro která nemáme dostatek dat, bylo období mezi 950 a 1100 nejteplejší obdobím za posledních 2000 let před začátkem 20. století. Teploty se ale tehdy pohybovaly asi o 0,1 °C a 0,2 °C pod průměrem let 1961–1990 a výrazně pod úrovní teplot po roce 1980. Záznamy proxy dat z různých regionů ukazují, že nejteplejší období různých regionů proběhlo v různých letech. Tato regionální teplá období se nevyskytovala stejně koherentně ve všech oblastech jako oteplení koncem 20. století.\n\nToto období se v některých částech světa vyznačovalo například populační explozí a expanzí obyvatelstva do oblastí, které byly předtím neobyvatelné.\nObdobí klimatického optima ukončila takzvaná malá doba ledová počátkem 14. století, kdy došlo k postupnému, ale výraznému, poklesu teplot a úbytku obyvatelstva (viz Demografie středověku).\n\nStředověké teplé období proběhlo pravděpodobně mezi lety 950 do 1250 n.l., během evropského středověku. První, kdo přišel s myšlenkou na tuto teplou periodu byl Hubert Lamb, jeden z prvních paleoklimatologů, který publikoval výzkum na základě údajů z botaniky, z výzkumu historických dokumentů a meteorologických dat. Podle jeho výzkumů bylo období 1000–1200 teplé a bylo s odstupem zhruba tří století vystřídáno studeným obdobím v letech 1500–1700. Teplé období se začalo označovat jako Středověká teplá perioda (MWP), následující studené období potom jako Malá doba ledová (LIA). Třetí hodnotící zpráva IPCC z roku 2001 shrnuje dosavadní výzkumy takto: \"současné poznatky nepodporují teorii, že by se v případě MWP a LIA jednalo o celosvětově synchronně probíhající období tepla, resp. chladu.\" Teploty určené pro toto období byly určovány z proxy dat z ledovcových jader, letokruhů a jezerních usazenin.\n\nPo celém světě existují důkazy o teplé periodě ve středověku, i když pro některé oblasti jsou data dost vzácné. Často jsou tato období spíše zdokumentována jako \"období sucha\" a \"období dešťů\".\n\nStudie týmu Michaela Manna z roku 2009, která zkoumala prostorové rozložení teplot během středověké teplé periody na základě proxy dat, konstatovala, že v některých oblastech teploty dosáhly, nebo i přesáhly současné teploty, ale globálně současných hodnot nedosahovaly. Největší teplotní maxima byly tehdy v oblasti Severního Atlantiku, Jižního Grónska, Euroasijských arktických oblastí a některých částí Severní Ameriky a tato maxima byla výrazně vyšší, než průměry teplot v těchto oblastech na konci 20. století (za období 1961–1990). V některých oblastech, jako je centrální Eurasie, severozápadní část Severní Ameriky a (s menší jistotou) také v oblastech Jižního Atlantiku došlo naopak k anomálnímu ochlazení.\n\nVýzkumem izotopu C v usazeninách Sargasového moře se ukazuje, že před přibližně 400 lety (tedy během Malé doby ledové) byla teplota mořského povrchu cca o 1 °C nižší, a cca před 700 lety asi o 1 °C vyšší (během středověké teplé periody).\n\nVýzkumem vzorků sedimentů z Puerto Rica, Mexického zálivu a pobřeží Atlantiku od Floridy po Novou Anglii našel dr. Mann důkazy zvýšené aktivity Atlantských hurikánů během MWP, následovaný útlumem aktivit v dalších letech. Radioizotopovými výzkumy a analýzou růstu skořápek měkkýšů byl Patersson schopen určit průběh teplot na Islandu od Římské teplé periody až po Malou dobu ledovou.\n\nStudie Manna ukázala, že v jižním Grónsku a v některých částech Severní Ameriky bylo v letech 950 až 1250 tepleji, než bylo v letech 1961–1990, v některých oblastech dokonce tepleji, než v letech 1990–2010. I když na většině severní polokoule bylo v letech 1400–1700 chladněji, tak v Labradoru a izolovaných oblastech USA bylo i v období Malé doby ledové přibližně stejně teplo jako v období 1961–1990.\n\nTeplé období ve středověku umožnilo vikingům kolonizovat Ameriku. Vikingové využili nezamrzlého moře a obsadili také některé oblasti Grónska a dalších zemí daleko na severu..\n\nOstrov objevil Erik Rudý roku 982 n. l. a po návratu domů vyprávěl o zemi, kterou nazval \"Grønland\", neboli \"Zelená země\". Přibližně od roku 1000 n.l. založili vikingové osady ve dvou oblastech na jižní špičce Grónska, \"východní osídlení\" na samém jihu a \"západní osídlení\" o něco severněji. Mezi nimi bylo několik menších skupin farem, které archeologové označují jako \"střední osídlení\". Na farmách v té době chovali prasata a dobytek, asi čtvrtina jejich obživy pocházela z rybolovu, ale poté, co se začalo ochlazovat a přicházet častější bouře, místo krav začali chovat ovce a kozy. Kolem roku 1300 ukončili chování prasat a od té doby pocházely tři čtvrtiny jejich obživy z lovu tuleňů. Nebyly nalezeny zmínky o tom, že by tato změna měla vliv na jejich zdraví. Uprostřed století však byl přerušen obchod s Norskem a byl malý zájem o vývoz tuleních kůží a mrožích klů. Jeden z posledních dokumentů vikinského osídlení Grónska pochází z roku 1408 a během dalších let zbylí vikingové Grónsko opustili – zdá se, že šlo o \"organizovaný\" ústup, který byl především v důsledku sociálních faktorů, převážně díky vyšší dostupnosti farem ve Skandinávii.\n\nKolem roku 1000 n.l. bylo dostatečně teplo také na ostrově Newfoundland a také zde založili vikingové osady – jejich osídlení v L'Anse aux Meadows bylo původně odhaleno Helgem Ingstadem. Výzkumy v oblasti zátoky Chesapeake ukazují na velké teplotní výkyvy během MWP i Malé doby ledové, které vědci přičítají pravděpodobným změnám v antarktické cirkulaci.\n\nV některých západních oblastech USA probíhaly během MWP dlouhodobá suchá období, zvláště ve východní Kalifornii a na západě Velké pánve. Na Aljašce proběhla v průběhu našeho letopočtu tři teplá období 1—300, 850–1200 a od roku 1800.\n\nV období středověké teplé periody došlo v Evropě k populační explozi, ke které zajisté přispělo příznivé klima. Obilí bylo v té době pěstováno i v severnějších oblastech - v Norsku a na horách ve Skotsku. Z podrobné analýzy obchodu s obilím v Anglii a Skotsku vyplynulo, že během 12. a 13. století došlo k rozšíření pěstování obilí ve vyšších nadmořských výškách, což nebylo možné v období předtím ani potom. Klimatické podmínky však nebyly jedinými důvody pro rychlý nárůst počtu obyvatel a s tím související rozvoj. Wilhelm Abel uvádí jako důvody pokroku v zemědělství také používání technického vybavení, jako jsou ohlávky pro tažné koně, jakož i využití půdy a diverzifikaci plodin. Předpokládá se, že počet obyvatel se v Evropě v letech 1100–1400 téměř ztrojnásobil. V důsledku toho byly mýceny lesy a získané plochy byly přeměněny na zemědělskou půdu. Zvýšená zemědělská produkce podpořila také vznik a rozšíření měst, kde probíhal obchod s plodinami.\n\nKlima ve východní rovníkové Africe oscilovalo mezi obdobími suššími, než dnes a relativně vlhkými obdobími. Suché období v této oblasti bylo v letech 1000–1270.\n\n"}
{"id": "209553", "url": "https://cs.wikipedia.org/wiki?curid=209553", "title": "Římskokatolická církev v Polsku", "text": "Římskokatolická církev v Polsku\n\nŘímskokatolická církev v Polsku je největší organizovanou náboženskou skupinou v zemi. \n\nHlásí se k ní 37 609 000 obyvatel Polska, což je více než 96 %. Vzhledem k tomu hraje církev velmi důležitou roli v mnoha oblastech života, od kultury až po politiku. Tam je spojená především s pravicovými a konzervativními kruhy. Vliv římskokatolické církve v Polsku je v přímém kontrastu s jejím postavením v sousedním Česku.\n\nJiž od dob protireformace je Polsko ryze katolickou zemí. Vzhledem k její roli v době okupací (německá a sovětská) v první polovině 20. století se pro mnoho Poláků stala jistým symbolem boje proti cizím silám a za křesťanské morální hodnoty. A nejinak tomu bylo i v druhé polovině 20. století, kdy církev získala postavení bojovníka proti polskému komunistickému režimu. Sama upadla rychle v nelibost tehdejší vlády, komunistické a oficiálně i ateistické. \n\nNa začátku 50. let 20. století bylo mnoho představitelů církve pozatýkáno a odsouzeno v politických procesech (např. arcibiskup Stefan Wyszyński); byla likvidována katolická vydavatelství a periodika, roku 1950 byla přerušena činnost charitativní organizace Caritas; některé významné organizace však komunistickou éru přečkaly, jako např. Katolická univerzita v Lublinu. V roce 1978 povzbudilo mnoho věřících Poláků zvolení Karola Wojtyły za papeže Jana Pavla II., který se do jisté míry zasloužil o urychlení pádu Železné opony v Evropě.\n\nPo roce 1989, kdy byla lidově demokratická republika nahrazena demokratickým státem západního typu, získala církev, do té doby utlačovaná komunistickým režimem, plnou svobodu. Začaly se budovat nové kostely a katedrály, pro křesťanskou mládež se od roku 1997 každoročně pořádá celopolské setkání Lednica 2000. Vznikly politické strany (např. Liga polských rodin), šířící názory nepříliš odlišné od těch církevních, i mnohá katolická média (Radio Maryja). Prostor dostaly i velmi konzervativní a mnohdy kontroverzní názory některých představitelů, buď přímo církve, anebo jejích sympatizantů (antisemitismus, homofobie, nacionalismus) které se hlavně v politice začaly objevovat na začátku 21. století. Mnohá další témata, jako např. interrupce jsou předmětem živých debat.\n\nZemě je rozdělena na 14 církevních provincií, v jejichž rámci se nachází 14 arcidiecézí a 27 diecézí (v popisu mapky zobrazené vpravo). \n\n\n\n\n\n\n\n\n\n\n\n\n\n\n\nMimo diecézní organizaci stojí:\n\nV Polsku se také nachází dvě diecéze Ukrajinské řeckokatolické církve:\n\nSvatý stolec je v Polsku zastoupen apoštolským nunciem. Od roku 2016 je jím Salvatore Pennacchio.\n"}
{"id": "209568", "url": "https://cs.wikipedia.org/wiki?curid=209568", "title": "Trubač", "text": "Trubač\n\nTrubač je pivo vyráběné společností Městský pivovar Štramberk ve Štramberku.\n\nPovolení a vaření piva ve Štramberku pochází z roku 1359. Původně mohli šenkovat lidé ve 22 šenkovních domech, převážně na náměstí, později vyrostl na Štramberském náměstí pivovar. Kvůli nárůstu spotřeby piva byl v roce 1744 přestavěn na větší a v roce 1787 k němu přibyla sladovna. Původní pivovar byl zbourán v roce 1867 kvůli špatnému stavu.\n\nVe Štramberku se pivo začalo vařit znovu až v roce 2005. Vaří se v městském pivovaru na náměstí (č.p.5)\n\nSvětlý nefiltrovaný ležák plzeňského typu\n\nTmavý nefiltrovaný ležák flekovského typu\n\n"}
{"id": "209582", "url": "https://cs.wikipedia.org/wiki?curid=209582", "title": "Pentaho", "text": "Pentaho\n\nPentaho BI Platform je open source software pro business intelligence, tzn. pro získávání odpovědí na otázky související s řízením podniku a obchodu z firemních dat. Slučuje řadu původně samostatných projektů jako např. JFreeReport pro reporting, Mondrian a JPivot pro analýzu dat (OLAP), Weku pro těžbu dat (data mining) a Pentaho Data Integration (Kettle) pro ETL, kterým poskytuje jednotné prostředí pro spouštění, zobrazování výsledků a práci s nimi. Samotná Pentaho BI Platform i její součásti jsou napsány v Javě, případně s využitím J2EE, a běží jako webová aplikace na aplikačním serveru. Lze stáhnout přednastavenou verzi instalovanou na server JBoss.\n\nPentaho BI Platform funguje jako běhové prostředí pro jednotlivé komponenty, které provádějí vlastní BI operace s daty a jiné úkoly. Jádrem je jednoduchý workflow engine, který provádí v XML definovaný sled akcí (action sequence), což je v nejjednodušším případě popis toho, jaká komponenta a s jakými parametry se má spustit, a co dělat s jejím výstupem – např. komponenta pro generování reportu, jejímž vstupem je soubor s definicí reportu a výstup se má zobrazit na webové stránce. Sled však může také obsahovat volání více komponent, kde jedna pracuje s výstupy druhé, a také jednoduchou rozhodovací logiku a cykly. Například:\nSled akcí může být volán z jiného sledu, může být spuštěn prostřednictvím webového prohlížeče z webové aplikace Pentaho a dokonce může být volán jako webová služba.\n\nÚstředním pojmem Pentaha je „řešení“ (solution), což je skupina zdrojů (obrázky, definice reportů atd.) a definice sledu akcí, které řeší jeden konkrétní problém managementu – viz příklad výše. Na fyzické úrovni odpovídá každému řešení adresář v repozitáři řešení, což je u přednastavené verze adresář pentaho-solutions v instalačním adresáři Pentaha.\n\nJak bylo řečeno, Pentaho BI Platform je běhové prostředí pro spouštění řešení a neumožňuje jejich tvorbu či úpravy. Definice reportů, OLAP kostek a dotazů nad nimi atd. se provádí mimo vlastni webovou aplikaci, buď ruční editací převážně XML souborů, nebo s využitím samostatných nástrojů, postupně vznikajících v rámci projektu Pentaho, jako např. Pentaho Design Studio pro tvorbu řešení a sledů akci, Schema Workbench pro tvorbu OLAP kostek nebo Report Designer.\n\nTo, čím Pentaho BI Platform obohacuje své podprojekty, resp. komponenty, je:\n\nVedle Pentaha jako open source software existuje i pokročilejší komerční varianta (Enterprise Edition), která přidává např. pokročilou správu práv uživatelů.\n\nMondrian je ROLAP server, tzn. OLAP dotazy, definované v de facto standardním microsoftím jazyce MDX s některými dodatky, převádí do SQL dotazů nad klasickou relační databází, a provádí potřebné agregace, kešování atd. Umí pracovat s tabulkami ve star i snowflake schématu a rovněž podporuje dimenzi přímo vyjádřenou v tabulce faktů (viz degenerated dimension). Zvládá dokonce hierarchie založené na vztahu rodič-dítě, kde libovolný prvek může být nadřazeným jiného z téže tabulky, bez omezení na hloubku hierarchie (např. v tabulce/dimenzi Zaměstnanci může být Adam podřízeným Bořivoje, který podléhá Cyrilovi atd.).\n\nPentaho Data Integration je nástroj pro extrahování, transformaci a vložení dat do datového skladu, resp. databáze. Jeho základními komponentami jsou \"Spoon\", uživatelské rozhraní pro definici transformací včetně vstupů a výstupů, a \"Chef\", uživatelské rozhraní pro definici úloh, které provádí spuštění transformací, řeší, co dělat, když některá selže atd.\n\n"}
{"id": "209583", "url": "https://cs.wikipedia.org/wiki?curid=209583", "title": "Golgota", "text": "Golgota\n\nGolgota (také hora Kalvárie) je místo, kde byl podle Bible v 1. století ukřižován Ježíš Kristus, které se původně nacházelo vně Jeruzaléma. Jeho přesná poloha je tradována od starověku.\n\nPůvodní označení Gûlgaltâ v aramejštině a podobné v hebrejštině znamenalo lebka, zřejmě označení kopce obsahujícího lebky nebo skalního útvaru lebku připomínajícího. Označení podle lebky bylo převzato do řečtiny: Κρανιου Τοπος (Kraniou Topos) i latiny: \"Calvariae Locus\", ze kterého počeštěním vzniklo slovo kalvárie.\n\nPodle některých křesťanských a židovských tradic bylo u paty kříže místo uložení lebky Adama – prvního člověka, jehož prvotní hřích byl odčiněn tím, že na jeho lebku skanula Kristova krev při ukřižování, a tím byl s Kristovou obětí vykoupen i hřích Adamův.\n\nEvangelium podle Matouše : Když přišli na místo zvané Golgota, to znamená 'Lebka', …\n\nEvangelium podle Marka : A přivedli ho na místo zvané Golgota, což v překladu znamená 'Lebka'.\n\nEvangelium podle Lukáše : Když přišli na místo, které se nazývá Lebka, …\n\nEvangelium podle Jana : Nesl svůj kříž a vyšel z města na místo zvané Lebka, hebrejsky Golgota.\n\nŘímský císař Konstantin I. Veliký nechal v letech 326 až 335 postavit chrám svatého Hrobu jako svatyni nad Ježíšovým hrobem poblíž Golgoty. Podle křesťanské legendy byly hrob Ježíše Krista a pravý kříž objeveny v roce 325 sv. Helenou, matkou císaře Konstantina. V roce 333 napsal poutník z Bordeaux: \"„Po levé ruce je malý kopec Golgota, kde byl ukřižován náš Pán“\".\n\nBazilika Svatého hrobu je nyní v centru Starého Města v Jeruzalémě, i když původně se toto místo nacházelo za hradbami. Jeruzalémské hradby byly rozšířeny Herodem Agrippou v letech 41–44, kdy obehnaly i prostor nynější baziliky Svatého hrobu. Profesor Sir Henry Chadwick (emeritní děkan Kristova kostela oxfordské univerzity) řekl: \"\"Hadriánovi stavitelé přeplánovali Staré Město přenesením kopce Golgoty do nové městské hradby. Na tomto místě, které již uctívali křesťané, postavil pak Hadrián svatyni Afrodíté\"\". Následující křesťanské dějiny s poutními cestami přivedly i množství řeholníků, obchodníků a dalších obyvatel, kteří vybudovali opevněné město Jeruzalém.\n\nUvnitř baziliky se nachází 7 metrů dlouhý, 3 metry široký a 4,8 metru vysoký kus skály, o kterém křesťané po staletí věří, že je posledním pozůstatkem Golgoty. Během restaurátorských prací a výkopů uvnitř baziliky Svatého hrobu v letech 1973–1978 bylo zjištěno, že Golgota byla původně místem, kde se těžil bílý „melekský vápenec“. Pozorování potvrdilo, že při pohledu z města tento kopec mohl vypadat jako lebka. V roce 1986 byl nalezen v kameni vytesaný kruh o průměru 11,5 centimetru, který mohl držet dřevěný kmen 2,5 metru vysoký.\n\nBazilika je považována mnoha historiky za autentické místo Ježíšova pohřbu a prohlubeň ve skále před hlavním oltářem se uctívá jako Ježíšův hrob, malá skála uvnitř kostela podle nich představuje polohu Golgoty. Proti legendě zatím svědčí zjištění archeologů, kteří situovali Boží hrob poněkud výše na úbočí kopce.\n\n\nFerdinand Maxmilián Brokoff:\n"}
{"id": "209587", "url": "https://cs.wikipedia.org/wiki?curid=209587", "title": "Kalvárie", "text": "Kalvárie\n\nKalvárie je počeštěný latinský název Golgoty, kopce, na kterém byl ukřižován Ježíš Kristus. Může označovat:\n\n"}
{"id": "209588", "url": "https://cs.wikipedia.org/wiki?curid=209588", "title": "Minipivovar Hukvaldy", "text": "Minipivovar Hukvaldy\n\nPivovar Hukvaldy je minipivovar v místní části Dolní Sklenov v obci Hukvaldy náležící do okresu Frýdek-Místek.\n\nPrvní pivo se začalo na Hukvaldech vařit v roce 1567. Pivo mělo značku Ondráš a po celou dobu se vařilo jako pivo třináctistupňové. Tato značka piva přetrvala až do začátku devadesátých let 20. století v rámci skupiny Severomoravské pivovary n.p. a posléze Severomoravské pivovary a.s. se sídlem v Přerově. Naposledy se pivo značky Ondráš vařilo v pivovaru Litovel jako šestnáctistupňový tmavý ležák. Na etiketě v zeleném nebo červeném provedení byla vyobrazena zřícenina hradu Hukvaldy.\n\nMajitel hospody v Dolním Sklenově odkoupil technologii na vaření piva ze zrušeného pivovaru v Žabni. V suterénu vlastní hospody udělal místo pro varnu, spilku a ležácký sklep. První várky piva spotřebitelům zachutnaly a tak začala pravidelná produkce. Původně se toto pivo mělo také jmenovat Ondráš, avšak tato ochranná známka byla již registrována. Proto dostalo tamní pivo zeměpisný název \"Hukvaldské pivo\".\n\nVeškeré pivní tácky minipivovaru Hukvaldy a starého pivovaru.\nSoučástí hukvaldského pivovaru byl komín, který patřil dlouhá léta ke koloritu Hukvald. Zatím co ostatní budovy pivovarského areálu chátraly a pomalu mizely, komín stále zůstával. Na počátku 80. let minulého století se jednalo o vyčlenění pivovaru, kde už se 10 let pivo nevařilo, ze seznamu nemovitých kulturních památek a tím také o zbourání komínu. Marně pracovnice památkové péče komín bránily. V roce 1984 by zlikvidován. Prý byl až na nevelké poškození věnce na vrcholu, v dobrém stavu. Na tomto komíně nikdy nebylo čapí hnízdo.\n\n"}
{"id": "209590", "url": "https://cs.wikipedia.org/wiki?curid=209590", "title": "Ulica Skobělevskaja (stanice lehkého metra v Moskvě)", "text": "Ulica Skobělevskaja (stanice lehkého metra v Moskvě)\n\nUlica Skobělevskaja ( ) je jednou ze stanic moskevského metra. Pojmenována je podle přilehlé ulice a podle ruského generála v rusko-turecké válce M. D. Skoběleva.\n\nStanice se nachází na Butovské lince, v její severní části (druhá od severního konce). Jedná se o nadzemní stanici (9,6 m vysoko nad terénem); unifikované koncepce (s ostatními podobnými stanicemi této linky). Její výstup vychází na uliční úroveň přímo z nástupiště. A to jak po eskalátorech, tak je zde i výtah (v střední části nástupiště) pro osoby se sníženou pohyblivostí.\n\nUlica Skobělevskaja byla otevřena jako součást jediného a prvního úseku Butovské linky 27. prosince roku 2003.\n\n"}
{"id": "209592", "url": "https://cs.wikipedia.org/wiki?curid=209592", "title": "Sedm mostů města Královce", "text": "Sedm mostů města Královce\n\nSedm mostů města Královce je slavný, již vyřešený matematický problém, založený na skutečném místě a skutečné situaci. Pruské město Královec (též Königsberg, nyní Kaliningrad na území Ruska) leží na řece Pregole, která vytváří dva ostrovy. Ostrovy byly s ostatním městem spojeny sedmi mosty.\n\nOtázka zní, zda je možné všechny mosty přejít tak, aby ten, kdo se o to pokouší, vstoupil na každý most pouze jednou. Leonhard Euler jako první dokázal, že to možné není, odpovídající graf totiž nelze projít pomocí tzv. eulerovského tahu. \n\n →\n\nEuler problém přeformuloval na základě své teorie grafů (viz obrázek výše) a dokázal, že v grafu, vytvořeném na základě mapy města Královce, eulerovský tah neexistuje (a tedy sedm mostů města Královce netvoří eulerovský graf). Pouze eulerovské grafy mají tu vlastnost, že je možné je „nakreslit jedním tahem“. Pokud tedy sedm mostů města Královce eulerovský graf netvoří, dokazuje to, že mosty není možné tímto způsobem přejít.\n\nDnes z původních mostů zbyly jen dva, jeden most byl nahrazen zvedacím, dva mosty byly zničeny za britského náletu v roce 1944 a další dva byly později nahrazeny novostavbou Sověty při stavbě silničního průtahu. Nově byl vybudován další most z jižního břehu na větší ostrov. Mimo ostrovy přes řeku pak na západě vznikl železniční most (nyní trvale rozložený), další silničně-železniční most a v roce 2011 na východě nová estakáda, která větší ostrov překračuje. Je tu tak celkem osm použitelných mostů.\nV nové konfiguraci mostů Eulerovský tah existuje, ale je otevřený — začíná na menším z ostrovů a končí na jižním břehu.\n"}
{"id": "209595", "url": "https://cs.wikipedia.org/wiki?curid=209595", "title": "Gérard z Ridefortu", "text": "Gérard z Ridefortu\n\nGérard z Ridefortu († 4. října 1189) byl v letech 1185 až 1189 velmistrem řádu templářů.\n\nByl nejspíše vlámského nebo normanského původu a do Palestiny se dostal někdy na počátku 70. let 12. století. Byl velmi ctižádostivý a svéhlavý, avšak zpočátku své ambice s řádem vůbec nespojoval. Vstoupil do služeb jeruzalémského krále a v roce 1179 je uváděn jako maršálek jeruzalémského království.\n\nJeho další osudy velmi ovlivnila roztržka s tripoliským hrabětem Raymondem II. Ten mu totiž přislíbil udělit v léno město Botron. Když však v roce 1180 zemřel botronský pán Vilém bez mužského dědice, přiřkl Raymond panství nikoliv Gérardovi, nýbrž jakémusi kupci z Pisy. Na to Gérard nikdy nezapomněl.\n\nBrzy nato vstoupil do templářského řádu a jeho kariéra začala nabírat na obrátkách. Roku 1183 se stal senešalem a o dva roky později dokonce velmistrem. To bylo v době, kdy vrcholily stranické spory, které sužovaly křižácké státy.\n\nNemocný jeruzalémský král Balduin IV. určil za svého nástupce svého synovce Balduina V. a pro případ, kdy by tento, protože byl ještě malým dítětem, zemřel, ustanovil regentem království Raymonda z Tripolisu s tím, že nového krále by měli vybrat anglický a francouzský král spolu s císařem a papežem. Když však v září 1186 Balduin V. zemřel, korunu s Gérardovým přispěním uchvátila Balduinova sestra Sibyla a novým králem se stal Guy z Lusignanu. Vytvořily se tak dvě hlavní strany, které mezi sebou v dalších letech soupeřily. První kolem krále Guye, na jejíž stranu se přidal i Gérard a druhá kolem Raymonda z Tripolisu.\n\nV zimě 1186-87 přiměl Gérard krále, aby zbraněmi donutil Raymonda k míru. Ten na to zareagoval vyjednáváním o příměří s muslimským vládcem Saladinem. Přímé konfrontaci zabránila snaha Baliana z Ibelinu, který přiměl krále, aby vyslal k Raymondovi vyjednavače. Členem tohoto poselstva byl i Gérard z Ridefortu. Mezitím Saladin vyslal do tripolského hrabství s Raymondovým souhlasem průzkumnou hlídku. Když se o tom Gérard dozvěděl, ihned dal poslat pro posily, aby se s nimi střetl. Ačkoliv muslimů bylo asi 7000 a křesťanů jen 140, nedbal Gérard rad k ústupu a 1. května zaútočil. Tato bitva se označuje jako bitva u Cressonských pramenů a pro křesťany skončila strašlivým masakrem. Z bitvy vyvázl pouze zraněný Gérard a dva templáři.\n\nSaladin mezitím shromažďoval síly k velkému útoku na Jeruzalémské království. Křesťanské vojsko se soustředilo v Akkonu, kde s k němu přidal i uzdravený Gérard. Král Guy pak 2. července 1187 zaujal s armádou obranné postavení u města Seforie. Saladinovi se podařilo obsadit Tiberiadu, město hraběte Raymonda, kde zůstala uvězněna jeho žena. Hrabě přesto králi radil, aby zůstal tam, kde je, protože Saladinovo vojsko je příliš silné. Gérard, pravděpodobně jen kvůli nenávisti k Raymondovi, však krále přiměl, aby opustil výhodné postavení a pochodoval vstříc Saladinovi. Křesťanské vojsko se 4. července dostalo do pasti na vyprahlé pláni u Hattínu a bylo naprosto poraženo. Uniknout se podařilo jen hrstce křižáků. Král Guy, Gérard z Ridefortu a další přední muži padli do zajetí. Saladin nechal všechny zajaté templáře pobít, s výjimkou Gérarda, kterého v září 1187 propustil výměnou za templářský hrad v Gaze. O rok později byl propuštěn i král Guy.\n\nPoslední Gérardovou akcí byla snaha dobýt zpět pevnost Akkon, který Saladin získal necelý týden po bitvě u Hattínu, avšak stejně jako většina jeho předchozích válečných akcí, i tato skončila neúspěchem. Navíc za něj zaplatil svým životem. Padl v boji nedaleko města 4. října 1189.\n\n"}
{"id": "209598", "url": "https://cs.wikipedia.org/wiki?curid=209598", "title": "Tropico: Paradise Island", "text": "Tropico: Paradise Island\n\nTropico: Paradise Island (česky \"Rajský ostrov\") je datadisk k počítačové hře Tropico, vytvořený firmou BreakAway Games v roce 2002 a distribuovaný firmou Take Two Interactive. Je možné ho nainstalovat a hrát jen jako součást původní hry, do níž přináší 12 nových budov, 6 nových prezidentských nařízení a 23 scénářů.\n\nNejvíce nových budov je mezi turistickými atrakcemi, turistickými ubytovnami a zábavními podniky. Jsou zde tenisové kurty, hřiště pro minigolf, přírodní rezervace, plážové vily, konzervatoř, marina, kino, bezcelní obchod, prezidentův rodný dům a kondominium (může poskytovat luxusní ubytování pro turisty i pro obyvatele Tropica). Novinkou je také bývalá koloniální pevnost, kterou hráč nemůže sám postavit, ale která se vyskytuje na některých ostrovech od začátku hry. Je možné ji přebudovat na žalář pro politické vězně, muzeum nebo archeologické vykopávky.\n\nMezi vojenskými budovami přibyla vojenská základna, která poskytuje kromě zaměstnání pro tři generály i ubytování pro 15 vojáků a jejich manželek (ti však neplatí nájemné).\n\nMezi průmyslovými budovami přibyla továrna na nábytek, která vyrábí nábytek z polen, zpracovaných předtím na pile.\n\nV Paradise Islandu se vyskytují dva nové druhy turistů: ekoturisté, vyhledávající především čisté životní prostředí a nedotčenou přírodu, a studenti na jarních prázdninách, toužící zejména po zábavě.\n\nParadise Island přináší šest nových nařízení:\n\nPřed zahájením hry je možné zvolit si frekvenci náhodných událostí, která pak ovlivňuje dosažené skóre (čím více, tím je skóre vyšší). Najdeme zde jednak náhlé vzestupy nebo poklesy cen zboží, jednak různé přírodní katastrofy (hurikán, tropická bouře, toxický příliv způsobující smrt všech ryb, epidemie).\n\nParadise Island přináší 23 nových scénářů, z nichž 5 bylo vydáno již dříve a 18 je zcela nových. Scénáře se dělí do tří skupin: vojenské, turistické a ostatní. Ve vojenských scénářích je úkolem ubránit se pomocí armády Tropica nějakému nebezpečí (například rebelům ukrytým na ostrově) nebo vybudovat si co největší respekt u SSSR. V turistických scénářích bývá úkolem přilákat na ostrov co nejvíce turistů určitého druhu nebo vydělat na turistice co nejvyšší částku. Ostatní scénáře a jejich úkoly jsou velmi rozmanité a někdy poměrně zvláštní. V některých scénářích je uprostřed hraní možné učinit rozhodnutí, které změní původní cíl scénáře.\n\n\n"}
{"id": "209599", "url": "https://cs.wikipedia.org/wiki?curid=209599", "title": "Florian Biesik", "text": "Florian Biesik\n\nFlorian Biesik (*1849 – †1926) byl nejvýznamnějším básníkem píšícím ve vilamovštině, západogermanském jazyku vyvinutým na základě středověké němčiny. Jeho nejdůležitějším dílem bylo \"Of jer wełt\" („Na onom světě“), napsané po vzoru Dantovy \"Božské komedie\".\n\nŽil v Terstu (který v té době patřil Rakousku-Uhersku), pocházel ale z Wilamowic poblíž Bílska-Bělé (tehdy Haličsko-vladimirské království v rámci Rakouska). Nikdy nezapomněl vilamovštinu, v níž také psal, přestože v běžném životě používal spíše němčinu a italštinu. Jeho básně a osobní korespondence tvoří základ kultury vilamovského etnika. Ve svých básních používal vlastní pravopis vilamovštiny – jelikož oficiální do té doby neexistoval – založený na polském, protože zastával názor, že německý pravopis nepostačuje pro zachycení zvukových kvalit vilamovštiny. Floriana Biesika je možno označit za zakladatele spisovné vilamovštiny.\n"}
{"id": "209600", "url": "https://cs.wikipedia.org/wiki?curid=209600", "title": "George Paget Thomson", "text": "George Paget Thomson\n\nGeorge Paget Thomson (3. května 1892 Cambridge – 10. září 1975 Cambridge) britský fyzik, nositel Nobelovy ceny za fyziku (1937), kterou obdržel za experimentální objev rozptylu elektronů na krystalech společně s Clintonem Josephem Davissonem.\n\n\n"}
{"id": "209601", "url": "https://cs.wikipedia.org/wiki?curid=209601", "title": "Wentworth Miller", "text": "Wentworth Miller\n\nWentworth Miller (* 2. června 1972 Chipping Norton, Anglie) je americký filmový herec. Je znám především díky účinkování v seriálu \"Útěk z vězení\". Za roli získal nominaci na Zlatý glóbus v kategorii nejlepší herecký výkon v hlavní roli. V roce 2013 napsal scénář k thrillerovém snímku \"Stoker\". Aktuálně hraje zloducha Leonarda Snarta v seriálech \"The Flash\" a \"Legends of Tomorrow\". Roli Michaela Scofielda si zopakoval v limitované páté řadě seriálu v roce 2017. \n\nPřestože se narodil ve Velké Británii v Chipping Nortonu, žil v Brooklynu. Má africké, jamajské, anglické a německé předky ze strany svého otce, a ruský, francouzský, holandský, syrský a libanonský původ z matčiny strany. Má dvě sestry – Leigh a Gillian.\n\nStudoval na Princetonské univerzitě zaměření na anglickou literaturu. V druhém ročníku se rozhodl, že si na rok odpočine a odjel do Scottsdalu se svým strýcem, kde dělal úředního asistenta v knihkupectví, ale po krátké době se vrátil na univerzitu a podařilo se mu získat titul.\n\nPoprvé se objevil před kamerou v seriálu \"Buffy, přemožitelka upírů\". Větším úspěchem byla role Davida v trojdílné minisérii \"Dinotopie\". Následovalo pár epizodních rolí v různých seriálech. Svou první hlavní roli si zahrál ve snímku \"Lidská skvrna\" po boku Anthony Hopkinse.\n\nJeho popularita dosáhla vrcholu po uvedení první řady seriálu \"Útěku z vězení\" (\"Prison Break\"), kde si zahrál Michaela Scofielda, který se nechal zavřít do vězení, aby zachránil svého bratra před popravou. Za tuto roli byl nominován na Zlatý glóbus za nejlepšího herce v televizním dramatu. Seriál skončil po čtyřech řadách v roce 2009. Nová pátá série měla premiéru 4. dubna 2017, kde si Miller svojí roli zopakoval.\n\nJako host se objevil v 11. řadě seriálu \"Law & Order: Special Victims Unit\" jako detektiv Nate Kendall. Zahrál si ve filmu \"\", čtvrtém filmu ze série \"Resident Evil\". Napsal scénář k filmu \"Stoker\". Pak Čchan-uk film zrežíroval a hlavní roli si v něm zahráli Mia Wasikowska, Nicole Kidmanová a Matthew Goode. Miller také prodal scénář k filmu nazvaném \"The Disappointments Room\". Snímek měl premiéru v roce 2016 a získal negativní reakce od kritiků. \n\nV červenci roku 2014 bylo oznámeno, že se připojí k seriálu stanice The CW \"The Flash\" ve vedlejší roli Leonarda Snarta. Poprvé se v seriálu objevil ve čtvrtém dílě první série. Roli Snarta také hraje v seriálu \"Legends of Tomorrow\". V seriálu hraje znovu s Dominicem Purcellem, se kterým hrál v seriálu \"Útěk z vězení\".\n\nV roce 2013 se veřejně přihlásil ke své homosexualitě, když odmítl svou účast na filmovém festivalu v Rusku na protest proti tamním zákonům zaměřeným proti homosexuálům. V lednu 2014 ho čtenáři amerického gay magazínu \"Out\" umístili na 9. místo v žebříčku 100 nejžádanějších svobodných mládenců.\n"}
{"id": "209608", "url": "https://cs.wikipedia.org/wiki?curid=209608", "title": "Zábřeh (zámek)", "text": "Zábřeh (zámek)\n\nZábřežský zámek se nachází v ostravském obvodě Ostrava-Jih poblíž zastávky MHD Karpatská. Jedná se o nejstarší stavbu bývalé obce Zábřeh nad Odrou. Ministerstvo kultury ji pod číslem 101419 prohlásilo od 25. února 2005 kulturní památkou.\n\nZámek stojí na místě někdejší tvrze, která zde stála ještě v roce 1593 a písemně je zmiňována již v roce 1529. Na přelomu 16. a 17. století zde Ctibor Syrakovský z Pěrkova nechal postavit zámek. Od roku 1652 se majitelem stalo olomoucké biskupství, které sem umístilo sídlo hospodářské správy zdejšího kapitulního dvora. Současně zde bydleli zaměstnanci se svými rodinami (zpráva z roku 1921 uvádí, že tady bylo deset domácností s padesáti členy). Brzy po získání zámku provedlo biskupství jeho přestavbu do barokní podoby. O sto let později bylo v nově přistavěném levém křídle zřízeno kaplanství, v další části pak pivovar. V roce 1892 a 1895 proběhly menší opravy celého zámku. Roku 1975 provedl stát dosti necitlivý zásah, když v rámci „modernizace“ dostala budova sedlovou střechu.\n\nV současné době je majitelem zámku soukromá firma Petra Hradila a Ericha Bergmanna, která provedla jeho generální opravu a přestavěla ho na luxusní hotel pro náročné klienty a pivovar. Rekonstrukce proběhla pod dohledem památkového ústavu. Podnikatelskému záměru nahrává blízkost ČEZ Arény, z jejichž návštěvníků by se měli rekrutovat zákazníci hotelu.\n\nDo svislých konstrukcí bylo zasahováno minimálně, nosné konstrukce zůstaly nedotčeny. Původní jsou rovněž klenby a schodiště, originální podobu si zachovala také kastlíková okna. V prvním patře jsou trámové stropy s podhledem z prken. Stará venkovní pavlač byla odstraněna a nahrazena novou dřevěnou.\n\nV některých detailech se stavba liší od originálu, např. náhradou břidlicové krytiny střech za napodobeninu nebo sytě oranžovou barvou zdí, přesto je oprava zámku hodnocena převážně kladně.\n\n"}
{"id": "209610", "url": "https://cs.wikipedia.org/wiki?curid=209610", "title": "HMailServer", "text": "HMailServer\n\nhMailServer je poštovní server pro Microsoft Windows nabízený zdarma pod licencí GNU/GPL. Podporuje všechny běžné protokoly používané pro elektronickou poštu (IMAP, SMTP, POP3) a využívá snadno použitelnou knihovnu COM pro jednodušší integraci s dalším softwarem. Podporuje virtuální domény, distribuční seznamy, antiviry, antispam, přezdívky (aliases), distribuované domény a mnoho dalšího. Konfigurace a data (kromě obsahu zpráv) jsou uložena v relační databázi. Poddporované dataáze jsou SQL Server Compact Edition (výchozí, embedded databáze) Microsoft SQL Server, MySQL a PostgreSQL.\n\n\nhMailServer podporuje velký počet jazyků:\n\n"}
{"id": "209617", "url": "https://cs.wikipedia.org/wiki?curid=209617", "title": "Něman R-10", "text": "Něman R-10\n\nR-10 (ChAl5) byl sovětský civilní a posléze i vojenský průzkumný a bombardovací letoun užívaný ve druhé světové válce. \n\nPrvní prototyp ChAI5 vzlétl roku 1936 poháněný motorem Wright Cyclone a ukázalo se, že se jedná o letoun dobře ovladatelný s dobrou manévrovatelností. Proto si ho Rudá armáda objednala jako průzkumný stroj pod označením R-10 (razvědčik). Sériové stroje měly zabudovaný sovětský motor M-25V o výkonu 530 kW. Roku 1938 byl jeho konstruktér zatčen NKVD za údajnou sabotáž a špionáž a v zinscenovaném procesu odsouzen na 15 let vězení (roku 1941 byl propuštěn). Po zatčení Iosifa Němana pokračovaly dále práce na nové variantě ChAI-5bis z výkonnějším motorem M-25E, který dosahoval rychlosti 425 km/h. \n\nLetouny se zúčastnily bojů s Japonci, v Zimní válce s Finy, přepadení Polska i druhé světové války. Byly užívány k průzkumným účelům, osvědčily se i jako noční bombardéry.\n\n"}
{"id": "209634", "url": "https://cs.wikipedia.org/wiki?curid=209634", "title": "Čtvrtá Francouzská republika", "text": "Čtvrtá Francouzská republika\n\nČtvrtá Francouzská republika () byl politický režim ve Francii v letech 1946 až 1958.\n\nFrancouzská čtvrtá republika měla pouze dva prezidenty:\n\nV roce 1945 se předsedou vlády stal Charles de Gaulle, ale pro neshody s komunisty a demokratickými socialisty v roce 1946 podal demisi. V čele vlády stanuli komunisté a sociální demokraté a společně vytvořili novou ústavu a ustanovili IV. republiku (1946–1958). Během let 1946–1958 se však pro nestabilitu vystřídalo na 20 vlád a 2 prezidenti a v roce 1956 vypukla téměř občanská válka, neboť armády byly nespokojené kvůli neustálým válkám v Alžírsku a Indočíně. V roce 1958 byl de Gaulle zvolen prezidentem a ten ustanovil V. republiku.\n\n\n"}
{"id": "209637", "url": "https://cs.wikipedia.org/wiki?curid=209637", "title": "Tádžičtina", "text": "Tádžičtina\n\nTádžičtina (\"tádžický jazyk\"), též tádžikí (: ) je jazyk (někdy se pokládá za variantu perštiny) používaný ve Střední Asii. Jedná se o úřední jazyk Tádžikistánu, Тоҷикӣ\n\nJedná se o jazyk z íránské jazykové skupiny, používaný Tádžiky, zejména v Tádžikistánu a Uzbekistánu. Je velmi blízký darijské formě perštiny (jde vlastně o její izolovanější a méně rozvíjenou, v důsledku toho tedy archaičtější variantu).\n\nVzhledem k dlouhé okupaci Tádžikistánu Sovětským svazem je tádžičtina silně ovlivněna ruštinou, z níž převzala mnoho slov a dokonce používá upravenou cyrilici (v historii užívala perské písmo a latinku).\n\nSpisovná tádžičtina je založena na dialektu severozápadní části Tádžikistánu, která je pod silným vlivem sousední uzbečtiny.\n\n"}
{"id": "209647", "url": "https://cs.wikipedia.org/wiki?curid=209647", "title": "Třetí Francouzská republika", "text": "Třetí Francouzská republika\n\nTřetí republika byl politický režim ve Francii v letech 1870-1940. Vznikla na troskách druhého císařství, které se zhroutilo po porážce v prusko-francouzské válce a zanikla po porážce nacistickým Německem v průběhu druhé světové války.\n\nTřetí republika se udržela ze všech režimů počínaje francouzskou revolucí nejdéle – 70 let, a to navzdory nejrůznějším krizím, z nichž nejznámější jsou dreyfusova aféra, skandál okolo Panamského průplavu nebo první světová válka.\n\nV období třetí republiky se výrazně rozšířilo francouzské koloniální panství. Vietnam spolu s Kambodžou a Laosem tvořily roku 1887 Francouzskou Indočínu. Roku 1881 byl v Tunisku ustanoven protektorát, pod francouzský vliv se dále dostala rozsáhlá území v severozápadní Africe na území dnešní Mauretánie, Senegalu, Guineje, Mali, Pobřeží slonoviny, Beninu, Nigeru, Burkiny Faso, Čadu, Středoafrické republiky a Republiky Kongo. Roku 1912 se francouzským protektorátem stalo také Maroko. Po první světové válce se rozrostla koloniální říše o bývalé německé kolonie Togoland a Kamerun a osmanské državy Sýrii a Libanon, spravované jako mandátní území Společnosti národů.\n\nPro třetí republiku je také charakteristické období známé jako Belle Époque, období poklidných let na přelomu 19. a 20. století, ukončené až první světovou válkou.\n"}
{"id": "209654", "url": "https://cs.wikipedia.org/wiki?curid=209654", "title": "Akádie", "text": "Akádie\n\nAkádie nebo též Akadie (fr. Acadie, angl. Acadia) označuje region na východním pobřeží Ameriky a dnes zahrnuje kanadské provincie Nové Skotsko a Nový Brunšvik, menší část provincie Québec (na poloostrově Gaspé), stát USA Maine a francouzské souostroví Saint Pierre a Miquelon.\n\nV roce 1604 připlula do ústí řeky St.-Croix (dnes na hranicích Maine a Nového Brunšviku) skupina francouzských osadníků vedených Samuelem de Champlainem. Nejprve se osadníci usídlili na ostrůvku v ústí řeky, avšak po kruté zimě na přelomu let 1604/05, během které zahynula polovina z nich hladem, se přeplavili na protější stranu zálivu Fundy, kde vybudovali osadu Port Royal. V roce 1613 ji napadli a zničili Angličané z Virginie.\n\nVe dvacátých letech 17. století se zde pokusil založit kolonii Nové Skotsko skotský šlechtic William Alexander, ale oblast zůstala v držení Francie, která ji v roce 1654 vyměnila s Anglií za ostrov Svatý Kryštof. Protože však Anglie svou část dohody nedodržela, Francie roku 1670 převzala správu oblasti celkem bez nesnází zpět. Počet obyvatel se zvyšoval velice pomalu. Místní obyvatelé se živili především rybolovem a mnozí se po skončení sezóny vraceli domů, do zámoří. Zůstávali spíše jednotlivci, takže v roce 1671 zde žilo jen 400 Francouzů a v roce 1714 zhruba 2900.\n\nBěhem války o dědictví španělské se Angličané dvakrát pokusili Port Royal dobýt: v letech 1704 a 1707). Uspěl až jejich třetí pokus v roce 1710 a na základě Utrechtského míru získali v roce 1713 do svého držení. Od začátku panovaly nejasnosti, zda Francie postoupila Akádii celou nebo pouze oblast kolem zálivu Fundy (interpretace pojmu „staré hranice“) a spory o budoucnost zdejších francouzských osadníků, tzv. Akaďanů. Část jich sice odešla na ostrovy Saint-Jean a Royale (dnes ostrov Prince Edwarda a ostrov Cape Breton), nicméně většina se rozhodla zůstat ve svých domovech. Britové souhlasili pod podmínkou, že odpřisáhnou věrnost jejich panovníkovi, což se Akaďanům příliš nezamlouvalo. Dohoda z roku 1730. nakonec vedla ke kompromisu: akadští Francouzi odpřisáhli věrnost Britské koruně s podmínkou, že ta po nich nebude žádat, aby bojovali proti Francii.\n\nBěhem války o rakouské dědictví se Francouzi dvakrát (1744 a 1746) snažili dobýt Akádii zpět. Po obnovení bojů v roce 1755 se místní úřady rozhodly přimět Akaďany k bezpodmínečné poslušnosti Koruně. Když s ohledem na dohodu z roku 1730 odmítli, rozhodly britské úřady a vojsko o odsunu obyvatelstva označovaném později za Grand Dérangement („Veliký zmatek“/„rozházení“). Na podzim 1755 deportovalo britské vojsko 5 000–6 500 osob. Cílem vysídlenců se stalo Třináct kolonií, z nichž ale většina odmítla vyhnance přijmout a deportovala je dál, nebo je uvěznila. V roce 1758 jejich řady rozšířili Akaďané deportovaní po dobytí francouzské pevnosti Louisbourg z ostrova Royale. Jednalo se o dalších 3 500–4 000 osob. V souvislostmi s těmito deportacemi se často \"Grand Dérangement\" považuje za první a zřejmě jedinou etnickou čistku v Americe spáchanou na neindiánském obyvatelstvu. Už během války řada vyhnanců nalezla útočiště ve Francii, Francouzské Guyaně, v Louisianě a na Haiti, odkud ale později odešla z větší části opět do Louisiany, kde splynutím s místními kreoly vytvořili etnikum Cajunů. Malá část našla útočiště na Saint Pierru a Miquelonu, kde se v letech 1778 a 1793 stala cílem dalších dvou britských deportací. Část Akaďanů se do oblasti vždy vrátila a dnes tvoří významnou složku populace především v Novém Brunšviku.\n\n\n\n"}
{"id": "209657", "url": "https://cs.wikipedia.org/wiki?curid=209657", "title": "Česká část Dolních Rakous", "text": "Česká část Dolních Rakous\n\nČeská část Dolních Rakous je bývalé území Dolních Rakous, které bylo 31. července 1920 připojeno k Československu a dnes je součástí Česka. Jde o Západní Vitorazsko, Valticko a Dyjský trojúhelník. Celková rozloha tohoto území je 230 km². Československo získalo toto území na základě Saint-germainské smlouvy, jež stanovila státní hranice po skončení první světové války.\n\n\n\n\nRakouské území, které v roce 1920 připadlo Československu, bylo původně obývány Slovany a patřilo postupně Sámově říši, Velké Moravě a přemyslovskému státu. Valticko a Dyjský trojúhelník se staly součástí tehdejší Východní marky roku 1041 (kdy o tato dvě území, spolu se severovýchodem dnešních Dolních Rakous, přišel Břetislav I.), Vitorazsko ve 13. století. Později byly začleněny do Dolních Rakous. Na konci 19. století již obývali tento prostor převážně Němci, žila zde však česká menšina.\n\nDolnorakouští Češi koncem roku 1918 vyhlásili ve Vídni Československý národní výbor pro Dolní Rakousy, který měl hájit jejich zájmy. Na Valticku se tři obce s českou většinou (Poštorná, Charvátská Nová Ves a Hlohovec, obývané většinou Moravských Slováků) samy hned po 28. říjnu 1918 přihlásily k Československu a byly také československým vojskem (tzv. Slováckou brigádou) obsazeny. Rakouští Němci deklarovali 21. října 1918 vznik tzv. Německého Rakouska, jehož součástí mělo být i území později postoupené Československu. 12. listopadu 1918 se Německé Rakousko prohlásilo za nezávislý stát.\n\nSaint-germainskou smlouvou se Německé Rakousko přeměnilo v dnešní Rakousko (Rakouskou republiku). Tato mírová smlouva současně stanovila československo-rakouskou hranici a přiznala toto území, přes odpor místního německého obyvatelstva, Československu. Československo požadovalo tuto část Dolních Rakous z důvodů historických, národnostních, komunikačních a strategických.\n\nVčlenění části Dolních Rakous do Československa bylo provedeno československým zákonem č. 450/1920 Sb., o inkorporaci Vitorazska a Valticka. Ze správního pohledu se západní Vitorazsko stalo součástí Čech (většina území byla začleněna do soudního okresu Třeboň (politický okres Třeboň), malá část pak do soudního okresu Nové Hrady (politický okres Kaplice)) a Valticko spolu s Dyjským trojúhelníkem součástí Moravy (Valticko se stalo částí soudního okresu Břeclav (politický okres Hodonín) a soudního okresu Mikulov (politický okres Mikulov), Dyjský trojúhelník se stal částí soudního okresu Břeclav (politický okres Hodonín)).\n\nI přes tyto československé územní zisky zůstalo v Dolních Rakousích celkem devět českých obcí, které se v následujících letech poněmčily. Jednalo se o obce Lomy (Brand) a Finsterov (Finsternau) na Vitorazsku, a obce Cáhnov (Hohenau an der March), Pernitál (Bernhardsthal), Ranšpurk (Rabensburg), Lingašdorf (Ringelsdorf), Střezenice (Drösing), Přílepa (Waltersdorf an der March) a Zindorf (Sierndorf an der March) na Valticku.\n\nV letech 1938 až 1945 bylo území spolu s ostatními částmi tzv. Sudet okupováno Velkoněmeckou říší. Při federalizaci Československa se území stalo součástí České socialistické republiky. Součástí Česka zůstalo i po zániku Československa na konci roku 1992.\n\n\n"}
{"id": "209658", "url": "https://cs.wikipedia.org/wiki?curid=209658", "title": "Berijev MBR-2", "text": "Berijev MBR-2\n\nBerijev MBR-2 (Morskoj Bližnij Razvědčik) byl sovětský celodřevěný jednomotorový průzkumný a bombardovací létající člun užívaný v druhé světové válce.\n\nPrvní prototyp vzlétl roku 1932, poháněný motorem BMW VI o výkonu 368-537 kW. Letoun se ukázal jako zdařilý, takže v roce 1933 byla schválena sériová výroba. První letouny s motorem M-17B se dostaly k bojovým jednotkám roku 1934, od roku 1935 byly osazovány výkonnější pohonnou jednotkou M-34N o výkonu až 610 kW. S přídavným pevným podvozkem mohl MBR-2 přistávat i na zemi, s vyvažovacími bruslemi místo plováků i na ledě.\n\nV roce 1934 byla na letecké linky dopravců Aeroflot a Aviaarktika zavedena osmisedadlová civilní verze, označená MP-1, určená především pro dopravu v přímořských oblastech. Od roku 1937 byla vyráběna se silnějším motorem M-34B pod označením MP-1bis.\n\nStroj byl vyráběn až do roku 1942.\n\n\n\n"}
{"id": "209660", "url": "https://cs.wikipedia.org/wiki?curid=209660", "title": "Mapová značka", "text": "Mapová značka\n\nMapové značky jsou symboly, jimiž jsou v mapě vyznačovány objekty a útvary. Některé mapové značky se používají v různých typech map shodně nebo podobně, a jsou tedy obecně srozumitelné. Jiné mapové značky jsou stanoveny speciálně pro konkrétní typy nebo edice map. Některé značky jsou (tvarem, velikostí nebo barvou) v jisté míře vyobrazením nebo schématem objektu, který označují. Jiné jsou převážně či čistě konvenční (arbitrární) – to znamená, že jejich význam neznalý člověk těžko může odhadnout.\n\nVýběr a provedení mapových značek závisí na typu a určení mapy: jiné objekty jsou vyznačeny na plánu města, jiné ve vojenských mapách, turistických mapách, automapách a autoatlasech, obecně zeměpisných mapách, politicko-správních mapách nebo mapách pro jiné speciální účely.\n\n\nMohou být tvořeny čarou určité barvy a síly, případně též pravidelným vzorkem (například přerušováním čáry) nebo opakujícími se symboly uspořádanými liniově.\n\nŠířka čáry obvykle neodpovídá skutečné šířce objektu v terénu, ale stanovenému vzoru mapové značky.\n\nMohou být tvořeny plochou určité barvy a sytosti, případně též pravidelným vzorkem nebo pravidelně rozmístěnými symboly.\n\n\nUmisťují se k bodovým, liniovým i plošným mapovým značkám, mohou mít podobu textu nebo grafické značky, případně jejich kombinace. Typ, velikost a barva písma mohou nést specifickou informaci o druhu, velikosti nebo významu objektu.\n\n"}
{"id": "209682", "url": "https://cs.wikipedia.org/wiki?curid=209682", "title": "Grand Prix Španělska 2007", "text": "Grand Prix Španělska 2007\n\nVelká cena Španělska (\"'XLIX Gran Premio Telefónica de España\") vozů Formule 1 se v roce 2007 jako 772. Grand Prix konala 13. května na okruhu Catalunya. Závod se jel na 66 kol po 4,655 km, celkem tedy na 307,104 kilometrů. Skončil 4. vítězstvím Felipe Massy a 195. vítězstvím pro Ferrari a také 92. vítězstvím pro Brazílii a 118. vítězstvím pro vůz se startovním číslem 5.\n\n Felipe Massa- Ferrari F2007- 1:22.680\n\n\n Felipe Massa- Ferrari F2007- 1:21.421\n\n"}
{"id": "209686", "url": "https://cs.wikipedia.org/wiki?curid=209686", "title": "Sylowovy věty", "text": "Sylowovy věty\n\nSylowovy věty je souhrnný název pro několik matematických vět z oblasti teorie grup. Jsou částečným obrácením Lagrangeovy věty – zaručují pro prvočíselné dělitele formula_1 řádu grupy formula_2 existenci podgrup složených z prvků řádu formula_1 a dávají dodatečnou informaci o jejich počtu a vlastnostech. Pojmenovány byly po norském matematikovi Ludwigu Sylowovi.\n\nSylowovou formula_1-podgrupou grupy formula_2, kde formula_1 je prvočíslo, nazýváme každou její podgrupu, která je maximální p-grupou (tj. takovou formula_7 ≤ formula_2, že každý prvek formula_7 má řád mocniny formula_1 a formula_7 je maximální s touto vlastností). Množina všech Sylowových formula_1-podgrup grupy formula_2 se značí formula_14.\n\nZnění i počet Sylowových vět se u různých autorů liší. Jako celek však Sylowovy věty dávají vždy tutéž informaci.\n\n\n"}
{"id": "209690", "url": "https://cs.wikipedia.org/wiki?curid=209690", "title": "Přívoz (Ostrava)", "text": "Přívoz (Ostrava)\n\nPřívoz je dřívější město ležící dnes na území Ostravy. V současné době je součástí městského obvodu Moravská Ostrava a Přívoz. Od roku 1992 je jeho historické jádro prohlášeno za městskou památkovou zónu.\nPřívoz leží na bývalé obchodní stezce z Opavy do Těšína. Jeho název je odvozen od slova „převoz“ (přívoz) – v těchto místech převážel převozník povozy a pěší. Počátky osady spadají do začátku 14. století, první písemná zmínka pochází z roku 1377 (\"Prsiewoz\"). Kuriózní je, že se jednalo o zápis biskupského manského soudu v Olomouci s biskupským manem Bedřichem z Kotojed, který se zodpovídal z krádeže. V roce 1389 došlo k rozdělení vsi na dva díly. K opětovnému sloučení došlo až v roce 1524 Matyášem Felkelem z Čechendorfu. Dne 1. dubna 1555 koupilo město Moravská Ostrava za 3700 zlatých Přívoz a 6. srpna 1555 propustil olomoucký biskup Přívoz z lenní závislosti. Moravská Ostrava tak až do roku 1848 byla vrchností nad přívozskými poddanými.\n\nVýznamnou událostí obce byl příjezd prvního vlaku na nově vybudované nádraží dne 1. května 1847. Přívoz ležel na trati Lipník–Bohumín, která tvořila úsek mezinárodní trati Vídeň–Krakov. Bylo proto logické, že v roce 1855 napojil majitel Vítkovických železáren Salomon Mayer Rothschild dráhu ze svého závodu a jámy Karolina. Tuto dráhu odkoupila Severní dráha císaře Ferdinanda, která v roce 1862 vybudovala báňskou dráhu z Přívozu do Michálkovic a roku 1870 dále do Doubravy a Orlové. Touto drahou tak byly postupně spojeny všechny jámy ostravského revíru, které přes přívozské nádraží dopravovaly uhlí svým zákazníkům. V roce 1869 byla na nádraží připojena nová železniční trať z Ostravy do Frýdlantu nad Ostravicí. Tím vzrostl význam nádraží a Přívoz byl právě považován za největší nádraží Severní dráhy císaře Ferdinanda. Součástí železniční stanice byla i opravna lokomotiv a vagónů. Od 18. srpna 1894 byla k nádraží přivedena tramvajová trať.\nNeméně důležitá byla také těžba uhlí v katastru obce. Již v roce 1849 začali bratři Kleinové hloubit jámu František, ze které od roku 1851 těžili uhlí.\n\nV roce 1909 byla poblíž jámy vybudována moderní koksovna, která v roce 1917 vyráběla 20 %veškeré produkce koksu v ostravsko-karvinském revíru (OKR). Spolu s ní zde byla postavena elektrárna, rovněž s nejvyšším výkonem v rámci OKR.\n\nPrůmyslový rozvoj Ostravy se projevil na původně zemědělském charakteru obce. Zatímco v roce 1843 zde žilo 424 obyvatel, v roce 1921 to bylo již 17 351 lidí. Nově příchozí byli především pracovníci v ostravských dolech. Ačkoliv jen menšina z nich byli Němci, byla za podpory německého vedené dolů prováděna rozsáhlá germanizace českého obyvatelstva.\n\nPro dělníky byly postaveny kolonie U jámy František (1870–1926), U koksovny František (1906–1926), U Odry (1910–1912) atd. Pro železniční a jiné zaměstnance byly vybudovány činžovní domy. Rozsáhlá bytová výstavba neprobíhala živelně, ale podle územního plánu obce, který vypracoval přední vídeňský architekt Camillo Sitte. Ten se podílel také na projektu novobarokní radnice postavené v letech 1896–1897 (dnešní sídlo Archivu města Ostravy) a novogotického farního kostela Neposkvrněného početí Panny Marie.\n\nDne 2. srpna 1900 byl Přívoz povýšen na město. Němci ovládaná městská správa si u vídeňského ministerstva vnitra prosadila přejmenování na Oderfurt, který byl v roce 1920 zrušen. Od roku 1924 byl Přívoz připojen k Moravské Ostravě.\n\n"}
{"id": "209702", "url": "https://cs.wikipedia.org/wiki?curid=209702", "title": "Vartenberk", "text": "Vartenberk\n\nVartenberk (původně psáno Wartenberg, někdy také Vartemberk) je renesanční zámek ve městě Stráž pod Ralskem v Libereckém kraji. Zámek vznikl přestavbou původního gotického hradu a jeho název pochází z výrazu , což česky znamená stráž na hoře. Mnohdy je název hradu uváděn pouze česky: Stráž. Od roku 1968 je chráněn jako kulturní památka.\n\nPrvní zmínka o hradu se datuje do roku 1281. Původně gotický hrad patrně založil Markvart z Března, či jeho syn Beneš z Vartemberka ve 13. století k ochraně obchodní žitavské záhvožďské cesty. Je z té doby zachována pečeť S. MARQVARDI DE WARTENBERC, patřící jednomu z Markvartů, kterou možná použil i zmíněný Beneš. Hrad na Strážném vrchu (německy \"Wartenberg\") byl nazýván Wartenberg, pak počeštěle Vartemberk nebo Vartmberk. Také městečko v podhradí vzniklé z někdejší osady získalo název Vartemberk, daleko později Stráž pod Ralskem.\n\nČlenové čtyř rodových větví pánů z Vartenberka (ze Stráže), a to kumburské, kostecké, veselské a děčínské, zastávali ve 14. století vysoké úřady a aktivně zasahovali do politického dění. Rod dědičně od roku 1337 zastával úřad nejvyššího číšníka českých králů. Zmíněný Beneš tento úřad dostal již roku 1283. Vartenberkové také předsedali zemskému soudu a zastávali funkci pražského purkrabího.\n\nZa husitských válek byl hrad v roce 1426 či 1427) obsazen sirotky. Husitským hejtmanem na hradu se stal Jan Čapek ze Sán. Je zřejmé, že někteří Vartenberkové pak s husity spolupracovali. V roce 1438 byl hrad Mikuláše Sokola z Lamberka a po jeho smrti Děpolta z Rýzmburka.\n\nPůvodní hrad byl gotický, založený na severozápadné straně protáhlého návrší. Kolem hradu byl vybudován příkop a hradební zeď, přes příkop byl postaven padací most. Do zdi byla vestavěna pod západním nárožím okrouhlá bašta. Na severní straně hradu kdysi stála hranolová věž, který byla součástí předhradí. V přehradí byly lomené valené klenby. Hrad byl postupně přestavován, zvětšován, z původního hrádku Vartenberků se příliš nezachovalo.\n\nPo pánech z Vartenberka hrad získal koupí roku 1504 šlechtický rod Hyršpergárů, kteří roku 1563 hrad přestavěli na renesanční zámek. Zámek se dále dostal do vlastnictví Lichtenštejnů, Hartigů a na krátkou dobu i Albrechta z Valdštejna. V průběhu třicetileté války byl zámek roku 1639 vypleněn a poškozen švédským vojskem a v roce 1645 byl vypálen.\n\nPo dobudování zámku v Mimoni roku 1830 vlastníci Vartenberku (Stráže) se přestěhovali tam a zdejší zámek se stal sídlem velkostatku. V roce 1922 Hartigovský velkostatek koupil unhošťský učitel a spisovatel František Melichar, který zde dožil. Krátce před znárodněním byl zastaven bankovnímu ústavu. Za druhé světové války zde byla věznice.\n\nPo válce zámecký areál pro své potřeby zabrala rudá armáda, která jej využívala jako nemocnici a zotavovnu. Zámek byl využíván též k ubytování rekreantů koncernu ČKD Praha. Později však byl zdevastován sovětskými vojsky a dne 11. září 1987 vyhořel. \n\nZámek je postupně opravován. První nutné záchranné práce započaly až po odchodu vojáků v 90. letech 20. století, kdy byl postaven nový krov. V říjnu 2010 byl uspořádána veřejná sbírka na obnovu objektu.\n\nV roce 2019 je již většina vnějších částí zámku opravena. Zámek není veřejnosti přístupný.\n\nLes na výšinách Zámeckého vrchu kolem bývalého hradu byl upraven spíše jako obora, kde převládají původní dřeviny. Vlastní nevelká okrasná zahrada uvnitř nad nádvořím byla v roce 1980 velmi malá a neudržovaná. Rostlo zde 19 stromů, duby, javory, lípy, hlohy, také jírovce a šeříky.\n\n"}
{"id": "209711", "url": "https://cs.wikipedia.org/wiki?curid=209711", "title": "Bučina (Kvilda)", "text": "Bučina (Kvilda)\n\nBučina () je zaniklé sídlo (bývalá obec) na Šumavě, místní část Kvildy. Místo, kde se nacházela, leží v I. zóně Národního parku Šumava na holé planině v nadmořské výšce 1162 metrů a dříve tak byla nejvýše položenou osadou v Čechách. V roce 2011 zde trvale nikdo nežil.\n\nV místě pozdější osady Bučina vzniklo bezlesí na trase Zlaté stezky (tzv. Horní též Kašperohorská větev) již v době vlády Karla IV. V 17. století přestala být trasa přes Bučinu používána. Bučina vznikla za vlády Marie Terezie, která podporovala vybudování nových cest a silnic na Šumavě a osidlování vymýcených oblastí, jako osada svobodných sedláků s právem svobodného využívání lesa pravděpodobně roku 1770. Ovšem první písemná zmínka pochází až z roku 1790. Po prvním sčítání obyvatel v roce 1793 žilo na Bučině již sto obyvatel ve 13 domech. Bučina patřila k panství Velký Zdíkov, které bylo původně součástí Královského hvozdu. V roce 1849 se stala Bučina součástí obce Kvilda a v roce 1867 se stává s Chaloupkami a s osadou Na Mlýnské Mýtině obcí s vlastní samosprávou. Rozvoj nastává hlavně po kalamitách v roce 1870. Pro rychlé zpracování dřeva bylo najato velké množství pomocné síly i z ciziny − v revíru Bučina to bylo 200 až 400 dělníků z Tyrolska či dokonce z Chorvatska. Někteří se již domů nevrátili. Dřevo zpracovávaly Kufnerova pila na Bučině, Seewaldova pila v osadě Na Mlýnské Mýtině a v Chaloupkách Reichartova pila. Nejvyššího počtu obyvatel dosáhla tehdejší obec v roce 1890, kdy ve 30 domech žilo 466 lidí. Od té doby počet obyvatel stále klesal – v roce 1939 měla obec 320 obyvatel, z toho 29 Čechů. V roce 1946 byli obyvatelé vysídleni, v roce 1956 byla Bučina zničena.\n\nV roce 1891 byla Michaelem Fastnerem postavena kaple svatého Michala, která byla zničena spolu s celou vsí v roce 1956. Kaple byla obnovena v roce 1992 v původní podobě potomky zakladatele Kilianem, Gottfriedem a Michaelem Fastnerovými. Vysvěcena byla 4. října 1992.\n\nBučina se nachází na bezlesé enklávě v jihovýchodním svahu hraničního hřebene s vrcholy Stráž (1308 m) a Siebensteinkopf (1263 m). Bučina patří ke srážkově nejbohatším místům Šumavy, neboť při převládajícím proudění při přechodu atmosférických front je v návětří. Srážky se zde měřily mezi lety 1879 a 1918, průměrný roční úhrn srážek v tomto období činil 1365 mm. Po roce 1918 však již nejsou informace o měření ucelené a po roce 1945 vůbec žádné. Od 26. října 2016 zahájila provoz automatická meteorologická stanice Bučina u Kvildy.\n\nV Bučině se 23. února 1858 narodil německý učitel, básník a spisovatel píšící povídky ze života obyvatel Šumavy Johann Peter. \n\nV současné době se zde nachází pouze obnovená kaple sv. Michala (znovupostavena v roce 1992) a rekonstruovaný hotel Pešlova chata. Z horní části bývalé osady se otevírají výhledy na daleké horizonty Alp a jižní Šumavy. Bývalá osada se nachází na trase Šumavské pěší magistrály, proto zde Správa Národního parku Šumava vybudovala jedno ze šesti nouzových nocovišť umožňující přespání v přírodě. V místě je také hraniční přechod Bučina – Finsterau do Německa. Přechod je jen pro pěší a cyklisty, ale na místo zajíždějí z Kvildy autobusy systému „Zelené autobusy“. Cestující na konečné v případě zájmu přejdou pěšky státní hranici a pokračují dále do Bavorska autobusem německého dopravce.\n\nV těsné blízkosti hraničního přechodu se nachází památník železné opony, asi stometrový udržovaný úsek s ostnatým drátem, strážní věží a informační tabulí.\n\nV roce 2006 byla založena tradice česko − německých poutí na Bučinu. Pouť se koná zpravidla druhou červencovou sobotu, na české straně poutníci vycházejí od kostela sv. Štěpána na Kvildě a přes prameny Vltavy dojdou po trase dlouhé 13 km až na Bučinu. Před kaplí se koná poutní mše svatá. V roce 2015 se uskutečnil jubilejní desátý ročník.\n\nV katastru Bučiny leží při jihovýchodním úpatí Černé hory (1315 m n. m.) přírodní památka Pramen Vltavy.\n\n"}
{"id": "209712", "url": "https://cs.wikipedia.org/wiki?curid=209712", "title": "AXN", "text": "AXN\n\nAXN je kabelová stanice, která se zaměřuje především na seriály a filmy žánru science fiction, akce, dobrodružství a reality show. Stanice AXN existuje v mnoha světových mutacích. Vlastníkem stanice je \"Sony Pictures Entertainment\". V Česku působí její dceřiná společnost \"AXN Central Europe\" se sídlem v Budapešti. Servisní organizací pro distribuci této stanice v České republice je společnost HBO (podobně jako u kanálů Cinemax a Spektrum). Stanice je šiřitelná pomocí satelitního a kabelového vysílání u většiny domácích operátorů.\n\nOd října 2007 provozuje AXN také další dva kanály, AXN Crime (pozdějí AXN Black) specializovaný na kriminální pořady a AXN Sci-Fi (později AXN White) specializovaný na pořady science fiction. V Asii je provozován i kanál AXN Beyond, a v některých zemích i kanál ve vysokém rozlišení obrazu AXN HD. HD verze u UPC vysílá odlišný programový obsah než SD verze. Stanice má odlišný obsah také u satelitního distributora DIGI.\n\n"}
{"id": "209716", "url": "https://cs.wikipedia.org/wiki?curid=209716", "title": "My December", "text": "My December\n\nMy December je název třetího alba americké zpěvačky Kelly Clarkson, které vyjde 22. června 2007. Název alba byl potvrzen 27. února 2007 na oficiálních stránkách zpěvačky, v rozhovorech uvedla, že všechny písně na albu si napsala sama.\n\nVe většině rozhovorech, které Kelly poskytla uváděla jako datum vydání My December 24. červenec 2007, ale nedávno vydala prohlášení, ve kterém datum vydání posunula o měsíc, aby se fanoušci stihli naučit její písně před turné, které pojede.\nMnoho zdrojů přišlo s tím, že hlava Sony BMG Clive Davis nebyl s albem spokojený a chtěl, aby Kelly své album výrazně změnila, některé zdroje uváděly i to, že chtěl celé album znova natočit a původní materiál nevydat. To ale Kelly Clarkson odmítla.\n\nTyto zprávy Davis zpočátku razantně popíral a prohlásil dokonce, že Kelly je u Sony BMG jako jeden z nejlepších interpretů a chtěl tak zvěsti o sporu zažehnat, ale Clarkson sama v jednom rozhovoru, když se ji zeptali na tuto událost odpověděla, že to nebylo poprvé, co se ji Davis míchal do záležitostí kolem vydání jejího třetího alba. Davis Clarkson nabídl i 10 milionů dolarů, aby alespoň pět písní z alba nahradila songy od jiných autorů.\n\nPorotce \"American Idol\" Simon Cowell nedávno celou situaci komentoval slovy: \"Kelly není loutka, aby jí pořád někdo říkal co má dělat. Mohla jít snadnou cestou společně s Maxem Martinem (Since U Been Gone) a měla by zaručené úspěchy. Ona ale udělala opak a rozhodla se sama udávat svůj hudební směr, sama se mohla rozhodnout jestli natočí další popové album nebo něco jiného. Má jeden z nejlepších hlasů současnosti, jen se podívejte kolik deset stihla už prodat.\" \n\nPrvní nepříjemnosti nastaly po vydání prvního singlu Never Again, který se sice špatně neumisťoval jeho umístění měly spíše sestupnou tendenci.\n\nClive Davis prohlásil, že album My December nikdy nepřekoná Breakaway. Sama Clarkson k tomu řekla, že ji mrzí přílišná kritičnost labelu, a že je jí jasné, že album bude jiné než Breakaway.\nPrvní singl Never Again byl vydán 23. dubna 2007 a dosáhl nejvýše v \"Billboard Hot 100\" na osmé místo, podporu rádií ale měl pouze pár týdnů, dokud nezačal rapidně klesat. Toto vedlo k vydání písně Sober, pouhých šest týdnů po vydání Never Again.\nPřed oficiálním vydáním alba uniklo na internet několik ukázek písní, ke kterým se veřejnost stavěla velmi kladně.\n\nNicméně se začaly objevovat hlasy, které začaly album označovat za hořké a nedosahující lesku Breakaway. Nejzápornější reakce padly na píseň Maybe, která údajně nemá žádnou zpívatelnou melodii. Píseň Can I Have a Kiss? nazvali jako kavární píseň, která zní dětinsky a lhostejně.\n\nPodle předpovědi kritiků bude album v prvních týdnech prodeje bodovat na předních místech, posléze jej ale čeká strmý pád dolů. \n\nJako první singl byla vydána píseň Never Again, tato informace se objevila na internetu 4. dubna 2007 a v pátek 13. dubna se píseň poprvé objevila v rádiu. Videoklip měl premiéru v pořadu TRL 1. května 2007.\n\nJako další singl byla vybrána píseň Sober, kterou majitel vydavatelské společnosti označil jako hrob desky. Nezávislí hudební kritici, ale singl už pasovali jako horkého kandidáta na nominaci Grammy. Singl vyšel 6. června 2007.\n\n12. května v rozhovoru pro VH1 řekla Clarkson, že dalšími singly pravděpodobně budou písně Sober, One Minute a Can I Have a Kiss?\nNa oficiálních stránkách Kelly Clarkson se objevil termín turné k desce My December, které mělo začít 11. července v Portlandu a celkem 37 zastávek po USA a Kanadě.\nV polovině června ale Kelly na svých oficiálních stránkách oznámila, že turné se ruší. Bulváry později spekulovaly, že hlavní vinu zrušení nesla malá prodejnost lístků, to ale nikdo nepotvrdil ani nevyvrátil.\nV prvním týdnu prodeje se album velmi dařilo. Ve světové hitparádě se dostal ihned na první místo s celkovým prodejme 390,000 kusů. V USA a ve Velké Británii se dostal na 2. místo. V České republice se album dostalo nejvýše na 33. místo.\n"}
{"id": "209723", "url": "https://cs.wikipedia.org/wiki?curid=209723", "title": "Lžidimitrij I.", "text": "Lžidimitrij I.\n\nLžidimitrij I. vlastním jménem Jurij Boganovič Otrepjev, znám také pod mnišským jménem Grigorij (1580 - 17. května 1606) byl ruský car v letech 1605–1606.\n\nJurij Otrepjev se narodil jako chudý venkovský šlechtic. Jeho otec Bogdan Otrepjev byl setníkem ve střeleckém vojsku.\n\nJurij projevoval již od dětských let velké nadání, učení mu šlo dobře do hlavy a kromě toho ovládal kaligrafické písmo, což bylo tehdy považováno za dar od Boha.\n\nJako dospívající mladík byl přijat do služby v početné a mocné rodině Romanovových a brzy dosáhl v této službě vysokého postavení. Roku 1606, kdy car Boris Godunov začal Romanovce oprávněně považovat za své konkurenty, upadla tato rodina v nemilost vinou vykonstruovaného obvinění z čarodějnictví. Romanovci se proti tomu ohradili, ovšem mnoho příslušníků rodiny postihl trest vyhnanství.\n\nOtrepjev se při tomto nebezpečí vzdal služeb u Romanovců a odešel do moskevského kláštera Čudovo.\n\nPravděpodobně kvůli osobnímu prospěchu, odešel později Otrepjev z kláštera do Polska, kde před tamním králem Zikmundem III. Vasou prohlásil, že je carevič Dimitrij, syn někdejšího cara Ivana Hrozného. Řekl také, že se mu podařilo přežít (skutečný carevič si za nevyjasněných okolností podřízl hrdlo. Údajně se tak stalo při epileptickém záchvatu) a žít pod cizí identitou.\n\nZikmund III. Vasa uznal jeho nároky výměnou za slib předání některých ruských území (zvláště Smolenska). Vojensky pak Otrepjeva vedle polského krále podpořil především sandoměřský vévoda Jerzy Mnišek (Mniszech). Otrepjevovi velmi pomohlo, že car Boris Godunov náhle 13. dubna 1605 zemřel na infarkt. Godunovova syna Fjodora Lžidimitrijovi přívrženci záhy zavraždili a 30. června 1605 korunovali Otrepjeva ruským carem jako Dmitrije II. (v dějinách je znám jako Lžidimitrij I.)\n\nPři korunovaci se poprvé objevilo jako symbol panovnické moci zlaté říšské jablko, speciálně dovezené z Polska.\n\nJeho státní politika měla jistý smysl, třebaže se potýkala se zaběhnutým stereotypem. Lžidimitrij se v první řadě snažil uspořádat práci státních úřadů, pokoušel se bojovat proti korupci, osobně přijímal pokorné prosebníky. Ale jeho vláda se omezila jen na Moskvu, Rusko bylo zachváceno občanskou válkou a začalo se potýkat s krizí.\n\nLžidimitrij I. učinil za svého vládnutí několik špatných rozhodnutí. Především nechal jmenoval ruskými ministry polské šlechtice. Nakonec bojarům došla trpělivost po Lžidimitrijově sňatku s Marinou Mniszkovou, kterou Rusové nesnášeli. Proti Lžidimitrijovi vzniklo spiknutí, jehož hlavou byl budoucí car Vasilij Šujskij. Dne 17. května 1606 přišli spiklenci do Kremlu s cílem Lžidimitrije zabít. Lžidimitrij se snažil utéct, při útěku se však zranil. Spiklenci ho dohnali a zavraždili ho.\n\nJeho tělo bylo vystaveno na Rudém náměstí a později tajně zahrabáno kdesi na předměstí Moskvy; po čase bylo vykopáno a spáleno. Podle jedné legendy byl popel Lžidimitrije nabit do děla a vystřelen směrem na západ, odkud přišel.\n\n\n\"Většina informací v tomto článku je vyjmuta z knihy Panovníci Ruska (autor: Andrej Tereščuk, český překlad: Jana Eislerová) ISBN 978-80-253-0469-3\".\n\n"}
{"id": "209725", "url": "https://cs.wikipedia.org/wiki?curid=209725", "title": "Slovní zásoba", "text": "Slovní zásoba\n\nSlovní zásoba (nebo také lexikum) představuje soubor všech slov a slovních spojení (lexikálních jednotek, lexémů), která se vyskytují v jednom konkrétním jazyce nebo která v daném jazyce zná jeden konkrétní jedinec (individuální slovní zásoba).\n\nDo aktivní slovní zásoby patří ta slova, která člověk používá při ústním i psaném projevu. Slovům z pasivní slovní zásoby člověk rozumí, ale sám je běžně nepoužívá.\n\nPočet slov ve slovní zásobě se liší mezi jazyky i mezi lidmi. V češtině tvoří aktivní slovní zásobu u dospělého člověka asi 3000 – 10 000 slov. Pasivní slovní zásoba je obvykle 3–6x vyšší, pasivní slovník středoškolsky vzdělaného uživatele češtiny zahrnuje asi 50 000 slov.\nSlovní zásoba patří k nejméně stabilním prvkům jazyka. Vyvíjí se podle aktuálních potřeb mluvčích daného jazyka. K obohacování nebo změnám slovní zásoby dochází několika způsoby:\n\nNová slova se tvoří třemi základními způsoby:\n\nSlovní význam se může měnit několika způsoby:\n\nSousloví je víceslovné pojmenování, které nelze rozdělit do jednotlivých slov, aniž by se ztratil původní význam: \"vysoká pec, hladká mouka, stav beztíže\". Specifickým typem sousloví jsou termíny (\"přívlastek neshodný, kyselina sírová, kočka domácí\") a sousloví, vzniklá multiverbizací, tedy nahrazením jednoslovného výrazu souslovím: \"navštívit - vykonat návštěvu\", \"prozkoumat - provést průzkum\".\n\nUniverbizace je slovotvorný proces, jímž se ze sousloví vytvoří jediné slovo: \"sanitní vůz - sanitka, zubní lékař - zubař\". Takto vzniklá slova mají zpravidla hovorový charakter.\n\nVětšinu slovní zásoby jazyka tvoří slova spisovná a tato slova je možné použít v různých oblastech. Jsou tedy slova neutrální s funkcí popisnou. Existují též slova, která kromě funkce popisné mají různé příznaky. Tyto příznaky jsou děleny do vrstev:\n\nVeškeré jednotky (slova) jsou příslušné k hovorovému lexiku.\n\nHistorický charakter interdialektu, avšak působením médií se rozšiřují. Obecně neomezené užívání některých lexikálních jednotek – \"chleba, kilo, kafe\". Též jsou patrné i průniky do mluvené podoby spisovného jazyka (hovorové češtiny) – \"bál, dechovka, holka, kluk\".\n\n\n\n\nU expresivních slov lze rozlišovat dva typy příznaků podle jejich kvality:\n\n\n\nInternacionalismy jsou jednotky cizího původu, mezi které patří: internacionální frazémy (a jejich kalky), hybridní morfémy a přejaté internacionalismy.\n\n\n\n\n\n\nSlovní zásoba češtiny je převážně slovanského původu. Jako u většiny evropských jazyků řada slov z oblasti kultury a vědy byla převzata z řečtiny a latiny. Vzhledem k těsným historickým kontaktům byla řada slov přejata z němčiny, případně jejím prostřednictvím byla přejata slova z jiných jazyků. Z němčiny pochází řada slov z oblasti řemeslnického názvosloví i slangu, mnoho slov proniklo do nespisovných vrstev jazyka. V období národního obrození byla řada slov programově přejímána ze slovanských jazyků – polštiny, ruštiny aj. Uměle bylo vytvořeno české odborné názvosloví, často doslovným překladem (kalky). Mnohé tyto pojmy se ujaly a jsou běžně používány. Ruština pak obohacovala češtinu zejména v druhé polovině 20. století, zejména z politických důvodů. Z italštiny pochází řada pojmů z oblasti hudby,architektury a módy z francouzštiny slova týkající se módy. Angličtina původně byla zdrojem sportovních výrazů, v současnosti z ní pocházejí mnohá slova z oblasti výpočetní techniky a mnoha dalších oblastí života. Mnohá slova pocházejí z exotických jazyků, často byla přejata prostřednictvím jiných jazyků.\n\nPřesný počet slov v češtině není možné určit, jelikož se čeština jako živý jazyk neustále vyvíjí. Zatím nejrozsáhlejší Příruční slovník jazyka českého, postupně vydaný v letech 1935–1957, má zhruba 250 000 hesel. Obsahuje i velmi neobvyklá slova, naopak neobsahuje některá slova obecně známá (např. některé vulgarismy). Zaměřuje se totiž na popis spisovné slovní zásoby na základě výtahů z beletrie, časopisů a částečně novin. Slovník spisovného jazyka českého, jehož první vydání vyšlo v letech 1960–1971, druhé vydání v r. 1989, má přibližně 192 000 hesel. Rozsahem nejmenší Slovník spisovné češtiny pro školu a veřejnost (první vydání 1978, druhé, upravené vydání 1994) obsahuje zhruba 48 000 hesel představujících jádro spisovné slovní zásoby.\n\nSlovní zásoba jazyka ovšem nijak nesouvisí s jeho rozvinutostí či „použitelností“ – například slovní zásoba francouzštiny je výrazně menší než česká, protože francouzština hojně používá sousloví, naproti tomu slovní zásoba němčiny je výrazně vyšší kvůli velkému podílu složených slov, které ovšem vyjadřují skutečnost, kterou je možno v jiném jazyce vyjádřit souslovím.\n\n\n\n"}
{"id": "209726", "url": "https://cs.wikipedia.org/wiki?curid=209726", "title": "Bělský Les", "text": "Bělský Les\n\nBělský Les je místní část ostravského městského obvodu Ostrava-Jih, na které stojí sídliště. Místní část Bělský Les se rozkládá na částech katastrálních území Dubina u Ostravy a Hrabůvka. S jeho výstavbou bylo započato v roce 1947. \n\nSídliště se nachází na okraji \"Bělského lesa\", po kterém je pojmenováno. \"Bělský les\" je lesní porost na ploše 160 ha rozkládající se na katastru Staré Bělé a Výškovic. Les byl od roku 1272 součástí lenního statku Stará Bělá. Roku 1653 koupila statek olomoucká kapitula. V 17. století se jednalo o les jedlový, hojně se zde vyskytovaly také buk, dub a lípa. Koncem 18. století se začíná těžit pasečně a na vykácené plochy (paseky) byly vysévány jehličnany a břízy. V roce 1931 statek kupuje Moravská Ostrava, aby získala přístup k pramenům pro městský vodovod. Roku 1935 došlo k vybudování jímacího a vodárenského zařízení. Severovýchodní část lesa byla před druhou světovou válkou zabrána armádou.\nV roce 1946 byl založen Spolek pro výstavbu vzorného sídliště Ostrava – Bělský les. Zastavěné území mělo mít rozlohu 80 hektarů a v jeho objektech měly být byty pro 7 600 obyvatel. Sídliště mělo být vybudováno za spoluúčasti státu a ostravských továren. Ve vypsané soutěži zvítězil projekt skupiny autorů: Jiří Štursa, Otakar Slabý, Anna Friedlová-Kanczuská, Vladimír Meduna, Jaroslav Turek. Štursa a Slabý byli autory urbanistické části projektu, ostatní architekti jsou autory projektů jednotlivých dvoupatrových a třípatrových domů ve funkcionalostickém stylu. Z původního projektu byla realizována pouze část.\n\nV 70. letech 20. století byla severní část lesa, bezprostředně navazující na bytovou zástavbu, upravena na lesopark s minigolfem a dětským hřištěm. Byl zde také zřízen areál zdraví. Zajímavostí jsou Starobělské Lurdy – zákoutí v bukovém porostu na jižním okraji lesa, kde u pramene stojí kaplička postavená z vysokopecní strusky.\n\nBudova bývalých kasáren byla roku 2005 nákladem sedmi milionů Kč opravena a nyní slouží jako sídlo společnosti Ostravské městské lesy. V přízemí a suterénu sídlí Lesní škola. V rámci České republiky ojedinělý projekt si klade za cíl přiblížit lesní hospodářství laické veřejnosti. Snaží se také představit školní mládeži les jako důležitý ekosystém se všemi biologickými, zoologickými i ekologickými vazbami.\n\n\n"}
{"id": "209727", "url": "https://cs.wikipedia.org/wiki?curid=209727", "title": "Frank Iero", "text": "Frank Iero\n\nFrank Anthony Thomas Iero Jr. (* 31. října 1981 Belleville, New Jersey, USA) je americký hudebník, nejmladší člen rockové kapely My Chemical Romance. Narodil se v Belleville, New Jersey, a chodil na střední školu Queen of Peace v severním Arlingtonu. Pak chodil na Rutgerskou universitu, předčasně ji ale ukončil, aby se mohl věnovat kapele, kde se stal druhým kytaristou, který zpívá zadní vokály.\n\nPo rozpadu My Chemical Romance založil Frank svou kapelu , se kterou vydal 25. srpna 2014 album Stomachaches.\n\nStejně jako Gerard Way začal hrát ve skupinách už v jedenácti letech. Než se oficiálně připojil k My Chemical Romance působil i v několika jiných kapelách (Pencey Prep, I Am a Graveyard, Hybrid, Sector 12 a krátce ve skupině Give Up the Ghost). Hraje na kytaru Epiphone Les Paul Elite Series a Zakk Wylde „Grail“ Gibson Les Paul z roku 1981 a spoustu dalších.\n\nByl zpěvákem kapely Leathermouth, se kterou 26. ledna 2009 vydal album XØ.\n\nS Jamesem Deweesem založil kapelu Death Spells, která 29. července 2016 vydala album Nothing Above, Nothing Below. \n\nKapela Frank Iero And The Patience (dříve Frank Iero And The Cellabration) vydala dvě alba. Stomachaches, 25. srpna 2014 a Parachutes, 28. října 2016.\n\nJe spolumajitelem nahrávací, textilní a vydavatelské společnosti Skeleton Crew. V současné době hraje i v kapele Leathermouth, která je právě pod touto společností. Po rozpadu kapely společně s Jamesem Deweesem založily elektronicko-hardcorový projekt Death Spells.\n\nV roce 2007 se oženil s Jamií Nestorovou. Je otcem tří dětí, 7. září 2010 se jim narodila dvojčata Cherry a Lily a 6. dubna 2012 syn Miles. 31. května 2013 získal od svojí dcery titul \"Best Dad EVER!\", tedy \"vůbec nejlepší táta!\"EVER!.</\n\nMiluje psy a vlastní jich asi sedm. Svému nejstaršímu psovi, Sweet Pea, založil i účet na instagramu.\n\nPo rozpadu My Chemical Romance pracoval Frank na svých skladbách ve svém domácím studiu. Po nějakém čase začal své písně hrát na různých akcích, vydal demo \"joyriding\" a nahrál se svou novou kapelou album Stomachaches. V jeho nové kapele hraje na bicí Jarrod Alexander, který hrál s My Chemical Romance po odchodu Boba Bryara. 4. srpna vydal video debutového singlu \"Weighted\", a poté se vydal na turné s The Used a Taking Back Sunday.\n\n"}
{"id": "209728", "url": "https://cs.wikipedia.org/wiki?curid=209728", "title": "Ibelin", "text": "Ibelin\n\nIbelin byl ve 12. století hrad v křižáckém jeruzalémském království, byl sídlem významného šlechtického rodu Ibelinů.\n\nOblast Ibelinu byla osídlena již od nejstarších dob, Římané ji nazývali \"lamnia\". Hrad byl vybudován roku 1141 mezi Jaffou a Askalonem, poblíž Montgisardu a Ramly. V té době byl Askalon stále pod nadvládou fátimovského Egypta a Egypťané každoročně podnikali nájezdy na křižácké državy. Ibelin byl vystavěn za účelem omezit tyto útoky na menší oblast. Hrad vybudovaný z rozkazu krále Fulka z Anjou měl čtyři věže.\n\nIbelinové byl nevýznamný rod relativně nízkého původu, jeho členové se však stali jedněmi z nejvýznamnějších šlechticů v jeruzalémském království a na Kypru. O rodině se tvrdilo, že pochází z Le Puiset, vikomství Chartes, ale to se zdá být jako výmysl z pozdější doby. Zdá se pravděpodobnější, že pocházeli z Pisy v Itálii. Jméno „Barisan“ se vyskytovalo v Toskánsku a Ligurii v souvislosti s rodinou Azzopardi. První známý člen rodu Barisan se roku 1110 stal královským konetáblem v Jaffě. Za odměnu za svou věrnou službu se kolem roku 1122 oženil s Helvisou, dědičkou ramelského panství.\n\nKrál Fulko daroval Barisanovi roku 1141 hrad Ibelin za jeho loajalitu během pokusu o převrat svého tehdejšího pána Huga II. z Le Puiset, hraběte z Jaffy, z roku 1134. K Ibelinu spadala také část hrabství Jaffy, které bylo králem konfiskováno po neúspěšném pokusu o převrat. Barisan měl s Helvisou pět dětí: Huga, Balduina, Barisana, Ermengardu a Stephanii. Barisan mladší je znám jako Balian. Kromě Ibelinu rodina držela ještě ramelské panství (zděděné po Helvise). Balian dále připojil Panství Nablus, vyženěné na královně vdově Marii Komnenovně. Balian tato území držel až do Saladinova vítězného tažení roku 1187.\n\nIbelinové zažili své mocenské a politické výsluní pouze během dvou generací. Za okolností, které panovali v křižáckých státech nebyl jejich vzestup, \"noblesse nouveau\", tak obtížný jako v Evropě. Ve Svaté zemi si Bůh svůj lid povolával k sobě relativně brzy, a to i včetně vysoké šlechty. Takto vzniklé politické vakuum bylo třeba zaplnit, což umožnilo v Evropě nevýznamným a nemajetným rodům dosáhnout zde takového úspěchu.\n\nBalianovi potomci stáli mezi nejvýznamnějšími šlechtici Jeruzaléma a Kypru. Balianův nejstarší syn, Jan z Ibelinu byl vůdcem opozice proti římsko-německému císaři Fridrichu II., když se císař pokoušel uplatňovat svou moc nad křižáckými státy. Ibelinové nakrátko získali hrad Ibelin zpět v roce 1241 během šesté křížové výpravy, kdy se oblast opět dostala pod křesťanskou nadvládu. Jan měl mnoho dětí s Melisenou z Arfufu, jmenovitě Baliana, pána z Bejrútu, Balduina, majordoma na Kypru, Jana, pána z Arsufu a komisaře v Jeruzalémě a Guye, komisaře na Kypru. Balian se oženil s Eschivou de Montbéliard, s níž měl syna, Jana II. z Bejrútu, který se oženil s dcerou Guye I. de la Roche, vévody z Athén. Jan z Arsufu měl syna Baliana z Arsufu, který se oženil s Plaisancí z Antiochie. Komisař Guy měl dceru Isabelu, která se provdala za Huga III. krále Kypru.\n\nDruhý syn Baliana z Ibelinu Filip se stal regentem Kypru, když jeho neteř, královna vdova Alice potřebovala s vládou pomoci. S Alicí de Montbéliard měl Filip syna Jana, hraběte z Jaffy a Askalonu, regenta Jeruzaléma a autora \"Listiny jeruzalémského sněmu\", jednoho z nejvýznamnějších dokumentů jeruzalémského království. Jan se oženil s Marií, sestrou Hethuma I. Arménského, krále Malé Arménie.\n\nNěkolik členů klanu Ibelinů se po dobytí Jeruzaléma Saladinem odebralo do nového Království kyperského, které vzniklo teprve nedávno dobytím ostrova na Byzantské říši anglickým králem Richardem I., většina jich však zůstala na pevnině v království, které se však hroutilo. Nezdá se pravděpodobné, že by některý z Ibelinů odešel jinam, než na Kypr.\n\nNavzdory svému nízkému původu se Ibelinové během 13. století - 15. století stali významní aristokraté také na Kypru, jejichž dcery se vdávaly s mladšími členy kyperské královské rodiny (neboť pro krále a korunní prince se vybíraly vznešenější a mocnější nevěsty z Evropy). Když se však stalo, že se na trůn dostal i mladší princ, dcery Ibelinů se stávaly královnami. Ibelinové se jinak pohybovali v nejvyšších kruzích po boku dalších šlechtických rodů, jako Montfortů, Dampierrů, vévodů Brunswicků, Lusignanů, Montbeliardů a Gibeletů. Nezřídka se také stávalo, že se Ibelinové ženily s dalšími vzdálenějšími Ibeliny, kteří měli vznešené předky, jako třeba Marii Komnenovnu z byzantské císařské rodiny Komnenovců, či byli spřízněni s králi Gruzie, Bulharska, Arménie, Parthie a Sýrie.\n\nKdyž v 15. století království kyperské padlo, Ibelinové tím ztratili svůj majetek i moc (a rodina tím nejspíš i zanikla) - protože dobové historické prameny se již o Ibelinech přinejmenším nezmiňují.\n\n\n\n\nKrálovství nebeské (Kingdom of Heaven), r. Ridley Scott, 2005\n\n"}
{"id": "209729", "url": "https://cs.wikipedia.org/wiki?curid=209729", "title": "Skibus", "text": "Skibus\n\nSkibus je autobus nebo mikrobus určený především anebo výhradně pro přepravu lyžařů, snowboardistů a běžkařů do lyžařských středisek a z nich během lyžařské sezony; zpravidla je k tomuto účelu vozidlo i speciálně upravené či vybavené. Doprava má nejrůznější formu, od přizpůsobení běžných linek veřejné dopravy potřebám lyžařů, přes speciální linky k lyžařským areálům, které mohou být určeny buď pro všechny zájemce (veřejná linková doprava), nebo vyhrazeny jen lyžařům nebo hostům ubytovacích zařízení (zvláštní linková doprava, ať už s licencí nebo bez ní), až po pravidelné zájezdy (lyžování, případně i ubytování se platí společně s dopravou) nebo nepravidelnou dopravu podle okamžité objednávky. Označení skibus se používá jak pro trasy v rámci obce (z centra obce, od přestupního uzlu, od záchytných parkovišť a ubytovacích zařízení atd.), tak pro linky svážející lyžaře z větší vzdálenosti (z širšího regionu, z velkých měst, třeba i ze sousedního státu). Někdy je doprava na těchto linkách financována provozovateli lyžařských areálů a pro cestující je doprava bezplatná (zejména v případě kratších místních linek); někdy jde o součást hotelových služeb, většinou však jde o běžné linky s přiměřeným jízdným, které jsou charakteristické především účelem a časovým rozsahem provozu.\n\nModifikací skibusů jsou tzv. zimobusy, což je název, který byl poprvé použit od konce roku 2007 pro turistické autobusy v oblasti Krkonoš, určené především pro běžkaře.\n\nShromažďováním informací o českých skibusových linkách se zabývá například web BUSportál.cz.\n\n\n\n\n\n\nTato kyvadlová doprava pravděpodobně nemá formu licencované linkové dopravy. Navíc je zmíněna veřejná linka 320028 dopravce ČSAD Jihotrans.\n\nSkibusy z různých českých měst do Kašperských Hor inzeruje web Snowhill.cz. Vše je provozováno formou zájezdů (skipas a jízdné se platí v souhrnné ceně).\n\n\n\n\nSlužby města Špindlerův Mlýn s. r. o. provozují ve Špindlerově Mlýně kromě dvou linek MHD též skibus, a to v trase Hromovka – Medvědín. Není zřejmé, zda je totožný s linkou označovanou dříve číslem 696003 nebo též „městská doprava – zimní provoz“. Systém linek a spojů je nepřehledný, v systému IDOS linky zahrnuty nejsou. Po městě jezdí navíc ještě hotelbus a autobusy a mikrobusy sáňkařské dráhy.\n\nSkibusy z různých českých měst do Krkonoš (Herlíkovice) inzeruje web Snowhill.cz. Vše je provozováno formou zájezdů (skipas a jízdné se platí v souhrnné ceně).\n\n\nV oblasti Krkonoš byly od 26. prosince 2007 zavedeny rovněž tzv. zimobusy (Krkonošské zimní turistické autobusy), které mají podobný rozsah provozu (pouze v zimní sezóně, pouze ve středu a v neděli), ale zaměřují se především na běžkaře.\n\nJiří Vlasák – dopravní agentura inzeruje skibus Praha – Rejdice – Praha. Web agentury www.skibus.cz však obsahuje pouze kontaktní údaje na provozovatele. Podle jiných zdrojů (čerpajících ze starší verze webu) se jízdy konaly od stanic metra Pankrác a Černý Most a bylo možno platit buď lyžařskou permanentku společně s jízdným, nebo (v případě běžkařů) pouze jízdné.\n\nSkibusy z různých českých měst do Jizerských hor (Vysoké nad Jizerou-Šachty/Jablonec nad Jizerou-Kamenec), v minulosti též do areálu Ještěd, inzeruje web Snowhill.cz. Vše je provozováno formou zájezdů (skipas a jízdné se platí v souhrnné ceně).\n\nV Jablonci nad Nisou je jako „zimní víkendová linka“ označena linka MHD č. 21 do Bedřichova, kterou provozuje o víkendech a zimních prázdninách ČSAD Jablonec nad Nisou a. s. Dopravce v jízdním řádu děkuje cestujícím za to, že do autobusu nevstupují v lyžařských botách pro sjezdové lyžování.\n\nČSAD Liberec a. s. provozovala v březnu 2009 skibusovou linku 540045 z Liberce do Bedřichova. V libereckém úseku linky platí Liberecká městská karta.\n\n\n\n\n\nJako skibus bývá někdy označována sezónní linka 650557 dopravce Veolia Transport Východní Čechy z Pardubic přes skiareál Hlinsko do Svratky. Jde o běžnou veřejnou linku, je zahrnuta do IDS PK.\n\n\n\n\n\n\n\n\n"}
{"id": "209734", "url": "https://cs.wikipedia.org/wiki?curid=209734", "title": "Vyhrazený jízdní pruh", "text": "Vyhrazený jízdní pruh\n\nVyhrazený jízdní pruh je jízdní pruh na pozemní komunikaci, který je příslušnou dopravní značkou určen pouze pro některé druhy vozidel nebo jen pro stanovený účel. Vyhrazení může platit nepřetržitě nebo jen po vymezenou dobu.\n\nZákladním typem vyhrazeného jízdního pruhu je pruh vyhrazený pro autobusy městské hromadné dopravy nebo trolejbusy. Jeho hlavním účelem, často v kombinaci s detekcí vozidel světelným signalizačním zařízením, bývá preference veřejné hromadné dopravy, aby se její vozidla nezdržovala v dopravních zácpách vytvořených osobními nebo nákladními automobily, někdy je účelem též vyšší bezpečnost chodců na přechodech. Obvykle bývá vyznačen buď na pravé, nebo na levé straně části vozovky pro příslušný směr, v závislosti na umístění zastávek a na dalším směru jízdy. Vyhrazený jízdní pruh pro autobusy MHD bývá často veden po tramvajovém pásu, což umožňuje užívání společných (tzv. sdružených) zastávek s tramvajemi.\n\nV mnoha zemích světa tvoří síť vyhrazených jízdních pruhů nebo i samostatných komunikací pro autobusy rychlý páteřní dopravní systém obdobný metru nebo příměstské železnici. V americké angličtině se označuje jako BRT (Bus rapid transit), v Německu metrobus (metropolitní autobus). Zvlášť rozšířený je tento typ dopravního systému v Jižní Americe, ale je zastoupen též v Severní Americe, Austrálii a Novém Zélandu a Asii. V Evropě je rozšířen zejména ve Francii, ale vyskytuje se i ve Spojeném království a v Nizozemsku. V australském Adelaide některé úseky jsou konstruovány jako speciální drážní těleso pro autobusy, tento systém se označuje jako O-Bahn Busway.\n\nV mnoha zemích je obvyklé i zřizování vyhrazených jízdních pruhů pro vozidla taxislužby nebo pro veřejnou dopravu včetně taxislužby. V Praze je podobná preference taxislužby předmětem diskuse.\n\nVyhrazené jízdní pruhy jako součást vozovky se zřizují i pro cyklisty tam, kde není možné zřídit oddělenou stezku pro cyklisty, zpravidla na pravé straně vozovky. Samostatný jízdní pruh pro cyklisty může být vyznačen i na stezce pro chodce a cyklisty; v takovém případě se v Česku nepoužívá dopravní značka pro vyhrazený jízdní pruh, ale speciální varianta dopravní značky Stezka pro chodce a cyklisty.\n\nZřejmě první vyhrazené jízdní pruhy pro autobusy byly zavedeny kolem roku 1962 v německém Wiesbadenu a brzy poté v Hamburgu a dalších německých městech. Od 1. března 1971 byly zaneseny i do německých pravidel silničního provozu, od ledna 1976 i do československých.\n\nV Československu byly vyhrazené jízdní pruhy pro autobusy městské hromadné přepravy osob a trolejbusy poprvé explicitně legislativně zavedeny s účinností od 1. ledna 1976 vyhláškou č. 100/1975 Sb., o pravidlech silničního provozu, která nahradila předchozí vyhlášku č. 80/1966 Sb.\n\nOd 1. ledna 1976 byla v příloze zavedena dopravní značka D 32a „Návěst před vyhrazeným jízdním pruhem“ a D 32b „Konec vyhrazeného jízdního pruhu. Na vozovce měl být jízdní pruh označený nápisem BUS. Ve spodní části značky mohla být vyznačena doba, po kterou je jízdní pruh vyhrazen. Význam značek byl stanoven v dílu II části I článku 6 odst. 25 vyhlášky č. 100/1975 Sb. Vozidla jedoucí ve vyhrazeném jízdním pruhu byla postavena zcela na roveň tramvajím v tramvajovém pásu. Na svislé dopravní značce bylo znázorněno vodorovné dopravní vyznačení počátku vyhrazeného jízdního pruhu.\n\nOd 1. ledna 1990 vstoupila v účinnost nová vyhláška, č. 99/1989 Sb., o pravidlech provozu na pozemních komunikacích (pravidla silničního provozu). Podoba dopravních značek D 19a „Vyhrazený jízdní pruh“ a D 19b „Konec vyhrazeného jízdního pruhu“ se podle ní přiblížila dnešní podobě. Nápis BUS na nich byl nahrazen modrým kruhem s grafickým znázorněním autobusu, jízdní pruhy byly znázorněny jiným způsobem, v průběhu, nikoliv v místě rozdělení. Současně bylo umožněno, aby v prostoru křižovatky byl pruh vyznačen jen vodorovným dopravním značením. Význam dopravní značky byl stanoven v příloze vyhlášky v části I článku 4 odst. 12. Od téhož data vozidla jedoucí ve vyhrazeném jízdním pruhu ztratila přednost před souběžnými vozidly při odbočování, avšak pouze v tom případě, není-li vyhrazený jízdní pruh veden po tramvajovém pásu.\n\nS účinností od 1. ledna 2001 provoz upravil nový český zákon č. 361/2000 Sb., o provozu na pozemních komunikacích a o změnách některých zákonů (zákon o silničním provozu). Vyhláška č. 30/2001 Sb., kterou se provádějí pravidla provozu na pozemních komunikacích a úprava a řízení provozu na pozemních komunikacích, vstoupila v účinnost až 31. ledna 2001 – do té doby platila souběžně s novým zákonem i stará vyhláška č. 99/1989 Sb. Podoba dopravních značek se změnila jen lehce (orámování a proporce). V § 12 odst. (1) písm. x) vyhláška č. 30/2001 Sb. umožnila vyznačit na značce i jízdní pruhy v protisměru a umožnila vyznačit vyhrazený jízdní pruh pro jiný druh vozidla nebo pro určitý účel.\n\nNa Slovensku zákon č. 315/1996 Zb., o premávke na pozemných komunikáciách, vstoupil v účinnost 1. dubna 1997. Dopravní značky definuje nyní vyhláška č. 225/2004 Z. z. z 29. března 2004. Dopravní značky D 52a a D 52b provedením víceméně odpovídají českým dopravním značkám IP 20a a IP 20b. Příloha vyhlášky, díl II. článek 4 odst. 41, však ani nyní neumožňuje vyhradit jízdní pruh pro jiná vozidla než autobusy MHD a trolejbusy. Pravidla provozu v jízdním pruhu zůstala stejná jako při rozdělení Československa.\n\nV Česku se vyhrazené jízdní pruhy označují dopravní značkou IP 20a podle vyhlášky č. 30/2001 Sb. Zároveň musí být vyhrazený jízdní pruh vyznačen též vodorovným dopravním značením, a to podélnou čarou souvislou nebo přerušovanou a nápisem nebo symbolem, který spadá ve vyhlášce pod označení V 15 „Nápisy na vozovce“, zpravidla nápisem BUS, nebo symbolem jízdního kola (V 14 „Jízdní pruh pro cyklisty“). V prostoru křižovatky se vyhrazený jízdní pruh vyznačuje jen vodorovným dopravním značením.\n\nPodle § 12 odst. 1 písm. z) vyhlášky č. 30/2001 Sb. značka IP 20a v základním provedení, v němž je v modrém kruhu bíle zobrazen boční pohled na autobus, vyhrazuje jízdní pruh pouze pro autobusy městské hromadné dopravy osob nebo trolejbusy. Takto vyhrazený jízdní pruh tedy nemohou využívat k jízdě například autobusy dálkové a meziměstské dopravy nebo zájezdové autobusy.\n\nV případě jízdního pruhu vyhrazeného pro jiný druh vozidla nebo pro určitý účel se do modrého kruhového pole ve značce vyznačí příslušný symbol vozidla nebo vhodný nápis. Používá se pro vyznačení jízdních pruhů pro cyklisty, v Liberci v Riegrově ulici je jako vyhrazený jízdní pruh pro tramvaje označen tramvajový pás.\n\nPlatnost svislé dopravní značky vyhrazující jízdní pruh končí na vzdálenější hranici nejbližší následující křižovatky, pokud není dříve ukončena dopravní značkou IP 20b „Konec vyhrazeného jízdního pruhu“, IP 16 nebo IP 17 „Uspořádání jízdních pruhů“, IP 18a „Zvýšení počtu jízdních pruhů“, IP 18b „Snížení počtu jízdních pruhů“, IP 18c „Jízdní pruh pro pomalá vozidla“ nebo IP 19 „Řadicí pruhy“.\n\nKromě „vyhrazeného jízdního pruhu“ existuje také „přikázaný jízdní pruh“. K jeho označení je určená značka C 12a, v základním provedení je na ní zobrazen nákladní automobil, ale jiným symbolem nebo nápisem lze jízdní pruh přikázat i pro jiný druh vozidla nebo pro určitý účel. Vzhledem ke shodě podoby značky tak značka „Stezka pro cyklisty“ (C 8a) může být zároveň značkou přikázaného jízdního pruhu pro cyklisty. Na přikázaný jízdní pruh mohou vjet řidiči jiných vozidel jen při objíždění, odbočování, vjíždění na pozemní komunikaci nebo vyjíždění z ní, přičemž nesmějí ohrozit ani omezit v jízdě řidiče vozidla, pro nějž je jízdní pruh označen.\n\nOd vyhrazeného jízdního pruhu se přikázaný jízdní pruh liší tím, že řidič označeného vozidla jej nejen smí, ale také musí použít. Řidiči jiných vozidel na tento jízdní pruh nemohou vjíždět při předjíždění. Řidič jedoucí v přikázaném jízdním pruhu nemá přednost před souběžně jedoucími vozidly (čímž se přikázaný jízdní pruh liší pouze od vyhrazeného JP vedeného po tramvajovém pásu). Přejíždí-li řidič z přikázaného jízdního pruhu do přilehlého JP, nemají řidiči jedoucí v tomto přilehlém pruhu obecně stanovenou povinnost mu to umožnit zpomalením nebo zastavením vozidla. Není stanoveno, že jízda jinou rychlostí v přikázaném jízdním pruhu se nepovažuje za předjíždění. Na přikázaném jízdním pruhu nelze použít světelné signály pro tramvaje, v přikázaném jízdním pruhu není obecně zakázáno zastavení a stání, za neoprávněné použití přikázaného jízdního pruhu není stanoven specifický bodový postih,\n\nSpeciální dopravní značka je určena také pro vyznačení jízdního pruhu pro pomalá vozidla, zejména na rychlostních silnicích.\n\nProvoz v jízdním pruhu lze omezit nebo vyhradit také například dopravní značkou „omezení v jízdním pruhu“. Takto mohou být například z levého pruhu vyloučeny nákladní automobily nebo vozidla větší šířky nebo malé konstrukční rychlosti. Na značce se používá symbol zákazové nebo příkazové dopravní značky, může být použit například i symbol značky „Přikázaný jízdní pruh“. Podobně lze určení jízdních pruhů vyznačit také na dopravních značkách, které určují uspořádání jízdních pruhů před křižovatkou.\n\nPřikázaný jízdní pruh, jízdní pruh pro pomalá vozidla a jízdní pruh vymezený dopravní značkou „Omezení v jízdním pruhu“ nebo jinými dopravními značkami stanovujícími uspořádání jízdních pruhů (IP 16 až IP 19) nespadají pod termín „vyhrazený jízdní pruh“.\n\nPravidla pro provoz ve vyhrazeném jízdním pruhu stanoví zejména § 14 zákona č. 361/2000 Sb., o provozu na pozemních komunikacích. Jízdní pruh vyhrazený pro určitý druh vozidel požívá podobné ochrany jako tramvajový pás, tedy ostatní vozidla na něj mohou vjíždět nebo jej přejíždět jen ve vyjmenovaných případech a jejich řidiči přitom nesmí ohrozit ani omezit v jízdě vozidlo jedoucí ve vyhrazeném jízdním pruhu. Podle § 21 odst. 5 musí odbočující řidič dát přednost vozidlům ve vyhrazeném jízdním pruhu.\n\nPokud je vyhrazený jízdní pruh veden po tramvajovém pásu, má vozidlo, které z něj odbočuje nebo jinak mění směr jízdy, přednost před souběžně jedoucími vozidly za obdobných podmínek jako tramvaj. V letech 1976–2000 platila tato přednost i pro vozidlo jedoucí v samostatném vyhrazeném jízdním pruhu. Přejíždí-li řidič z vyhrazeného jízdního pruhu do přilehlého jízdního pruhu, jsou řidiči v tomto jízdním pruhu povinni mu to umožnit, on je však nesmí ohrozit.\n\nV místě, kde se sbíhá vyhrazený jízdní pruh s tramvajovým pásem, není přednost jednoznačně určena, protože ustanovení pravidel vzájemně kolidují.\n\nProvoz silničních vozidel jedoucích ve vyhrazeném jízdním pruhu může být za určitých okolností řízen světelnými signály pro tramvaje. § 72 zákona č. 361/2000 Sb. připouští jejich použití v jízdních pruzích vyhrazených pro autobusy MHD nebo trolejbusy, § 14 odst. 4 pro vyhrazené jízdní pruhy vyznačené na tramvajovém pásu.\n\nVe vyhrazeném jízdním pruhu je podle § 27 odst. 1 písm. i) zák. č. 361/2000 Sb. zakázáno zastavení a stání.\n\nZa neoprávněné použití vyhrazeného jízdního pruhu je v bodovém systému stanoven 1 trestný bod.\n\nVyhrazený jízdní pruh pro cyklisty mohou, podobně jako stezku pro cyklisty, užívat kromě cyklistů (za něž jsou považováni i jezdci na koloběžce) podle § 57 odst. 7 zákona č. 361/2000 Sb. také osoby na lyžích, kolečkových bruslích nebo obdobném sportovním vybavení.\n\nSamostatné vyhrazené jízdní pruhy pro autobusy MHD. Některé z nich jsou vyhrazeny pouze po omezenou denní dobu.\n\nVyhrazené jízdní pruhy pro autobusy MHD na tramvajových pásech\n\nČlen Rady hlavního města Prahy Radovan Šteiner na setkání s novináři dne 22. 11. 2007 oznámil, že se připravuje vysoce kapacitní autobusový tah na trase Želivského – Jižní Město, jehož projekt mimo jiné zahrnuje vyznačení vyhrazených jízdních pruhů pro autobusy v celkové délce přibližně pěti kilometrů a úpravu světelné signalizace ve prospěch preference pro autobusy na 17 křižovatkách. Směrem ke stanici metra Kačerov plánuje město necelé 3 kilometry jízdních pruhů pro autobusy.\n\nV únoru 2009 bylo vyhrazený jízdní pruh V Holešovičkách jako první v Praze zkušebně vyhrazen i pro vozidla taxislužby, následně i na části Strakonické ulice. Od května 2009 bylo určení rozšířeno pro autobusy PID, jízdní kola a taxi v ulicích Českobrodská, Duškova, Horňátecká, Vrchlického, Vysočanská a Zálesí; v ulicích Kukulova a Ke Krči bylo vyhrazení rozšířeno pouze o taxislužbu. Vodorovné značení těchto pruhů má být upraveno až během léta 2009. Využití vyhrazených jízdních pruhů vozidly taxislužby omezuje městská vyhláška pouze na ty provozovatele, jejichž vozidla vyhovují požadavkům městské vyhlášky.\n\nVzniká tzv. Koridor MHD pro autobusy a trolejbusy (www.koridormhd.cz). Zatím existují krátké úseky, de facto rozšířené zastávky. Vozidla MHD elektronicky komunikují se semafory - jejich provoz je řízen světelnými signály pro tramvaje. Systém tak umožňuje zastavit na křižovatce provoz vozidel i přecházení chodců a pustit do křižovatky vozidlo MHD.\n\n\nVedení koridoru MHD v Č. Budějovicích není bez kontroverzí. Jeho cílem je rychlé spojení sídliště Máj s centrem a nádražími. Jeho vedení proto kritizovali obyvatelé sídliště Vltava. Preferenční pruhy navíc končí před křižovatkami a za nimi už nepokračují. To způsobuje dopravní kolapsy zejména na křižovatce Senovážné nám. a Na Sadech x Lannova/Kanovnická. Vozidlo MHD nemůže buď do pruhu vjet, nebo po vyjetí z pruhu zůstane stát v křižovatce, většinou tak, že zablokuje ostatní vozidla. Preferenční pruhy jsou také (zne)užívány autobusy jiných dopravců než DP České Budějovice.\n\nOd 19. prosince 2017 je na Karlovarské ulici v úseku od křižovatky s Lidickou u Lékařské fakulty UK po Rondel ve směru do centra vyhrazen pravý ze 3 jízdních pruhů pro autobusy a složky IZS. Pruh byl v druhé polovině roku 2017 vybudován právě pro tento účel. V budoucnu by na něj měl navázat třetí pruh na mostu generála Pattona.\n\nV Německu upravuje provoz Straßenverkehrs-Ordnung (StVO) vyhlášený 16. listopadu 1970 ve Spolkovém věstníku I, str. 1565. Prováděcím předpisem, který stanoví dopravní značky, je Všeobecný administrativní předpis k pravidlům silničního provozu (Allgemeine Verwaltungsvorschrift zur Straßenverkehrs-Ordnung, VwV-StVO) na základě § 6, odst. 1 č. 3 zákona o silničním provozu (Straßenverkehrsgesetz, StVG).\n\nZvláštní jízdní pruh pro autobusy linkové dopravy vyznačuje modrá kruhová dopravní značka č. 245 „Linkové autobusy“ (podobná dopravní značce „Stezka pro cyklisty“, ale se symbolem autobusu). Do pojmu linkové dopravy zde spadají i označená vozidla školní dopravy nebo dopravy tělesně postižených.\n\nDodatkovou tabulkou „TAXI frei“ nebo se symbolem cyklisty a textem „frei“ je možno vyhrazený jízdní pruh zpřístupnit i vozidlům taxislužby nebo cyklistům.\n\nV Rakousku upravuje provoz spolkový zákon č. 159/1960 z 6. července 1960 „Pravidla silničního provozu“ (Straßenverkehrsordnung 1960, StVO). Dopravní značky stanoví nařízení č. 238/1998 z 29. července 1998 „Předpis k dopravním značkám“ (Straßenverkehrszeichenverordnung 1998, StVZVO].\n\nJsou zavedeny dopravní značky §53/24 Silnice pro autobusy (podobná německé značce pro vyhrazený jízdní pruh) a §53/25 Jízdní pruh pro autobusy (vzdáleně podobná české značce pro vyhrazený jízdní pruh).\n\nTyto dopravní značky umožňují provoz nejen hromadné linkové dopravě, ale i vozům taxislužeb, sanitním vozům, vozidlům silničních služeb při pracovních jízdách a vozidlům zajišťujícím svoz odpadu.\n\nDodatková tabulka může platnost značky rozšířit o autobusy okružních linek městem, živnostníky nebo jednostopá vozidla.\n\nPokud to bezpečnost, snadnost a plynulost dopravy vyžaduje, je jízdní pruh k dispozici i pro ostatní dopravu.\n\n\n\n"}
{"id": "209735", "url": "https://cs.wikipedia.org/wiki?curid=209735", "title": "Schwarzenberská hrobka (Domanín)", "text": "Schwarzenberská hrobka (Domanín)\n\nSchwarzenberská hrobka je hrobka rodu Schwarzenbergů v Domaníně v okrese Jindřichův Hradec. Nachází se poblíž katastru Třeboně II v třeboňském parku jihovýchodně od rybníka Svět, necelé 2 km od třeboňského Masarykova náměstí. Založil ji Jan Adolf II. Schwarzenberg (1799–1888) na podnět své manželky Eleonory Schwarzenbergové, rozené z Liechtensteinu (1812–1873). Stavba začala roku 1874 a byla dokončena roku 1877. V hrobce je uloženo 26 rakví. Ve věci vlastnictví probíhá soudní řízení, správu nadále zajišťuje Národní památkový ústav a hrobka je přístupná veřejnosti.\n\nPřed stavbou hrobky byli od roku 1784 příslušníci hlavní větve Schwarzenberského rodu pohřbíváni v hřbitovním kostele sv. Jiljí v Třeboni na hranici třeboňského a domanínského katastru (v přilehlém Třeboňském parku), jehož vnitřní prostor byl částečně upraven na rodovou hrobku. Ta už však nevyhovovala prostorově, ani hygienicky kvůli novým předpisům, které nařizovaly, že se musí pohřbívat do země, pokud nebude hrobka důsledně oddělena od sakrálního prostoru kostela, a také že se těla musí balzamovat před uložením do dvouplášťové rakve.\nPůvodní projekt na stavbu hrobky navrhl významný rakouský architekt Friedrich von Schmidt (1825–1891) a poté ho podle místní problematiky podloží upravil Damasus Deworezky (1816–1891), knížecí stavitel, který se podílel na přestavbě zámku Hluboká. Stavbu řídil Karel Kühnel, místní knížecí stavitel. Pomáhali mu tesařský mistr Jan Stifter a stavitelský elév Ludvík Kindermann.\n\nPráce na stavbě začaly 14. července 1874. Vybudoval se složitý odvodňovací systém hrobky, zapuštěný pod úroveň terénu. Vodu od stavby odváděl 60 cm široký a 2 m hluboký kanál. Omítku cihelného zdiva tvořila směs starého hašeného vápna, říčního písku, sádry a vodního skla, které zajišťovalo impregnaci. Cihly byly páleny ve zvláštní cihelně nedaleko na břehu Opatovického rybníka, při velmi vysokých teplotách, kdy docházelo k natavení pískových zrnek v cihelné hmotě, což jim zajišťovalo zvláštní rudohnědou barvu a vysokou tvrdost. Na ostění oken a dveří byl z Českého ráje a rakouských nalezišť dovezen mušlový vápenec. Kovolijecké prvky byly dodány převážně z kovolijecké dílny Petra Steffense, zřízené z bývalého kláštera ve Zlaté Koruně.\n\nStavba trvala 2 a půl roku a vyžádala si přes 251 000 zlatých. Hrobka byla vysvěcena dne 29. července 1877 pražským arcibiskupem Bedřichem Schwarzenbergem, bratrem knížete Jana Adolfa II.\n\nV roce 1888 byla v blízkosti postavena fara a okolí bylo upraveno jako anglický park.\n\nHrobka je postavena podle vzoru italského Campa Santa. Je to dvoupodlažní budova nad půdorysem pravidelného osmiúhelníku v novogotickém slohu s monumentálním dvouramenným schodištěm a předsunutou věží na severní straně. Schodiště vede ke vstupu do kaple Božského Vykupitele. Pod vstupem do kaple se nachází vstup do hrobky.\n\nNa makovici věže je nápis, sepsaný místním děkanem Františkem Touškem, na němž jsou zapsáni mimo jiné i hlavní dodavatelé stavby.\n\nSamotná hrobka se nachází pod hladinou rybníka Svět, a proto je kolem ní vzduchový kanál široký 60 cm a hluboký 2 m. Má podle tehdejších předpisů vlastní vchod, malá neprůhledná okna a vnitřní cirkulaci vzduchu. V hrobce je také mramorový sarkofág, který vytvořil Alexandr Trippel v roce 1789 . Na třech deskách jsou zde vyryty texty smutečních telegramů, jež sem poslal císař František Josef.\n\nKaple je zasvěcena Božskému Vykupiteli. Nachází se v ní novogotický oltář z bílého pískovce, sádry a mramoru zhotovený sochařem Josefem Pokorným. Oltář je obrácen na jih místo na východ podle přání Schwarzenbergů, kteří chtěli mít vchod obrácen k Třeboni. Okenní skla jsou šedočerně zbarvená, šedou barvu tvoří leptaný vzor, domalovaný černým dekorem. V létě jsou v kapli pořádány večerní koncerty a pěvecká vystoupení, vystupoval zde například Spirituál kvintet a houslový virtuos Václav Hudeček (2011).\n\nV roce 1947 byla hrobka zestátněna na základě zvláštního zákona zvaného \"Lex Schwarzenberg\". Důvodem nebyla kolaborace s Němci během druhé světové války jako v případě většiny dalších konfiskací v této době, ale příliš velký rozsah majetku rodu Schwarzenbergů. Proti zestátnění hrobky podala soudní žalobu dědička rodu Alžběta Pezoldová (dcera Jindřicha Schwarzenberga, pravnučka stavebníka hrobky); okresní soud v Jindřichově Hradci žalobu zamítl. Po odvolání k Ústavnímu soudu však tento žadatelce 7. ledna 2009 vyhověl s odůvodněním, že zabavení hrobky představovalo porušení práva na ochranu rodinného života a vrátil případ zpět k okresnímu soudu. Tím byla hrobka z působnosti Lex Schwarzenberg vyňata a bylo zahájeno dědické řízení, ve kterém vznesli nárok jak Alžběta Pezoldová, tak Karel Schwarzenberg. V říjnu 2009 okresní soud v Jindřichově Hradci rozhodl, že právoplatným dědicem hrobky je Karel Schwarzenberg, proti čemuž se Alžběta Pezoldová rozhodla odvolat. Rozhodnutí okresního soudu, že jediným účastníkem dědického řízení po Adolfu Schwarzenbergovi může být pouze Karel Schwarzneberg, nikoliv Alžběta Pezoldová, zopakoval v červnu 2010 i krajský soud v Českých Budějovicích v otázce jiné žaloby Pezoldové, v níž si nárokovala pozemky přilehlé ke hrobce a tímto byla její žaloba zamítnuta s tím, že na nich nemá žádný zájem, protože po Adolfovi Schwarzenbergovi dědit nemůže.\n\nV hrobce se nachází 26 rakví. Ačkoliv jsou zde uložena těla Schwarzenbergů, srdce čtyř z nich se nacházejí ve zvláštních schránkách (urnách) v kapli svatého Jana Nepomuckého kostela sv. Víta v Českém Krumlově. Jedná se konkrétně o tyto krumlovské vévody a jejich manželky:\n(V českokrumlovské hrobce srdcí jsou uložena i srdce dalších třech starších členů:\nSrdce dítěte kněžny Eleonory, \"malého prince\", jenž tragicky zahynul při nehodě kočáru, je pochováno zvlášť zde v kryptě.\n\nPrvní pohřeb se konal den po vysvěcení 30. července 1877, po převozu z hřbitovního kostelíka sv. Jiljí bylo v hrobce uloženo patnáct zesnulých knížat a kněžen.\n\nPochovaní v kryptě od vchodu vlevo kolem dokola, římské číslice označují stěnu krypty, která má půdorys oktogonu:\nVchod\n\n\n\n"}
{"id": "209736", "url": "https://cs.wikipedia.org/wiki?curid=209736", "title": "Minibus", "text": "Minibus\n\nMinibus je silniční vozidlo, které se počtem míst k sezení řadí mezi mikrobus a malý autobus. Vyrábějí je častěji výrobci dodávkových automobilů než výrobci autobusů, protože minibusy mají často s dodávkovými vozy shodnou konstrukci.\n\nMinibusy na bázi italské dodávky Iveco Daily nabízí firma Irisbus Iveco, nástupce vysokomýtské Karosy. Další české firmy nabízejí minibusy vzniklé přestavbou různých evropských dodávek. Nejčastější cca 14–17místné minibusy v Česku vycházejí z dodávek Mercedes Benz Sprinter, Iveco Daily, Volkswagen LT/Crafter, Ford Transit (provedení „Bus M2“). Objevují se i menší, cca dvanáctimístné, minibusy VW Transporter, Fiat Ducato (Peugeot Boxer, Citroën Jumper), Ford Transit (do r. 2000).\n\nTerminologie je neoficiální a není ustálená, v některých zemích a zdrojích jsou za podskupinu minibusů považovány i midibusy, někdy až do délky 10,5 či 11 metrů, jindy jsou naopak typické minibusy i v českých zdrojích označovány jako mikrobusy (například Mercedes Benz Sprinter, Iveco Daily atd.).\n\nPrvním samořídícím minibusem, resp. mikrobusem, je Olli. Přepravuje cestující v Berlíně v uzavřeném firemním areálu a má kapacitu 8 míst. Jeho cestovní rychlost je kolem 9 km/h. Překážkám se neumí vyhnout a tak před nimi zastavuje; občas „vidí“ překážku i tam, kde se žádná nevyskytuje.\n\n"}
{"id": "209738", "url": "https://cs.wikipedia.org/wiki?curid=209738", "title": "The Grass Is Green", "text": "The Grass Is Green\n\nThe Grass Is Green \"(Tráva je zelená)\" je poslední singl z alba Folklore kanadské zpěvačky Nelly Furtado, kterou s ní napsal a produkoval Mike Elizondo.\n\nThe Grass Is Green je celkově pátý singl z alba, ale jediný, ke kterému nebyl natočen videoklip. Kvůli tomu byla vydána jen v pár zemích, relativně nejlepšího přijetí se dočkala v Německu.\n\"Je to hra s myšlenkou o tom, co nemůžeme mít, nebo po čem toužíme. Máme to na dosah, ale najednou je příliš pozdě, a všechno je jinak. Je to o nedůvěře, která se vyjadřuje jako druh omrzelosti životem.\"\n"}
{"id": "209740", "url": "https://cs.wikipedia.org/wiki?curid=209740", "title": "Kostel svatého Mikuláše (Staré Město)", "text": "Kostel svatého Mikuláše (Staré Město)\n\nKostel svatého Mikuláše se nachází v Praze na Staroměstském náměstí. Byl postaven v barokním slohu v letech 1732–1737 stavitelem Kiliánem Ignácem Dientzenhoferem.\n\nDnešní kostel byl postaven na místě vyhořelého gotického farního kostela, který je zmiňován k roku 1273. Byla to bazilika v západním průčelí uzavřená hranolovou věží krytou jehlancovou stříškou, k níž přiléhala budova fary a farní školy, jak je vidět na dobových vyobrazeních z let 1606–1645. Kostel sv. Mikuláše tvořil protiváhu kostelu Matky Boží před Týnem stojícímu diagonálně přes Staroměstské náměstí. Z původní stavby se dochovalo jen několik stavebních prvků zabudovaných v dnešním sklepení. Za panování krále Václava IV. se stal jedním z husitských, či lépe reformačních, center. Je spojen se jmény Jana Milíče z Kroměříže a Matěje z Janova.\n\nRoku 1635 získali gotickou baziliku montserratští benediktini, mniši přišlí z Emauzského kláštera (Na Slovanech). Přistavěli k němu nejprve kvadraturu kláštera. Mezi lety 1730 a 1739 byl podle návrhu Kiliána Ignáce Dientzenhofera zbudován dnešní kostel a po jeho západní straně budova prelatury.\n\nZa panování císaře Josefa II. byla část kostelního vybavení zrekvírována, včetně zvonů. Podle pověsti byl jeden z nich věnován obci Dolany (okres Plzeň-sever). Socha sv. Jana Nepomuckého byla přenesena na most do Přeštic, odkud se zřítila v osmdesátých letech 20. století do řeky. Byla rekonstruována a přenesena do Lapidária Národního muzea.\n\nJelikož pravoslavná církev v českých zemích neměla vlastní svatostánek, sloužil kostel v letech 1870–1914 českým, ale především ruským pravoslavným věřícím. Pravoslavným duchovním správcem, a zároveň prvním knězem novodobé pravoslavné církve v českých zemích se stal Nikolaj Nikolajevič Ryžkov. Později byl správcem v Praze působící představený Ruské pravoslavné církve pro západní Evropu, metropolita Jevlogij, jenž učinil vikářem a představeným chrámu pověřeným duchovní správou, nově přišedšího biskupa Sergije a později též jeho pomocníka archimandritu Isaakije.\n\nPoté, co pravoslavná církev získala do užívání své nové kostely Cyrila a Metoděje v Resslově ulici a také chrám Zesnutí přesvaté Bohorodice na Olšanských hřbitovech, byl staroměstský kostel dočasně využíván jako posádkový kostel či skladiště. Prelatura a klášterní budovy byly zbořeny při asanaci staré Prahy do roku 1908.\n\n2. ledna roku 1920 byla v kostele vyhlášena nová Církev československá husitská, jejímž prvním biskupem se stal dr. Karel Farský. Tuto událost připomíná také pamětní deska v interiéru chrámu. Církev v kostele působí dodnes.\n\nV interiéru kostela stojí za pozornost varhany a nástropní fresky zobrazující životy světců sv. Mikuláše, sv. Benedikta a motivy ze Starého zákona. V letech 1735–1736 je vytvořil bavorský malíř Kosma Damián Assam. Hlavní oltář z umělého mramoru pochází z roku 1737. Štukovou výzdobu kostela provedl Bernardo Spinetti, sochařskou výzdobu vstupního průčelí a interiéru obstaral Antonín Braun.\n\nHlavní panikadilo (chrámový lustr) tvaru carské koruny se zavěšeným čtyřstranným křišťálovým křížem věnoval roku 1880 místní pravoslavné církvi ruský car Alexandr II. Lustr o hmotnosti 1400 kg pochází z harrachovských skláren.\n\n\n\n"}
{"id": "209747", "url": "https://cs.wikipedia.org/wiki?curid=209747", "title": "SexyBack", "text": "SexyBack\n\nSexyBack píseň, kterou mají na svědomí Justin Timberlake a Timbaland. SexyBack je pilotní singl z alba FutureSex/LoveSounds. Singl obdržel i cenu Grammy za nejlepší taneční nahrávku. Tato píseň je prozatím nejúspěšnější v kariéře Justina Timberlakea.\n\nSexyBack se stal také nejdéle kralujícím číslem jedna v Billboard Hot 100 za rok 2006, na špici žebříčku pobyl celých sedm týdnů.\nVideoklip k písni se natáčel v Barceloně v jedné z luxusních budov a můžeme v něm vidět i španělskou herečku Elenu Anaya.\n\nRežisér klipu Michael Haussman se inspiroval Madonniným klipem k písni \"Take a Bow\". Premiéru měl klip na televizní stanici MTV 25. června 2006.\nSexyBack se stal druhým nejprodávanějším singlem roku 2006 za jeden týden. V jednom týdnu se jej prodalo přes 250 000 nosičů. Předstihla jej jen Shakira s písní Hips Don't Lie. Celkem se SexyBack stáhlo přes 1 milion nosičů. Ve Velké Británii se za rok 2006 stal 10. nejprodávanějším singlem.\n"}
{"id": "209748", "url": "https://cs.wikipedia.org/wiki?curid=209748", "title": "Venom (komiks)", "text": "Venom (komiks)\n\nVenom je postava z komiksu Spiderman. Je to mimozemský symbiont, představující černou hmotu, která se přisaje na hostitele a způsobí u něj tělesné a psychické změny (zvýšení agresivity), které však nikdy nejsou v plné kontrole symbionta a jeho hostitel má vždy částečnou kontrolu nad jejich akcemi. Černý symbiotický kostým se objevil poprvé v čísle 252. Ultimate Spider-Man a postava v čísle 300 téhož časopisu.\n\nPrvním hostitelem byl Tel-kat, speciální agent rasy Kree, který za pomocí speciálních tělesných úprav, tréninku a silných drog byl schopný symbionta plně ovládat. Při jedné záchranné misi byl nucen se ho vzdát a vypustit ho do vesmíru v záchranném modulu, aby ochránil pozici přísně tajné zbraně, kterou měl symbiont nevědomky v sobě.\n\nDruhým hostitelem se stal Deadpool, který narazil na symbionta na mimozemské planetě, kde byli posláni hrdinové i padouši z celého světa ve události Secret Wars. Samotný DeadPool pak našel symbionta v laboratoři na hrdinské základně v jeho vlastní komiksové sérii Deadpools Secret Secret Wars. Ze začátku si myslel, že jde o pouhý kostým, ale poté co si uvědomil, že jde o živý organismus a že je s ním psychicky spojen tak se jej dobrovolně vzdal, aby jeho šílená mysl nepoškodila symbionta. Jako poslední věc však nasměroval Spider-mana (Petra Parkra), aby zkusil symbionta coby nový oblek, ale tajemství o tom, že je živý mu však zmínit zapomněl.\n\nJeho prvním hostitelem na komiksové stránce byl Spider-man, který se sním vrátil na zem a okamžitě začal opět zachraňovat obyvatele New Yourku. Netrvalo to však dlouho a začal si všímat, že se mění, začal být více násilný, jak ve svém osobním životě tak i ve svém alter egu. Byl také náladovější a arogantní. Jeho spánek se také zhoršil vzhledem k tomu, že v noci nad ním symbiont přebíral kontrolu a šel bojovat se zločinem sám. Poté, co si jednou všiml, že se od něho jeho kostým odmítá oddělit, šel za Reed Richardsem, který mu řekl pravdu o symbiontovi. I přes jeho naléhání si ho Spiderman nenechal odstranit, ale to se mu mohlo krutě vymstím vzhledem k tomu, že byl poté napadnut Supem i s jeho novými pomocníky a vybavením. Spidermanovi se ho nakonec podařilo zahnat, ale symbiont se kompletně vymkl kontrole. Náhodou osudu skončil Spiderman v opuštěném kostele s velkým zvonem, který využil k tomu, aby ze sebe symbionta dostal. Ten se však bránil a i přes jeho prohru se mu podařilo Spidermana úplně vyčerpat. Kdyby ho tam pak, zrazený symbiont nechal, Spiderman by to nepřežil.\n\n\n"}
{"id": "209749", "url": "https://cs.wikipedia.org/wiki?curid=209749", "title": "František Kutnar", "text": "František Kutnar\n\nFrantišek Kutnar (7. října 1903 Mlázovice – 11. září 1983 Mlázovice) byl český historik, zabýval se převážně národním obrozením. Povoláním byl středoškolský profesor. Měl strukturalistický přístup k historiografickému bádání, často se zabýval drobnějšími tématy. Napsal mnoho drobnějších statí, v odborných časopisech i v běžném tisku. Byl ovlivněn Josefem Pekařem (ovlivnil ho zejména nasměrováním na hospodářské dějiny) a Josefem Šustou, a to způsobem práce i tematicky. Věnoval velkou pozornost kolektivním faktům, sociálnímu a myšlenkovému rozvoji. Byl ovlivněn sociologií a psychologií, používal nejmodernější historiografické metody.\n\nJeho hlavním přínosem bylo rozpracování metody funkčně strukturální analýzy – na každý fakt se dívá, jako na složitý strukturovaný celek, skládá se z částí, každý část má svou funkci a význam a je ve vztahu k ostatním, když se změní vztahy, mění se i fakt (například František Palacký uvažoval před rokem 1848 jiným způsobem, než po roce 1848). Takto přistupoval i ke složitým celkům. Z hlediska historiografického zmapoval kulturní a sociální průběh národního obrození, období osvíceneckého reformismu a období konce feudalismu (tedy první polovinu 19. století).\n\nMezi jeho nejdůležitější díla náleží dvě monografie, myšlenkově velmi úzce spojené: \"Obrozenecké vlastenectví a nacionalismus\" a \"Sociálně myšlenková tvářnost obrozeneckého lidu\". V těchto dílech se zabývá národem jako takovým, vyslovuje teorii, že lid postupně vstupoval do jakési obrodné fáze a stal se konstitutivním prvkem novodobého českého národa, vykládá vztah lidu k politice, náboženství a kultuře, hodnotí ho z mnoha různých hledisek, pokoušel se popsat sociálně politický a myšlenkový pochod, který je časově a místě diferenciovaný a dynamizovaný a vede k vytvoření sociální skladby národa, k novému politickému uspořádání státu a hospodářskému myšlení.\n\nDruhým zásadním dílem jsou \"Přehledné dějiny českého a československého dějepisectví\", dodnes základní učebnice dějin české historiografie. Pojednává o vývoji dějepisectví od počátků až po konec 30. let. První díl vyšel roku 1973, druhý roku 1977, většina nákladu však byla cenzurou zničena. Přepracované a doplněné vydání vyšlo roku 1997 - Jaroslav Marek doplnil některé pasáže, zároveň však byla vypuštěna Kutnarova kapitola o počátcích marxistického dějepisectví.\n\n\n\n"}
{"id": "209751", "url": "https://cs.wikipedia.org/wiki?curid=209751", "title": "QQ", "text": "QQ\n\nSpojení písmen Q a Q může mít různé významy:\n\n\n"}
{"id": "209753", "url": "https://cs.wikipedia.org/wiki?curid=209753", "title": "Mrtvý jazyk", "text": "Mrtvý jazyk\n\nMrtvý jazyk je jazyk, který již nemá žádné rodilé mluvčí. Příkladem mrtvého jazyka je latina. Jazyk se stává mrtvým, pokud je nahrazen jiným. Například koptština byla nahrazena arabštinou a mnohé jazyky původních obyvatel obou amerických kontinentů byly nahrazeny angličtinou, francouzštinou, španělštinou nebo portugalštinou. \n\nZánik jazyka se též objevuje tehdy, když jazyk prodělá rychlý vývoj nebo splyne s jiným, případně dá vzniknout novému, příbuznému ale odlišnému jazyku (nebo skupině jazyků). To je příklad latiny, zaniklého jazyka, který je předchůdcem moderních románských jazyků. Podobně sanskrt je předchůdcem mnoha dnešních indoárijských jazyků (hindština, nepálština, bengálština, romština a mnoha dalších) či stará angličtina je předchůdcem angličtiny. V Indii je údajně vesnice Mathoor, kde děti mluví sanskrtem..\n\nV některých případech je mrtvý jazyk používán vědci, právníky nebo v náboženství. Sanskrt, latina, staroslověnština, avestština, koptština, stará tibetština a geezština jsou jedny z mnoha jazyků, používaných jako církevní.\n\nJazyk, který má rodilého mluvčího, se nazývá živý jazyk. Server \"Ethnologue\" uvádí, že existuje přes 7 000 známých živých jazyků.\n\nHebrejština je příkladem dříve zaniklého liturgického jazyka, který byl obnoven a stal se znovu živým jazykem. V poslední době existuje více pokusů o oživení zaniklých jazyků jako např. keltských jazyků manštiny a kornštiny. Zatím však není zřejmé, do jaké míry budou takové pokusy úspěšné a zdali se dané jazyky znovu stanou rodnými jazyky.\n\n"}
{"id": "209754", "url": "https://cs.wikipedia.org/wiki?curid=209754", "title": "Giro d'Italia 2007 - 2. etapa", "text": "Giro d'Italia 2007 - 2. etapa\n\n2. etapa - 13. květen 2007, Tempio Pausania-Bosa, 203 km:\n\nDruhá etapa se nejlépe vydařila Robbie McEwenovi (Predictor - Lotto), který v závěrečném spurtu překonal mistra světa Paola Bettiniho (QuickStep - Innergetic) a svého největšího soupeře Alessandra Petacchiho (Team Milram).\n\nPětice cyklistů (Facci, Masciarelli, Brutt, Dessy, Labbe) zaútočila na první vrchařskou prémii (Villanova Monteleone, 3. kategorie, 1. Pavel Brutt), ale asi po deseti kilometrech je pohltil celý pelotón. Poté následovali další úniky (mezi jinými i únik Emanuela Selli a Pabla Lastrasi), po výborné práci Petacchiho Team Milram dojeli skupinu před cílem. McEwen, profitoval z práce Milram, překonal i Bettiniho a dojel si pro další etapové vítězství.\n"}
{"id": "209756", "url": "https://cs.wikipedia.org/wiki?curid=209756", "title": "Brochantit", "text": "Brochantit\n\nBrochantit (Lévy, 1824), chemický vzorec Cu[(OH)<nowiki>|</nowiki>SO], je jednoklonný minerál.\nPojmenován podle: A. J. F. M. Brochant de Villiers (1772–1840), francouzský geolog a mineralog.\n\nDruhotný minerál vzniklý v oxidační zóně měděných ložisek společně s dalšími měděnými minerály.\n\nVytváří prizmatické krystaly, vláknité, zrnité a jehličkovité agregáty.\n\n\nmalachit, antlerit\n\nmalachit, azurit, linarit, antlerit\n\nVýjimečně jako drahý kámen.\n\nŘídce se vyskytující minerál.\n\n\n\n"}
{"id": "209757", "url": "https://cs.wikipedia.org/wiki?curid=209757", "title": "Kula (etnografie)", "text": "Kula (etnografie)\n\nKula je rituál kruhové výměny symbolických darů mezi obyvateli Trobriandských ostrovů u západního pobřeží Nové Guineje, poprvé popsaný polským antropologem B. Malinowskim.\n\nVýznamní muži z různých ostrovů se plaví až stovky kilometrů na pevně určené sousední ostrovy a předávají si dva druhy symbolických předmětů, náramky a náhrdelníky z lastur, a to tak, že jedny obíhají po pevně určené trase tím a druhé opačným směrem. Každé předání je příležitostí k různým vyjednáváním a slibům a předchází mu výměny běžných, užitkových darů. Tyto dvě úrovně se přísně odlišují: při směně běžných věcí se vyjednává a smlouvá, kdežto při předávání symbolických darů dává dárce najevo přehnanou skromnost a velkorysost. Celý systém slouží k budování osobní prestiže a udržuje obyvatele rozptýlených ostrovů pohromadě jako jednu společnost. „Dobrý vztah kuly je jako manželství“, cituje Malinowski jednoho z účastníků.\n\nKulu a podobné rituály v různých kulturách, zejména indiánský potlač, soustavně studoval francouzský antropolog Marcel Mauss ve slavné knize \"Esej o daru\". Ukázal, že podobné zvyky se vyskytovaly nebo vyskytují téměř ve všech kulturních oblastech a od moderní obchodní směny se podstatně liší. Zatímco v obchodní směně je smyslem získat to, co člověk potřebuje, v kule jde naopak o vytvoření závazků, které společnost udržují vcelku; samy dary jsou ryze symbolické. Jakkoli platí, že dar se musí přijmout a oplatit, nesmí se to stát ihned, z ruky do ruky, což by vlastně znamenalo odmítnutí.\n\nStopy podobných zvyků lze najít ve staré literatuře řecké, severské i německé a ve folkloru.\n\n\n\n\n"}
{"id": "209758", "url": "https://cs.wikipedia.org/wiki?curid=209758", "title": "Comrat", "text": "Comrat\n\nComrat (gagauzsky \"Komrat\", rusky Комрат \"Komrat\") je hlavní město Gagauzské autonomní oblasti, které je součástí Moldavské republiky, administrativní centrum Comratského rajonu. Ve městě žije 23 000 převážně gagauzské (70 %), ruské (10 %), moldavské (10 %) a bulharské (5 %) národnosti. Comrat leží v budžacké stepi na řece Jalpuch, městem prochází hlavní silnice spojující Kišiněv s rumunským městem Galați.\n\nSídlo bylo založeno roku 1789 gagauzskými a ruskými kolonisty, městská práva získalo v roce 1957. Roku 1906 zde byla vyhlášena gagauzská Comratská republika, která však byla po několika dnech zlikvidována carským vojskem. Na konci osmdesátých let dvacátého století se Comrat stal centrem gagauzského národního hnutí, které vyvrcholilo vyhlášením neuznané Gagauzské sovětské socialistické republiky roku 1990. Roku 1991 zde byla založena gagauzská Národní univerzita. Po jednáních gagauzských a moldavských představitelů byl Gagauzii přiznán status autonomní oblasti v rámci Moldavska, jejímž hlavní městem se stal Comrat.\n\n"}
{"id": "209761", "url": "https://cs.wikipedia.org/wiki?curid=209761", "title": "Oran", "text": "Oran\n\nOran ( (Wahrán), ) je druhé největší město Alžírska a významný přístav, který se nachází na pobřeží Středozemního moře v severozápadní části země asi 450 km západně od hlavního města Alžíru. Město je správním centrem provincie Oran a žije zde 679 877 obyvatel (údaje z roku 2009, v aglomeraci asi 1,5 milionu obyvatel).\n\nPrvní tramvaje tažené koňmi v Oranu jezdily od roku 1881, v roce 1899 se objevily první elektrické vozy. Alžírská vláda zde v současnosti zřizuje moderní tramvajovou dopravu. Plánovaná délka tratí je 17,7 kilometrů se 32 zastávkami. Vozový park zajišťuje společnost Alstom, která dostala zakázku na 30 tramvají Citadis (budou vyrobené v Barceloně). Celková cena projektu je 355 miliónů eur. První tramvaje zde vyjely v květnu 2013.\n\n\n\n\n"}
{"id": "209762", "url": "https://cs.wikipedia.org/wiki?curid=209762", "title": "Japonský paleolit", "text": "Japonský paleolit\n\nZačátek Japonského paleolitu (: 旧石器時代, \"kjúsekki džidai\") se datuje do období zhruba 50 000–30 000 let př. n. l., kdy byly nalezeny nejstarší kamenné nástroje a končí kolem roku 14000 př. n. l., na konci poslední doby ledové, což odpovídá začátku období Džómon. V této době se ostrovy oddělovaly od pevniny. Kontakty s pevninou byly mezi Hokkaidem a Sibiří přes La Pérousův průliv. Na jihu z Koreje přes Cušimský průliv. Odtud sem přicházeli budoucí obyvatelé. Ti lovili mamuty, slony a vysokou zvěř. Byla zde vysoká sopečná činnost. Popel dal vzniknout úrodné půdě v nížině Kantó. \n\nVětšina vědců souhlasí s tím, že před asi 40 000 roky byly japonské ostrovy díky zamrznutí oceánu spojeny s asijskou pevninou. Z archeologických nálezů vyplývá, že mezi lety 35 000 a 30 000 př. n. l. přišli lidé druhu \"Homo sapiens\" na japonské ostrovy z východní a jihovýchodní Asie. Tito lidé byli lovci a sběrači a uměli vyrábět kamenné nástroje. Kamenné nářadí, bydliště a lidské fosilie z tohoto období byly nalezeny na všech ostrovech Japonska. Nejstarší lidské kosti byly objeveny v Hamamatsu. Radiouhlíková metoda ukázala, že fosílie jsou staré asi 14 000 až 18 000 let.\n\nVýznamná naleziště: Akaši, Ušikawa, Mikabi, Hamakita, Kuzu\n\nJaponský paleolit je také jedinečný v tom, že obsahuje nejranější známé kamenné nástroje a broušené kamenné nástroje na světě z doby asi 30 000 let př. n. l., přičemž se jedná o technologii, obvykle spojenou s počátkem neolitu (před asi 12 000 lety) ve zbytku světa. Vzhledem k této jedinečnosti, období paleolitu v Japonsku přesně neodpovídá tradiční definici paleolitu založené na technologii opracovávaných kamenných nástrojů. Japonské paleolitické nástroje totiž vykazují mezolitické a neolitické rysy už v době 30 000 let př. n. l.\n\nNení přesně známo, proč byly tyto nástroje vytvořeny v Japonsku tak brzy. Mohlo tomu však napomoci to, že se jednalo o dobu spojenu s teplejším klimatem na celém světě (před 30 000–20 000 lety), z kterého mohli mít prospěch právě Japonské ostrovy, byť jistě nejen ony. V tomto období (mezi 29 a 25 tisíci let př. n. l.) vznikla unikátní, patrně nejstarší známá keramika světa, Věstonická Venuše.\n\nPaleolitická populace v Japonsku, stejně jako pozdější populace Džómonského období, je pravděpodobně příbuzná s pravěkou paleo-asijskou skupinou lidí, která zabírala velkou část Asie, než došlo k rozšíření populací charakteristických dnešních lidí Číny, Koreje a Japonska.\n\nStavba kostry poukazuje na mnoho podobností s jinými domorodými lidmi z asijského kontinentu. Zubní struktura patří do skupiny Sundadont, rozšířené především mezi pravěkými obyvateli jihovýchodní Asie (kde současné populace patří do skupiny Sinodont). Rysy lebky mají tendenci být silnější, s poměrně vyklenutýma očima.\n\nDomorodé populace Ainu, dnes většinou omezeny na severním ostrově Hokkaidó, se zdají být potomky těchto paleolitických populací, a vykazují rysy, které byly v minulosti ozačovány jako rysy caucasoidní rasy, ale dnes jsou obecně spíše považovány za součást této rané paleolitické populace.\n\nGenetická analýza dnešní populace není jednoznačná a uvádí značné množství genetického míšení mezi nejstarší populací v Japonsku a pozdějšími příjezdy lidí. Odhaduje se, že 10 až 20% genetické výbavy dněšní japonské populace pochází z domorodé populace Džómonského období, a zbytek pochází z pozdějších stěhování lidí z Asijského kontinentu, zejména z období Jajoi.\n\nStudie období paleolitu v Japonsku nebyla zahájena až donedávna – první paleolitické naleziště bylo objeveno až po skončení druhé světové války. Vzhledem k dřívějšímu předpokladu, že lidé v Japonsku nežili před obdobím Džómon, vykopávky obvykle končily na začátku Džómonské vrstvy litosféry (14 000 let př. n. l.) a nepokračovalo se hlouběji. Od prvního paleolitického nálezu, učiněného Tadahirem Aizawem, bylo nalezeno kolem 5000 dalších paleolitických nalezišť, některé z nich na stávajících Džómonských archeologických nalezišťích.\n\nStudium japonského paleolitu se vyznačuje vysokou úrovní stratigrafických informací v důsledku sopečné povahy souostroví. Velké erupce inklinují k pokrytí ostrovů vrstvou popela, která je snadno datovatelná a lze ji nalézt po celé zemi. Důležitou vrstvou popela je vrstva z erupce sopky Aira-Tanzawa, která pokryla celé Japonsko zhruba před 21 000–22 000 lety.\n"}
{"id": "209763", "url": "https://cs.wikipedia.org/wiki?curid=209763", "title": "Šánídár-karím-šáhirská kultura", "text": "Šánídár-karím-šáhirská kultura\n\nŠánídár-karím-šáhirská kultura je klasická archeologická kultura z protoneolitického období, která se kolem roku 9000 př. n. l. objevuje v oblasti severovýchodního Iráku, dnešního Kurdistánu. Trvá asi jedno tisíciletí. Mezi její nejvýznamnější naleziště patří Záví Čemi Šanídár, Karím Šáhir, M'lefaat, Gird-Čai a Šanídár, zde vrstva B 1.\n\nProtoneolit je obdobím, kdy člověk ve svém vývoji dospěl do fáze, v níž už nebyl pasivním přizpůsobovatelem vůči silám přírody, nýbrž začíná být aktivní a vzniká výroba potravin. Kurdistán byl jedním z míst vzniku prvotního zemědělství, protože zde v divoké přírodě rostlo obilí (hlavně pšenice dvojzrnka) a bylo tu možno ochočit i první hospodářská zvířata, kozu a ovce. Domestikace postupně vedla k tomu, že se obilí začalo pěstovat i mimo oblast přirozeného výskytu.\n\nŠanídár-karím-šáhirská kultura, nazvaná podle dvou základních nalezišť, je nejstarší známou protoneolitickou kulturou, časově předchází obdobným kulturám v Palestině a Anatolii. Lidé zde žili v sezónních obydlích. Zimní byla jeskynní, letní měla kulaté domy o průměru asi 4 metry stavěné z velkých kamenů, nadstavba mohla být stanová. \n\nNálezy svědčí o zpracování obilí (ruční kamenné mlýnky). Obilí (pšenice, ječmen) mohlo už být pěstované, ale dosud nebylo domestikované, nelišilo se nijak od divokých odrůd (nenastaly mutace). Kultura je omezena na oblast přirozeného výskytu těchto druhů obilí. Byly nalezeny srpové pazourkové čepele, mlaty a klíny. K lovu sloužily nástroje zakončované měsíčkovitými a trojúhelníkovými šipkami. Loví se jelen, záhy začíná převládat chov ovcí. \n\nKolem roku 8000 př. n. l. protoneolit v Iráku střídá nová neolitická fáze, tzv. raný neolit. Šanídár-karím-šáhirskou kulturu střídá vyspělejší džarmská kultura.\n"}
{"id": "209764", "url": "https://cs.wikipedia.org/wiki?curid=209764", "title": "Benghází", "text": "Benghází\n\nBenghází (: Banġāzī, anglicky: Banghazi, italsky: Berenice, turecky: Bingasi, řecky: Hesperides) je druhé největší město Libye a přístav, který se nachází na pobřeží středomořského zálivu Velká Syrta asi 500 km východně od hlavního města Tripolisu. Benghází je centrem stejnojmenné libyjské provincie a žije zde asi 670 000 obyvatel.\n\nHistorie města sahá až do starověku. V roce 525 př. n. l. Řekové založili nedaleko dnešního Benghází kolonii \"Euesperides\". Na místě dnešního města bylo založeno město \"Berenice\" v roce 445 př. n. l., později dostalo město jméno \"Hesperides\". Ve středověku zde bylo jen malé osídlení a osada nesla na mapách název \"Marsá íbn Ghází\". Od roku 1578 do roku 1911 byla osada a město pod nadvládou Osmanské říše. Od roku 1911 do konce 2. světové války bylo město pod nadvládou italské koloniální správy.\n\nBenghází se stalo centrem odporu proti režimu Muammara Kaddáfího během povstání, které vypuklo v únoru 2011. Dne 5. března 2011 zde byla ustavena Dočasná národní přechodná rada, která se označila za „jediného představitele celé Libye“ a zemi začala označovat názvem Libyjská republika.\n\n11. září 2012 zde 125-150 ozbrojenců zaútočilo na americký konzulát. Při útoku zahynuli čtyři Američané, mezi nimi i velvyslanec Christopher Stevens.\n\nOd války bylo město ovládáno různými ozbrojenými milicemi a v roce 2014 vypukl další ozbrojený konflikt, ve kterém se v kontrole města vystřídaly různé strany, jako islamistické milice Ansar aš-Šaría, Rada Šura bengházských revolucionářů (SCBR) a jednotky bývalého generála Chalífy Haftara.\n\nPřímořské město se nachází v oblasti polopouští nedaleko severní hranice Sahary. V létě zde panuje suché pouštní podnebí, mezi říjnem a březnem přicházejí podzimní a zimní deště.\n\n"}
{"id": "209765", "url": "https://cs.wikipedia.org/wiki?curid=209765", "title": "DIS", "text": "DIS\n\nDis, DiS., dis nebo DIS může mít různé významy:\n\ndis znamená:\n\nDIS je zkratka pro:\n\nPředpona \"dis-\" (z latiny) má v podstatě stejný význam jako předpona \"dys-\" (z řečtiny), obě znamenají zpravidla negaci nebo nenáležité fungování a dají se někdy přeložit jako \"ne-\" nebo \"roz-\", např. disharmonie – \"nesoulad\", diskomfort – \"(psychická) nepohoda\", diskrepance, disonance. Kdy se píše \"dis\" a kdy \"dys\" je věcí úzu a vychází z původu slova. S \"dys\" se píše například dysforie (rozlada) a různé poruchy (dysgnózie, dysgrafie) a tzv. lehké mozkové dysfunkce (nejznámější jsou dyslexie, dysgrafie, dyskalkulie). Slovo \"disfunkce/dysfunkce\" se v medicínském a psychologickým smyslu píše s \"y\" (častější případ), v případě nenáležitého fungování systémů mimo organismus s \"i\".\n\n"}
{"id": "209771", "url": "https://cs.wikipedia.org/wiki?curid=209771", "title": "Louky v Jeníkově", "text": "Louky v Jeníkově\n\nPřírodní památka Louky v Jeníkově zahrnuje vlhké rašelinné louky jihovýchodně od obce Jeníkov asi 5 km jihovýchodně od města Hlinsko.\n\nPředmětem ochrany je zachovalý komplex rostlinných společenstev vlhkých rašelinných luk, mokřadů a rákosin na místě bývalých rybníků pod obcí Jeníkov. Na území PP provádějí ochránci přírody ze Sdružení krajina v posledních letech pravidelné ruční kosení.\n\nNa území PP se vyskytují mokřadní ostřicová společenstva rašelinných luk s rákosinami. Z chráněných rostlin se zde vyskytuje prstnatec májový (\"Dactylorhiza majalis\"), vachta trojlistá (\"Menyanthes trifoliata\"), ostřice Davallova (\"Carex davalliana\"), rosnatka okrouhlolistá (\"Drosera rotundifolia\"), suchopýrek alpský (\"Trichophorum alpinum\") a další.\n\nV rezervaci se vyskytuje také několik ohrožených mechů, například je zde jedna z největších populací druhu \"Paludella squarrosa\" v ČR, evropsky významný druh \"Hamatocaulis vernicosus\" a řada dalších vzácných mechů (např. \"Calliergon giganteum, Scorpidium cossonii\").\n\nÚzemí PP je významným útočištěm obojživelníků, zejména žab. Z plazů se zde vyskytuje ještěrka živorodá (\"Zootoca vivipara\") a zmije obecná (\"Vipera berus\"). Z ptáků zde hnízdí bekasina otavní (\"Gallinago gallinago\"), linduška luční (\"Anthus pratensis\"), hýl rudý (\"Carpodacus erythrinus\"), ťuhýk obecný (\"Lanius collurio\") a v minulosti se v okolí vyskytoval i tetřívek obecný (Tetrao tetrix).\n\n"}
{"id": "209775", "url": "https://cs.wikipedia.org/wiki?curid=209775", "title": "R-10", "text": "R-10\n\nSkupina znaků R-10 může mít různé významy:\n\n"}
{"id": "209786", "url": "https://cs.wikipedia.org/wiki?curid=209786", "title": "Franz Ziereis", "text": "Franz Ziereis\n\nFranz Ziereis (13. srpna 1905 – 24. května 1945) byl velitelem koncentračního tábora Mauthausen-Gusen od roku 1939 až do osvobození v květnu 1945.\n\nFranz Ziereis se narodil v Mnichově. Jeho otec byl drožkářem a padl v první světové válce. F. Ziereis strávil 8 let na základní škole a poté se stal učněm a poslíčkem v obchodním domě. V tomto období zároveň studoval večerní obchodní školu. Od roku 1922 pracoval jako dělník v truhlárně.\n\nV roce 1924 ztratil zaměstnání a proto se rozhodl stát profesionálním vojákem. Dne 1. dubna 1924 podepsal dvanáctiletý závazek ke službě v tehdejší německé armádě. Po vypršení závazku byl 30. září 1936 v hodnosti šikovatele propuštěn z armády.\n\nPo ukončení vojenské kariéry vstoupil do SS. V hodnosti Obersturmführera se se stal výcvikovým instruktorem oddílů Totenkopfverbände, určených ke strážní službě v koncentračních táborech. Od roku 1937 byl velitelem 22. setniny Totenkopfverbände detašované v Braniborsku. Ještě téhož roku byl během výcviku vážně zraněn na koleni, což si vyžádalo delší hospitalizaci. V březnu 1938 se zúčastnil v řadách mobilních jednotek Totenkopf obsazení Rakouska. Na počátku června 1938 byl převelen jako instruktor ke standartě (jednotka o síle pluku) \"Thüringen\".\n\nZ rozkazu Theodora Eickeho, velitele jednotek Totenkopf a inspektora koncentračních táborů, vystřídal 9. února 1939 Alberta Sauera ve funkci velitele koncentračního tábora Mauthausen-Gusen. Podle pozdějších výpovědí vězňů proslul značnou krutostí a bezohledností, měl dovolit svému jedenáctiletému synovi střílet vězně zepředu.\n\nDne 25. srpna 1939 byl povýšen do hodnosti Sturmbannführera a 20. dubna 1944 za své „výjimečné úspěchy ve funkci velitele tábora“ získal hodnost Standartenführera.\n\nDne 3. května 1945, dva dny před osvobozením tábora americkou armádou, Ziereis společně se svým synem a manželkou uprchl. Podle přísežného prohlášení jiného vězně z Mauthausenu, Hanse Maršálka, byl 22. května 1945 americkými vojáky vypátrán ve své lovecké chatě v průsmyku Pyhrn v Horních Rakousích. Pokusil se uprchnout, ale byl 3x postřelen do břicha a vážně zraněn. Po svém zatčení byl dopraven do americké nemocnice zřízené v táboře Gusen I, kde byl v přítomnosti velitele 11. obrněné divize Seibela, bývalého vězně a lékaře Dr.Koszeinskiho a dalšího neznámého polského občana 6-8 hodin vyslýchán Marsalkem v noci z 22. na 23. května. Přiznal se k vraždě asi 4 tisíc vězňů, mezi jinými zařazováním do oddílů trestných prací, hloubením tunelů nebo řízením pojízdné plynové komory. Kromě toho řekl, že z tetované lidské kůže byla vyrobena stínítka lamp, knižní obaly a kožená pouzdra..\n\nDruhá, kratší verze popisu událostí z fotoalba amerického lékařského důstojníka maďarského původu narozeného ve Vídni a absolventa vídeňské lékařské fakulty Oscara Rotha se s Marsalkovou verzí shoduje v podstatných bodech.\n\nZiereis zemřel 25. května.\n\n"}
{"id": "209796", "url": "https://cs.wikipedia.org/wiki?curid=209796", "title": "Ali Koš", "text": "Ali Koš\n\nAli Koš je archeologická lokalita v jihozápadním Íránu na planině Deh Luran v provincii Chúzistán. Kromě severněji položeného Tepe Guranu jde o nejvýznamnější neolitické naleziště v Íránu. Existence osady v Ali Koši je radiokarbonovou metodou zařazována asi do let 7950 ± 200 až 6150 ± 170 př. n. l. \n\nV šedesátých letech 20. století se systematickým průzkumem Ali Koše zabývala expedice \"Rice University\" (Frank Hole, Kent Flannery). Jejím úkolem bylo zjistit, jaké byly fáze přechodu od lovu a sběračství k usedlému zemědělství, a v Ali Koši definovala řadu jednotlivých etap tohoto vývoje. \nV Ali Koši dochází vůči staršímu Tepe Guranu k dalšímu vývoji zemědělsko-chovatelské produkce. I nadále je sice většina masa získávána z lovu (gazela, ryby, želvy), ale chované kozy už zde žijí mimo oblast svého přirozeného výskytu a ovce již nemají rohy, což je významným znakem domestikace. Obilí, dvojzrnná pšenice a ječmen už je většího vzrůstu než v divoké přírodě. Sběr nepěstovaných rostlin (alfaalfa) nadále převládá.\n\nV druhé fázi se dokonce podíl lovených zvířat zvyšuje, avšak chovaná zvířata už se výrazněji liší od svých divokých předchůdců, také se zvyšuje podíl obilí. Domy v Ali Koši jsou poměrně velké, pravoúhlé, ze sušených cihel. Byly nalezeny výrobky z přírodní mědi zhotovené za studena. Kamenné nástroje odpovídají předkeramickému období z Kal'at Džarma. \n\nKolem roku 5870 (± 190) př. n. l. přechází sídliště v Ali Koši do stadia středního neolitu. Toto období trvá zhruba půl tisíciletí. Kolem Ali Koše vznikají tehdy další dvě vesnice, počet alikošských obyvatel je asi 100. Objevuje se tu tzv. muhammad-džaffarská kultura s pravidelnými domy ze sušených cihel na kamenných základech. Omítky mají malované.\n\nPoprvé se v Ali Koši setkáváme i s keramikou, dosud velmi měkkou a špatně pálenou, je do ní přidávána sláma. Je žlutošedá, někdy pomalovaná červenými geometrickými obrazci. Růst rostlinné výroby si vynutil zlepšení technologie srpových čepelí se speciálním otvorem v držadle srpu. Mrtví jsou pohřbívaní ve skrčené poloze mimo osadu. Jsou jim přikládány košíky, snad s potravinami, někdy i sošky žen z pálené hlíny.\n\n"}
{"id": "209799", "url": "https://cs.wikipedia.org/wiki?curid=209799", "title": "Hyperion (román)", "text": "Hyperion (román)\n\nHyperion (anglicky \"Hyperion\") je americký sci-fi román Dana Simmonse z roku 1989. Je první knihou z tetralogie Kantos Hyperionu. V roce 1990 byla oceněna cenou Hugo. Vypráví cestu a zároveň osudy a životní příběhy sedmi poutníků k Hrobkám času na planetě Hyperion.\n\nDěj se odehrává v daleké budoucnosti lidstva, kdy je planeta Země již „údajně“ zničena, lidé osídlili mnoho světů, utvořili Hegemonii člověka, ale zároveň vypudili tzv. Vyvržence, kteří dali přednost životu v mezihvězdném prostoru. Lidstvo cestuje mezi planetami s pomocí lodí s Hawkingovým pohonem a pomocí Bran. Tuto technologii dodalo lidstvu Technojádro.\n\nPříběh samotný vypráví o pouti sedmi poutníků k Hrobkám času na planetě Hyperion. Cílem cesty je bytost zvaná Štír. Podle pověstí Štír šest poutníků zahubí a jednomu splní přání. Poutníci se vzájemně neznají, a proto si po cestě vypráví své životní osudy, aby lépe pochopili smysl své pouti. Postupně zjišťují, že každý z nich má k planetě, nebo ke Štírovi osudový vztah. Postupně se vynoří mnohem více otázek, než bylo na začátku.\n\nNavíc se Hrobky času mají v nejbližší době otevřít a Štír má volně vystoupit do Hegemonie člověka. Na spadnutí je navíc mezihvězdná válka s Vyvrženci a Vrchní administrátorka Světové sítě Meina Gladstonová ví, že jeden ze sedmi poutníků je zrádce a špion Vyvrženců.\n\nPlukovník Fedhman Kassad zažil podivné setkání s osudovou ženou svého života, jež si říkala Moneta. Avšak jednou se změnila ve Štíra a Kassad je rozhodnut ji/jeho (nebo oba) zabít. Lenar Hoyt je římskokatolický kněz, který cestuje za Štírem s dvěma parazitickými organismy, nazývanými kruciformy, na svém těle. Jeden patří jemu, druhý jeho bývalému učiteli Paulu Durému. Kruciform nedovolí svému nositeli zemřít. Brawne Lamia je soukromý detektiv, kterou na Hyperion zavedl případ jejího bývalého (a nyní mrtvého) klienta, kybrida Johna Keatse. Templář a Pravý hlas stromu Het Masteen je kapitánem Stromolodi Yggdrasill a jako jediný nevypráví svůj příběh, neboť na planetě tajemně zmizí. Ke konci knihy se ovšem opět dostává na scénu. Martin Silenus je básník, který žije jen díky Poulsenově kúře. Je totiž natolik starý, že jako jeden z mála lidí ve vesmíru pamatuje Starou Zemi. Štír je pro Silenia múza a on touží dopsat své životní dílo. Sol Weintraub je vědec, jehož dcera Rachel byla kdysi při vykopávkách u Hrobek času postižena Merlinovou chorobou. Díky tomu Rachel mládne. Weintraubovi se léta zdá zvláštní sen, že má svou dceru obětovat v Hrobkách času. On dlouho odmítá, ale nemluvněti Rachel zbývá již jen několik dní života a Weintraub chce znát odpověď na svou otázku. Konzul Hegemonie je bývalým generálním guvernérem planety. Svět jeho babičky byl zničen díky rozmachu Bran po vesmíru. Konzul proto hraje dvojí, resp. trojí hru. Léta přetvářky změnil ve zradu Hegemonie, ale také zradu Vyvrženců. Není dvojitým agentem, jde mu o pomstu. Děj knihy končí otevřeně a sice příchodem skupiny k Hrobkám času.\n"}
{"id": "209801", "url": "https://cs.wikipedia.org/wiki?curid=209801", "title": "Gijur", "text": "Gijur\n\nGijur (: גיור) je konverze k judaismu. Člověk, který tímto způsobem přestoupil na židovskou víru, se nazývá ger (v ženském rodě gijoret). Archetypem konvertity je Abram (Abrahám), který společně s ženou Sárou opustil svůj dosavadní svět, přestoupil na víru v pravého Boha a následoval jej k službě a budoucímu zaslíbení.\n\nPojem \"ger\" v jazyce tanachu může mít dva odlišné významy:\n\nPřestoupit na židovství může kdokoli, kdo není halachickým židem (tzn. jehož matka nebyla židovka, popř. konvertitka). Žid, který se zřekl víry a později se k ní vrací, nepodstupuje \"gijur\", nýbrž „pokání“ (\"tšuvu\"). Žid, který vyrostl jako bezvěrec a později se chce zapojit do náboženského života, žádnou formální proceduru nepotřebuje.\n\nO uskutečnění gijuru rozhoduje židovský náboženský soud (\"bejt din\"), který rovněž dohlíží na jeho provedení. Při rozhodování posuzuje zejména motivaci a serióznost uchazeče, rozsah a strukturu jeho znalostí židovských reálií, zejména halachy, jeho rodinnou situaci a plány do budoucna. Znalost hebrejštiny je ku prospěchu, není však nezbytnou podmínkou konverze. Roli může hrát i kvalita židovského zázemí v místě, kde se gijur provádí, a vztahy uchazeče se stávající židovskou obcí. Obvyklým požadavkem je soustavná příprava kandidáta na židovský život ve specializovaných kurzech, která může trvat i několik let. Soud se také na počátku snaží uchazeče odradit od zájmu konvertovat poukazem na protivenství, kterým je židovský národ vystavován, a na skutečnost, že být židem nepřináší žádná privilegia v duchovním životě, jen povinnosti.\n\nDěti mohou konvertovat, přestože nemohou platně vyjádřit halachou vyžadovaný souhlas s konverzí. V takovém případě souhlas udělí rodiče nebo je nahrazen rozhodnutím soudu. Dětský konvertita může v okamžiku nabytí dospělosti vyjádřit svůj nesouhlas; v tom případě se jeho gijur považuje za neprovedený.\n\nTanach proceduru konverze k židovství nepopisuje. Formální požadavky jsou uvedeny v Talmudu (Kritot 8b), a sice:\nPodle komentářů Rišonim je také nezbytné prohlášení kandidáta o přijetí závaznosti přikázání (halachy), které předchází obřízce a ponoření.\n\nKonvertita, který prošel uvedenou procedurou, je halachicky považován v každém ohledu za žida:\n\nKonvertita je také považován za nového člověka, jeho duchovní podstata jakoby nově vzniká v okamžiku gijuru. V důsledku toho:\n\nJednou platně provedený gijur nelze odvolat nebo zrušit; ger, který po konverzi přestal dodržovat halachu, zůstává židem a jeho jednání se posuzuje jako hřích, přestoupení.\n\nVyskytnou-li se však prokazatelné vady v samotné proceduře konverze, lze gijur prohlásit za neplatný. K tomu může dojít, jestliže:\n\n\nV r. 2008 takto zrušil Nejvyšší rabínský soud Izraele konverzi provedenou pod vedením r. Chajima Druckmana 15 let předtím. Toto rozhodnutí může mít precedenční charakter a uvádí v pochybnost všechny gijury provedené r. Druckmanem od r. 1999.\n\nPodle ortodoxního judaismu se výše uvedené vady vyskytují u konzervativních a reformních gijurů, a proto gijury těchto denominací neuznává. Stát Izrael zastává i přes odpor Vrchního izraelského rabinátu názor opačný a těmto gerům přiznává právo návratu. Problematická je již otázka židovského sňatku v Izraeli, která spadá pouze do kompetencí ortodoxního rabinátu. Postoj státu Izrael ke konzervativním a reformním gijurům je ovšem předmětem opakované debaty.\n\nPostoje židovské tradice ke gijuru jsou ambivalentní. Talmud v této otázce vykazuje značné názorové rozdvojení. Na jednu stranu obsahuje výroky podporující a chválící konverzi (mezi potomky konvertitů měl patřit např. rabi Akiva), na druhou stranu se často setkáváme s názory typu „Proselyté jsou pro Izrael obtížní jako boláky“ nebo „Za dnů Mesiáše nebudou přijímáni žádní proselyté, stejně jako nebyli přijímáni za dnů Davida a Šalamouna krále.“\n\nHalacha ukládá zájemce o gijur nejprve odrazovat; teprve když přesto zůstanou neústupní, lze jim konverzi dovolit. Postoje současných ortodoxních rabínů jsou však ve vztahu ke gijuru spíše zdrženlivé, obzvláště je-li gijur proveden v diaspoře. Příčinou je zejména šířící se sociální faktor smíšených sňatků, doprovázených často snahou o „nápravu“ židovského charakteru takového svazku formálně provedeným gijurem. Syrská židovská komunita v Brooklynu dokonce v r. 1935 zakázala svým členům sňatky s konvertity; tento zákaz je v platnosti dodnes.\n\nKonvertité mohou v židovském prostředí pocítit značné sociální znevýhodnění, které je dané nejen občasným odmítnutím židovské komunity konvertitu mezi sebe přijmout, ale také celou řadou přísných halachických zákonů. Konvertité ani jejich potomci si nesmí brát \"kohanim\" (toto se týká sňatku mezi ženou-konvertitkou či jejími potomky a kohenem), pokud se tak přesto stane, sňatek je platný, ale děti vzešlé z takového svazku nezdědí otcův kněžský status. Zatímco etnický žid si nesmí vzít mamzera (osobu vzešlou z nezákonného svazku), konvertita ano. Konvertité také nemohou soudit některé věci (zejména trestní).\n\nPřestože konvertité mohli oficiálně zastávat jakoukoli veřejnou funkci v komunitě, téměř se tak nestávalo. Pokud se komunita musela rozhodnout, komu pomůže, bylo pořadí následující: kněz, levita, Izraelita, mamzer, natin (jedinec z jiné etnické skupiny, který žil jako sluha mezi Izraelity), proselyta, osvobozený otrok.\n\n\n\n"}
{"id": "209802", "url": "https://cs.wikipedia.org/wiki?curid=209802", "title": "Bejt din", "text": "Bejt din\n\nBejt din (hebrejsky: בית דין) je židovský náboženský soud. Zasedají v něm nejméně tři kvalifikované osoby, nejčastěji rabíni. V ortodoxních a ve většině případů i v konzervativních bejt dinech zasedají pouze muži. V reformních bejt dinech zasedají v některých případech také ženy. Bejt din rozhoduje ve věcech osobního stavu, tedy např. ve věcech konverze, rozvodu nebo osobních sporů mezi dvěma židy.\n\nBejt din datuje svůj původ až do biblických dob – první bejt din (připomínající radu starších) měl na radu svého tchána Jitra ustanovit již Mojžíš. Dále ustanovení soudců nařizuje přikázání z Dt 16, 18 „A ustanovíš sobě soudce ve tvých branách“. Počet členů se různí, záleží na situaci a případu, ke kterému je bejt din svolán. Tyto případy podrobně vyjmenovává traktát Mišny Sanhedrin.\n\n\nSoud musí mít vždy lichý počet členů, aby nikdy nedošlo k patové situaci k nevynesení rozsudku. Mišna vykládá důvod počtu členů takto:\nDnešní bejt din sestává v naprosté většině ze tří rabínů a rozhoduje o následujících záležitostech:\n\n\n"}
{"id": "209806", "url": "https://cs.wikipedia.org/wiki?curid=209806", "title": "ALADIN", "text": "ALADIN\n\nALADIN (Aire Limitée, Adaptation Dynamique, Development International) je numerický model počasí, pomocí kterého se připravují krátkodobé předpovědi. Jde o systém diferenciálních rovnic, které popisují chování atmosféry na základě meteorologických měření. Řeší se na výkonných počítačích numerickými (přibližnými) metodami.\n\nModel vyvíjí od roku 1991 francouzská meteorologická služba Météo-France za spolupráce meteorologických služeb dalších zemí sdružených v konsorciu ALADIN. Jeho členy jsou kromě Francie ještě Belgie a Portugalsko, dále souvislá skupina zemí od Polska na severu, přes ČR, po Chorvatsko, Bulharsko a Turecko na jihu a 3 severoafrické státy: Maroko, Alžírsko a Tunisko. Na jeho vývoji se podílí asi 100 vědců z 15 zemí. Byla také navázána úzká spolupráce se „skandinávskou“ skupinou HIRLAM jejímž členy jsou také Nizozemsko a Španělsko.\n\nV současnosti vzniká v rámci programu spolupráce ALADIN-2 celá rodina modelů pro modelování počasí na omezené oblasti s různou specializací. Vedle dalšího vývoje modelu ALADIN/ALARO pro předpověď v celoevropském měřítku na 2 dny (s prostorovým krokem modelové sítě 5 až 10 km) vzniká v Météo-France model AROME, určený pro předpověď počasí na národních oblastech s velmi vysokým rozlišením (2,5 km). Pro studie regionálních dopadů klimatických změn se používá klimatická verze modelu.\n\nVýpočet modelu (předpověď) probíhá tak, že nejdříve se ve středisku Météo-France v Toulouse vypočte méně podrobný globální model ARPÉGE. Jeho výsledky se pak přenesou do jednotlivých členských zemí a zde se v modelu ALADIN zpřesňují pro konkrétní území. Rozlišení globálního modelu ARPÉGE je 15 km, rozlišení verze ALADIN, počítané v Českém hydrometeorologickém ústavu, bylo 4,7 km. Od roku 2019 se v ČR rozlišení modelu zvětšilo na 2,3 km.\n\nHlavní výsledky jsou k dispozici 4× denně – v 0, 6, 12 a 18 h. – a předpovídají počasí vždy na následujících 54 hodin.\n\nVýstupem (výsledkem) modelu jsou předpovědi řady fyzikálních parametrů atmosféry, z nichž se kreslí např. nejznámější 4 typy předpovědních map:\nNa základě těchto map a dalších výsledků se pak připravují vlastní předpovědí počasí a kreslí názornější mapy, které je pak možné vidět např. v televizním zpravodajství.\n\n"}
{"id": "209809", "url": "https://cs.wikipedia.org/wiki?curid=209809", "title": "Granátový skluz", "text": "Granátový skluz\n\nGranátový skluz byl součástí objektů československého pohraničního opevnění, budovaného před 2. světovou válkou. Měl za úkol umožnit obranu hluchých míst u paty objektů pomocí vypouštění obranných granátů.\n\nJednalo se o šikmou litinovou rouru, procházející stěnou a ústící u paty objektu. Uvnitř objektu měl skluz masívní samočinně se zapevňující uzávěr, který zmenšoval riziko zranění při předčasné iniciaci granátu. Vedle skluzu byl obvykle i podobně šikmo umístěný periskop, který umožňoval sledovat tento prostor i účinek obrany.\n\nPro granátové skluzy byl vyvinut a vyroben i speciální druh obranného granátu se zpožďovačem (ruční granát vz. 38), který však už do objektů nebyl dodán. Náhradou byl používán nárazový útočný ruční granát vz. 34, který ovšem pro tento účel nebyl nejvhodnější. Pád z poměrně malé výšky nebyl zárukou iniciace a proto byla u objektů těžkého opevnění pod ústí granátového skluzu budována malá dopadová plocha z betonu. Ze stejného důvodu měly posádky lehkého opevnění za povinnost zbudovat pod granátovým skluzem stejnou plochu z přírodního materiálu (plochých kamenů).\n\n\n"}
{"id": "209811", "url": "https://cs.wikipedia.org/wiki?curid=209811", "title": "Danilo Di Luca", "text": "Danilo Di Luca\n\nDanilo Di Luca (* 2. leden 1976, Spoltore) je italský profesionální silniční cyklista, vítěz Giro d'Italia 2007 a vítěz UCI ProTour z roku 2005. Několikrát se provinil proti dopingovým pravidlům, až byl v roce 2013 potrestán doživotním zákazem činnosti.\n\nNarodil se v Spoltore v provincii Pescara, poprvé se k cyklistice dostal ve čtyřech letech, když ho rodiče vzali na závody, kterých se účastnil jeho nejstarší bratr Aldo. Také on si přál závodit a tak mu roku 1984 otec koupil starší kolo a Danilo vyhrál hned první závody, kterých se zúčastnil. Začal ho trénovat Licio Del Gallo, který objevil a trénoval Christiana Leoneho, Ruggera Marzoliho nebo Donata Giulianiho. Danilo tu vydržel po celou dobu své juniorské dráhy. V roce 1998 v barvách benátského týmu Record Cucine Caneva získává řadu úspěchů v amatérském pelotonu. Stal se mistrem Itálie a vyhrál Giro d'Italia baby, určené amatérským cyklistům. Na podzim získal bronz na mistrovství světa do 23 let (za dalšími později úspěšnými profesionály Ivanem Bassem a Rinaldem Nocentinim) a dostal nabídku profesionálního angažmá.\n\nV roce 1999 získal první cenný skalp, když zvítězil v jedné etapě závodu Giro d'Abruzzo, a celou řadu dalších kvalitních umístění, např. druhá místa v konečném pořadí Giro di Lombardia a jedno druhé místo v etapě Gira d'Italia. V roce 2000 poprvé vyhrál jednu etapu Giru a především zaznamenal celkové vítězství na Giro di Lombardia. V roce 2002 přestoupil do předního týmu Saeco a i tam dostával hodně příležitostí. Znovu patřil mezi nejaktivnější, ale vítězství mu unikala. Mezi výjimky patřil jeden etapový primát na Vueltě 2002.\n\nKe zlomu v jeho kariéře došlo až přestupem do týmu Liquigas-Bianchi. Na jaře 2005 získal vítězství v Amstel Gold Race, ve Valonském šípu a v celkovém pořadí etapového závodu Kolem Baskicka. Na Giru pak zvítězil ve dvou etapách, několik dní strávil v růžovém trikotu vedoucího jezdce a v celkové klasifikaci mu nakonec patřilo čtvrtém místo. Všechny tyto výsledky mu pomohly také k vítězství v celoročním hodnocení seriálu UCI ProTour.\n\nNa tyto úspěchy v následujícím roce nedokázal navázat. Tour de France nedokončil kvůli infekci prostaty a na Vueltě zaznamenal jen jedno vítězství v první horské etapě.\n\nNa vrchol se vrátil v roce 2007, kdy vyhrál závod z Milána do Turína a hlavně jarní klasiku Liége-Bastogne-Liége. Na Giru d'Italia byl první ve dvou etapách, celkem 13 dní vedl celkové pořadí a stal se celkovým vítězem, když porazil o necelé dvě minuty Andyho Schlecka. \"„Jel jsem chytře, ani jednou jsem se nedostal do úzkých. Je potřeba dospět do určitého věku a naučit se prohrávat. Velké porážky vás hodně naučí,“\" řekl po vítězství. Hned poté se ale stal terčem prvních vážných dopingových podezření, kvůli kterým vzdal i účast na mistrovství světa, byl vyškrtnut z průběžného prvního místa UCI ProTour a v zimní přestávce si odpykal první tříměsíční trest za účast v tzv. aféře Oil for Drugs, spojené se jménem lékaře Carla Santuccioneho.\n\nPo přestupu do stáje LPR Brakes-Ballan se Di Luca znovu propadl ve výsledcích. Výjimkou bylo Giro d'Italia v roce 2009, které dokončil na druhém místě a kde vyhrál bodovací soutěž, ale na konci června 2009 bylo oznámeno, že v Di Lucových dopingových vzorcích byly nalezeny stopy varianty EPO zvané CERA. Jeho výsledky byly anulovány a Di Luca v únoru 2010 obdržel dvouletý zákaz činnosti (do června 2011). Trest mu byl ale v říjnu 2010 zkrácen na devět měsíců, což ve skutečnosti znamenalo, že se mohl okamžitě vrátit do závodů.\n\nZaznamenal už ale jen drobnější úspěchy. V roce 2013 získal jeho nový tým Vini Fantini-Selle Italia divokou kartu k účasti na Giru d'Italia. V jeho průběhu ale Mezinárodní cyklistická unie oznámila pozitivní nález při jeho mimosoutěžním odběru v dubnu 2013, Di Luca musel ze závodu odstoupit a jeho angažmá ve stáji Vini Fantini skončilo. Šéf stáje Luca Scinto ho příkře odsoudil:\" „Je to blázen. Idiot a kretén, co by se měl nechat vyšetřit, protože je nemocný a potřebuje pomoct. K tomu není co více říci. Dali jsme mu druhou šanci a věřili mu také sponzoři, ale on to vrátí takhle.“\"\n\n5. prosince 2013 oznámil Italský olympijský výbor, že za třetí dopingový prohřešek byl Di Luca potrestán doživotním zákazem činnosti.\n\n\n\n\n\n\n\n\n\n\n\n\n\n"}
{"id": "209812", "url": "https://cs.wikipedia.org/wiki?curid=209812", "title": "Přeslička různobarvá", "text": "Přeslička různobarvá\n\nPřeslička různobarvá neboli cídivka různobarvá (\"Equisetum variegatum\", syn.: \"Hippochaete variegata\" (Weber et Mohr) Bruhin) je rostlina z čeledi přesličkovitých (\"Equisetaceae\"), což je jediná recentní čeleď oddělení přesličky (\"Equisetophyta\").\nNěkteří autoři zastávají pojetí 1 recentního rodu přeslička (\"Equisetum\"), dělícího se do podrodů \"Equisetum\" a \"Hippochaete\", toto pojetí zastává např. Kubát et al. (2002). Jiní autoři rozlišují 2 rody: přeslička (\"Equisetum\") a cídivka (\"Hippochaete\"), např. Květena ČR. O rozdílech mezi těmito podrody či rody viz přeslička. Přeslička různobarvá je řazena do podrodu \"Hippochaete\", pokud autor uznává \"Hippochaete\" jako rod, pak se tato rostlina jmenuje česky cídivka různobarvá.\n\nPřeslička různobarvá je vytrvalá, poměrně malá, nejčastěji 10-40 cm vysoká, rostlina. Stonek většinou přezimuje a je nevětvený. Stonek je žebrovaný, žebra na hřbetě mají zřetelnou karinální rýhu, která je lemovaná 2 řadami křemičitých hrbolků. Střední dutina stonku je malá, zabírá jen 1/4-1/3 průměru lodyhy. V uzlinách jsou pochvy, což je vlastně bočně srostlý přeslen listů. U přesličky různobarvé jsou pochvy zelenavé s černými pruhy pod zuby, dolní bývají skoro celé černé, zuby vytrvávají, jsou suchomázřité a bělavé, jen se středovým černým proužkem či trojúhelníčkem. Na vrcholu lodyhy je solitérní, hrotitý výtrusnicový klas. O životním cyklu recentních přesliček viz článek přeslička.\n\nPřeslička různobarvá roste v Evropě, hlavně v severní a střední, na jih po Alpy a jižní Karpaty, také v Pyrenejích, dále na Kavkaze, v severnějších částech Asie, v Grónsku a v Severní Americe. V ČR se chová spíše jako teplomilný druh, ale v celosvětovém kontextu je rozšířena hlavně v chladných oblastech.\n\nV ČR je to velmi vzácný a kriticky ohrožený druh (C1), a je to v ČR nejvzácnější přeslička (pokud nepočítáme některé křížence). V ČR roste na slatinných loukách, někdy může být pionýrskou rostlinou i na štěrkových a písčitých říčních náplavech. Vzhledem k ničení slatinných luk a k regulacím řek ve 20. století značně ustoupila. Dnes najdeme některé bohatší populace i v pískovnách a lomech, např. u Moravičan.\n\nPřeslička různobarvá se kříží s přesličkou větevnatou (\"Equisetum ramosissimum\"). Kříženec se jmenuje přeslička jižní (\"Equisetum × meridionale\").\n\n"}
{"id": "209813", "url": "https://cs.wikipedia.org/wiki?curid=209813", "title": "ŠKAS", "text": "ŠKAS\n\nŠKAS (Špitalnogo-Komarickogo Aviacionnyj Skorostrelnyj; : ШКАС – Шпитального–Комарицкого авиационный скорострельный, \"Špitalného-Komarického letecký rychlopalný\") byl 7,62mm kulomet používaný v sovětských letadlech během 30. let a během druhé světové války. Byl zkonstruován Borisem Špitalnym a Irinarchem Komarickým. Kulomety ŠKAS byly používány na většině sovětských stíhacích a bombardovacích letadlech. Na jeho základě byl později zkonstruován kanón ŠVAK.\n"}
{"id": "209815", "url": "https://cs.wikipedia.org/wiki?curid=209815", "title": "Přeslička Mooreova", "text": "Přeslička Mooreova\n\nPřeslička Mooreova neboli cídivka Mooreova (\"Equisetum × moorei\", syn.: \"Hippochaete × moorei\" (Newman) H.P. Fuchs) je rostlina z čeledi přesličkovitých (\"Equisetaceae\"), což je jediná recentní čeleď oddělení přesličky (\"Equisetophyta\"). Je to kříženec mezi přesličkou zimní (\"Equisetum hyemale\") a přesličkou větevnatou (\"Equisetum ramosissimum\"). Někteří autoři zastávají pojetí 1 recentního rodu přeslička (\"Equisetum\"), dělícího se do podrodů \"Equisetum\" a \"Hippochaete\", toto pojetí zastává např. Kubát et al. (2002). Jiní autoři rozlišují 2 rody: přeslička (\"Equisetum\") a cídivka (\"Hippochaete\"), např. Květena ČR. O rozdílech mezi těmito podrody či rody viz přeslička. Přeslička Mooreova je řazena do podrodu \"Hippochaete\", pokud autor uznává \"Hippochaete\" jako rod, pak se tato rostlina jmenuje česky cídivka Mooreova.\nPřeslička Mooreova je kříženec, proto nese zpravidla znaky obou rodičů. Někdy jsou to rostliny intermediární (přesně něco mezi), jindy se blíží k některému z rodičů. Je to vytrvalá, nejčastěji 20-100 cm (vzácně až 150 cm) vysoká rostlina. Stonek většinou nepřezimuje a je nevětvený nebo vzácněji větvený. Stonek je žebrovaný, šedozelený nebo světle zelený, žebra na hřbetě mají mělkou karinální rýhu nebo jsou plochá, se 2 řadami křemičitých hrbolků, které jsou někdy sblížené a vytváří valy. Střední dutina zabírá jen 1/2-3/4 průměru lodyhy. V uzlinách jsou pochvy, což je vlastně bočně srostlý přeslen listů. U přesličky Mooreovy jsou pochvy zelenavé až hnědavé, hlavně u spodních se dole a nahoře vytváří příčný černý pruh, zuby zcela nebo zčásti opadávají. Na vrcholu lodyhy je solitérní, hrotitý výtrusnicový klas, ale vzhledem k tomu, že to je kříženec, jsou klasy vyvinuty jen vzácně a také výtrusy bývají zakrnělé. Rozmnožuje se však dobře vegetativně. O životním cyklu recentních přesliček viz článek Přeslička.\n\nPřeslička Mooreova roste hlavně v Evropě a v západní Asii až po Kazachstán, ale rozšíření není dokonale známo.\n\nV ČR je to nejběžnější kříženec přesliček, vyskytuje se i na samostatných lokalitách, bez výskytu rodičů. Najdeme ji hlavně v nížinách, nad 400 m n. m. už jen výjimečně. Roste spíše na obdobných lokalitách jako přeslička větevnatá, včetně antropogenních biotopů.\n\n"}
{"id": "209817", "url": "https://cs.wikipedia.org/wiki?curid=209817", "title": "Přeslička jižní", "text": "Přeslička jižní\n\nPřeslička jižní neboli cídivka jižní (\"Equisetum × meridionale\", syn.: \"Hippochaete × meridionalis\" (Milde) Holub) je rostlina z čeledi přesličkovitých (\"Equisetaceae\"), což je jediná recentní čeleď oddělení přesličky (\"Equisetophyta\"). Je to kříženec mezi přesličkou větevnatou (\"Equisetum ramosissimum\") a přesličkou různobarvou (\"Equisetum variegatum\"). Někteří autoři zastávají pojetí 1 recentního rodu přeslička (\"Equisetum\"), dělícího se do podrodů \"Equisetum\" a \"Hippochaete\", toto pojetí zastává např. Kubát et al. (2002). Jiní autoři rozlišují 2 rody: přeslička (\"Equisetum\") a cídivka (\"Hippochaete\"), např. Květena ČR. O rozdílech mezi těmito podrody či rody viz přeslička. Přeslička jižní je řazena do podrodu \"Hippochaete\", pokud autor uznává \"Hippochaete\" jako rod, pak se tato rostlina jmenuje česky cídivka jižní.\n\nPřeslička jižní je kříženec, proto nese zpravidla znaky obou rodičů. Někdy jsou to rostliny intermediární (přesně něco mezi), jindy se blíží k některému z rodičů. Je to vytrvalá, nejčastěji 20-50 cm vysoká, rostlina. Stonek většinou nepřezimuje a je nevětvený nebo vzácněji větvený. Stonek je žebrovaný, žebra na hřbetě mají nznačenu karinální rýhu nebo jsou oblá, se 2 řadami křemičitých hrbolků, které jsou někdy sblížené a vytváří valy. Střední dutina zabírá jen 1/4-1/3 průměru lodyhy. V uzlinách jsou pochvy, což je vlastně bočně srostlý přeslen listů. U přesličky jižní jsou pochvy zelenavé, hlavně u spodních se po zuby vytváří příčný černý pruh, zuby jsou vytrvalé, tmavohnědé až černé, na okraji suchomázdřité. Na vrcholu lodyhy je solitérní, hrotitý výtrusnicový klas, ale vzhledem k tomu, že to je kříženec, jsou klasy vyvinuty jen vzácně a také výtrusy bývají zakrnělé. Rozmnožuje se však dobře vegetativně. O životním cyklu recentních přesliček viz článek přeslička.\n\nPřeslička jižní je známa ze střední Evropy, Itálie a Švýcarska.\n\nVzhledem k velké vzácnosti druhu přeslička různobarvá je v ČR tento kříženec také velmi vzácný.\n\n"}
{"id": "209831", "url": "https://cs.wikipedia.org/wiki?curid=209831", "title": "Biochemická spotřeba kyslíku", "text": "Biochemická spotřeba kyslíku\n\nBiochemická spotřeba kyslíku (BSK) je údaj, který se používá především při analýze vod (povrchových, odpadních apod.). Udává množství kyslíku, které je třeba k úplné oxidaci biologicky odbouratelných látek obsažených ve zkoumané vodě. Obecně platí, že čím vyšší je hodnota BSK, tím je voda z hlediska rozpuštěných organických látek znečištěnější.\n\nChemická spotřeba kyslíku (CHSK) oproti BSK udává spotřebu kyslíku potřebnou k oxidaci všech látek, tedy nejen těch, které mohou být odbourány biologickou cestou.\n\nJde o uzanční stanovení míry znečištění vody organickými a oxidovatelnými anorganickými látkami.\nVyjadřuje se jako hmotnostní koncentrace kyslíku ekvivalentní spotřebě manganistanových iontů za definovaných podmínek.\n\nManganometrické stanovení CHSK (stanovení dle Kubela) probíhá v prostředí okyseleném kyselinou sírovou. Vzorek se zahřívá při teplotě 96 – 98 °C po dobu 10 minut s roztokem manganistanu draselného v prostředí kyseliny sírové. Část manganistanu se redukuje oxidovatelnými látkami přítomnými ve vzorku. Toto množství manganistanu se stanoví přídavkem roztoku šťavelanu sodného a následnou titrací jeho přebytku (ekvivalentní množství manganistanu spotřebovaného na oxidaci látek ve vzorku) roztokem manganistanu draselného.\n\nPokud vzorek obsahuje větší množství chloridů (> 300 mg/l), způsobujících pozitivní chybu stanovení (oxidace na chlor), může se použít modifikovaná metoda dle Schulze-Pappa. Vlastní oxidace látek ve vzorku manganistanem draselným probíhá v alkalickém prostředí – nedochází k oxidaci chloridů.\n\nPrakticky se stanovení CHSK provádí např. titrací manganistanem draselným (KMnO).\n\nJako ukazatele kvality vody se BSK a CHSK používají například při sledování povrchových vod.\n"}
{"id": "209832", "url": "https://cs.wikipedia.org/wiki?curid=209832", "title": "Ernest Orlando Lawrence", "text": "Ernest Orlando Lawrence\n\nErnest Orlando Lawrence (8. srpna 1901 – 27. srpna 1958) byl americký fyzik, nositel Nobelovy ceny za fyziku (1939), kterou obdržel za vynález cyklotronu a jím získané výsledky, zejména týkající se umělých radioaktivních prvků.\n\nNarodil se v Cantonu, Jižní Dakotě, USA. Navštěvoval fakultu sv. Olafa v Minnesotě, ale po prvním roce přestoupil na Univerzitu Jižní Dakoty (University of South Dakota). V roce 1922 získal bakalářský titul. Titul Ph.D. ve fyzice získal na Yaleově univerzitě v roce 1925. Zůstal na Yaleově univerzitě jako badatel v oblasti fotoelektrického efektu. Roku 1927 se stal docentem.\n\nV roku 1928 byl jmenován docentem fyziky na Kalifornské univerzitě v Berkeley a za dva roky se stal profesorem, nejmladším v historii této univerzity. Získal zde přezdívku \"Atom Smasher\" (drtič atomů) a \"muž, který má klíč od atomové energie\".\n\nCyklotron, jinak též cyklický vysokofrekvenční urychlovač slouží k urychlování těžkých nabitých částic pomocí vysokofrekvenčního elektrického pole. Používá se od roku 1930, kdy Ernest Orlando Lawrence postavil první funkční prototyp.\nKonstrukce cyklotronu není tak masivní, jako u lineárních urychlovačů částic, je však obvykle složitější. Cyklotron se skládá ze tří hlavních částí a to:\n\n\nČástice se pohybují uvnitř dutých urychlovacích elektrod svou setrvačností a jejich dráha je zakřivována magnetickým polem, orientovaným kolmo na rovinu dráhy částic. Duté elektrody působí jako Faradayova klec a proto uvnitř nich neovlivňuje dráhu částic elektrické, ale pouze magnetické pole. Urychlování probíhá pouze v mezeře mezi duanty. Ty jsou napájeny vysokofrekvenčním střídavým proudem vhodné frekvence. Elektrické pole mezi duanty působí vždy takovým směrem, aby zvýšilo rychlost částic. Kinetická energie urychlené částice může po mnoha obězích dosáhnout hodnoty až 50 MeV.\n\nU cyklotronu je magnetické pole využíváno pouze k vedení svazku částic a nikoliv k jejich urychlování. Pole je orientováno kolmo na dráhu částic (ve schématu kolmo na rovinu kresby). Způsobuje zakřivování dráhy do kruhu. Při rostoucí rychlosti částic se poloměr tohoto kruhu zvětšuje, takže částice se pohybují po přibližně spirálové dráze. Doba průchodu jednotlivými smyčkami spirály je ale konstantní (rychlejší částice se pohybují po kruhu o větším poloměru). Ve zkratce by se princip zařízení dal popsat: „Opakovaným průchodem svazku částic urychlovacím zařízením.“\n\nCyklotronová frekvence (f) vychází z velikosti elektrického náboje částice (Q), z velikosti magnetické indukce (B) a z hmotnosti částice (m): f = QB/2πm\n\nPrvního předchůdce cyklotronu postavil roku 1929 až 1930 americký fyzik Ernest Orlando Lawrence z University of California. Měl průměr jen necelých 10 cm a výstupní energii 80 keV. V roce 1931 postavil přístroj o průměru komory 22,5 cm a výstupu 0,5 MeV. Další dva cyklotrony vybudovala univerzita v letech 1933-1935, pátý univerzitní cyklotron byl dokončen v roce 1938. Energie urychlených částic již dosahovala několika desítek MeV, což je několikrát více, než poskytovaly tehdy používané přirozené radionuklidy. Poslední cyklotron už narazil na meze, dané relativistickým nárůstem hmotnosti částic. Pro její kompenzaci musel mít hlavní magnet nehomogenní magnetické pole\n\nCyklotrony se staly součástí mnoha fyzikálních laboratoří. Například roku 1939 postavil tým pod vedením fyzika Igora Kurčatova první sovětský cyklotron.\n\n\n"}
{"id": "209842", "url": "https://cs.wikipedia.org/wiki?curid=209842", "title": "Sférická geometrie", "text": "Sférická geometrie\n\nSférická geometrie je obor geometrie, který studuje dvourozměrné geometrické útvary na povrchu trojrozměrné koule (na sféře). Jedná se o neeuklidovskou geometrii, zvláštní případ obecnější eliptické geometrie.\nHlavní využití má sférická geometrie v kartografii a navigaci.\n\nV rámci sférické geometrie jsou zkoumány podobné útvary jako v planární geometrii.\n\n"}
{"id": "209843", "url": "https://cs.wikipedia.org/wiki?curid=209843", "title": "Polsko-litevská unie (1569–1795)", "text": "Polsko-litevská unie (1569–1795)\n\nPolsko-litevské soustátí oficiálně se nazývající Království polské a Velkoknížectví litevské (, , , ), běžně označované jako Polsko-litevská unie, od roku 1791 nazýváno „Republika obou národů“ ( , , ), byl státní útvar ve střední a východní Evropě existující mezi lety 1569–1795. Oficiálně vznikl uzavřením smlouvy mezi Polskou korunou a Litevským velkoknížectvím 12. srpna 1569 v Lublinu (tzv. Lublinská unie).\n\nV Polsku je nazývána také První republikou () nebo též „šlechtickou republikou“ (). První republika byla stavovskou monarchií, v níž měla politická práva (např. možnost volit a být volen do sněmíků a Sejmu, právo na řádný soudní proces atd.) pouze šlechta (tj. cca 10 % obyvatel soustátí), navíc jen mužského pohlaví. V Polsku samotném si však aristokracie vymohla rozhodující podíl na moci už roku 1505, kdy byl král Alexandr Jagellonský donucen vydat slavnostní prohlášení \"Nihil novi nisi commune consensu\" („Nic nového bez obecného souhlasu“), kterým se panovník zavazoval vydávání zákonů pouze pod kontrolou a se souhlasem magnátstva a nižší šlechty. To byl počátek šlechtické \"zlaté svobody\" (tou se velmi brzy inspirovali i litevští bojaři a v druhém Statutu Velkoknížectví litevského (1566) si na velkoknížeti vynutili postavení, podobné tomu, co měla šlechta v Polsku) která ve svém důsledku stát osudově oslabila a vydala všanc okolním velmocem. Třetí dělení Polska 1795 je koncem této éry.\n\nOficiální název státu byl Království polské a Velkoknížectví litevské (, , , ). Před 17. stoletím byl stát v mezinárodních smlouvách a diplomatických ujednáních označován hlavně svým latinským názvem – . Od 17. století byl stát nejznámější pod názvem Nejjasnější Republika polská (, ). V běžné řeči byl nejčastěji nazýván „Rzeczpospolita“ (starobělorusky Рѣч Посполита \"Reč Pospolita\", ). V zahraničí byl nazýván jednoduše „Polsko“, jelikož Polské království tvořilo jeho nejdůležitější část. V historiografii je používán také název \"Rzeczpospolita szlachecka\" („šlechtická republika“) a \"I. Rzeczpospolita\" (viz článek Rzeczpospolita).\n\nSoučasný název „Republika obou národů“ (, starobělorusky Рѣчъ посполитая ѡбоига народовъ, ) byl popularizován až v roce 1967, kdy vyšla stejnojmenná historická trilogie spisovatele Pawła Jasienicy.\n\nRoku 1383 přijelo do Vilna za litevským velkoknížetem Jogailou polské poselstvo a nabídlo mu polskou královskou korunu. Podmínkou byl sňatek s dědičkou trůnu Hedvikou z Anjou, dcerou Ludvíka I. Velikého, a přijetí křesťanství.\n\nJogailovi bylo v té době jasné, že Litva již dále nemůže odmítat christianizaci. Musel se však rozhodnout, zda se má svým křtem začlenit do východního ortodoxního nebo západního latinského církevního okruhu se všemi z toho plynoucími politickými důsledky. Nabízela se mu totiž také možnost přijmout křesťanství z pravoslavné Rusi a oženit se s dcerou Dmitrije Donského. To by ovšem nic nezměnilo na vztahu Litvy k řádu německých rytířů. Jako pravoslavná, to znamená heretická, země by nejspíše dále poskytovala vhodnou ideologickou záminku pro expanzi. Tu by naopak odstranilo přijetí katolické víry, které nabízela polská varianta. Její další výhodou bylo spojenectví proti řádu, odstranění neshod v otázce vlády v Haliči a na Volyni, případně dohoda o pokračování výbojů východním směrem. Zdálo se, že polsko-litevská unie přinese oběma stranám výhody.\n\nJednání, která se protáhla na celé dva roky, nebyla jednoduchá. Teprve 14. srpna 1385 byla v Krewě uzavřena smlouva, která Jogailu zavazovala ke splnění řady podmínek. Všichni Litevci měli být pokřtěni a mnohem rozsáhlejší, ale méně konsolidovaný litevský stát připojen (\"\"applicare\"\") k Polské koruně. Smlouva nepředpokládala vytvoření personální unie, k tomu došlo teprve v praxi. Dále se měl Jogaila postarat, aby byla Polsku navrácena ztracená území. Předpokládá se, že tím byla míněna Halič, mohlo však jít také o Východní Pomořany a chełmiňskou zemi.\n\nRoku 1386 přijal veliký kníže litevský Jogaila v Krakově křesťanskou víru, oženil se s Hedvikou z Anjou a poté byl korunován jako Vladislav II. (1386-1434) polským králem. Ještě předtím se mu podařilo uzavřít dohodu s bratry, kteří se nechali pokřtít společně s ním stejně jako Vytautas. Jogaila svěřil správu Litvy svému bratru Skirgailovi, Vytautasovi přiřkl Černou Rus a Podlesí včetně Grodna a Brestu.\n\nUzavření krewské unie položilo základy mohutnému soustátí a posílilo postavení jak Polska tak Litvy. Nebylo však bez problémů. Jedním z nich se stalo postupné odcizování nyní katolických Litevců a většiny pravoslavného obyvatelstva země. Již roku 1387 získala litevská šlechta, jež přijala křesťanství západního ritu, významná privilegia. Unie neodstranila ani rozpory mezi členy dynastie, které koncem 80. let propukly nanovo.\n\nRozbroje ve velkém knížectví litevském se svými mezinárodně politickými souvislostmi představovaly pro Jogailu velké nebezpečí. Navzdory spojení s německým řádem byl Vytautas v Litvě velmi oblíben a stal se mluvčím těch, kteří si nepřáli inkorporaci země do polského státu. Proto se král rozhodl k radikálnímu řešení a roku 1392 uzavřel s Vytautasem smlouvu, jíž si zajistil jeho věrnost a pomoc v boji proti společným nepřátelům. Poté přesunul Skirgailu do Kyjeva a správu Litvy svěřil Vytautasovi (1392-1430), který se roku 1401 stal oficiálně litevským velkoknížetem.\nPolsko-litevská unie měla rozličné podoby, ne vždy šlo o personální unii. Například po smrti Kazimíra IV. Jagellonského vládl v Polsku jeho třetí syn Jan I. Albrecht (1492-1501), zatímco litevským velkoknížetem se stal jeho mladší bratr Alexandr (1492-1506), který byl roku 1501 zvolen také polským králem a znovu vytvořil polsko-litevskou personální unii.\n\nRoku 1569 schválila šlechta na zasedání sejmu v polském Lublinu 1. července 1569 úplné sjednocení Litvy s Polskem do jednoho státu, který se dále nazýval Rzecz pospolita Polska. Svůj souhlas k tomu připojil také Zikmund II. August, poslední král a litevský velkokníže z rodu Jagellonců, který neměl dědice trůnu. Litevské velkoknížectví přestalo existovat, země si však zachovala určitou autonomii.\n\nVytvořením Polsko-litevské unie došlo k mezinárodnímu posílení státu a k potlačení autonomistických tendencí zejména u litevské šlechty. Ve státním zřízení měla velice silnou pozici šlechta, která prostřednictvím královské rady vykonávala vládu. Polský král se již dle usnesení \"Nihil novi\" z roku 1505 stal prakticky předsedou této rady a nemohl činit významná rozhodnutí bez souhlasu senátu a sněmovních poslanců.\n\nPo vymření jagellonské dynastie o polský trůn soupeřilo několik evropských dynastií a panovníků. Roku 1573 byl polským králem zvolen Jindřich z Valois, bratr francouzského panovníka Karla IX.. Jindřich musel splnit mnoho stanovených podmínek, mezi nimiž byla zásada zřeknutí se dědičnosti. V roce 1574 po smrti svého bratra z Polska uprchl a ujal se ve Francii vlády jako Jindřich III. Francouzský. Roku 1576 byl zvolen polským králem Štěpán Báthory, který v letech 1579–1582 vedl poměrně úspěšnou válku proti Rusku. Jeho plány na úplné ovládnutí Ruska a vyhnání Turků z Uher překazila smrt. Na trůn nastoupil roku 1587 syn švédské královny Kateřiny Zikmund III. Vasa, který musel vést války s opozicí ve vlastní dynastii. Od roku 1609 válčil s Ruskem, při kterém získal pro Polsko další území, potvrzené mírovou smlouvou z roku 1619.\n\nPo smrti Zikmunda Vasy roku 1632 se na trůn usadil starší syn Vladislav IV. Vasa, kterému se dařilo vyhýbat se konfliktům třicetileté války. V tomto období však docházelo v Polsku k událostem, které vyvrcholily do období velkých krizí. V roce 1648 nastoupil na polský trůn Jan Kazimír II. Vasa, bratr zemřelého krále Vladislava. Ten byl nucen čelit povstání Bohdana Chmelnického, které vyvrcholilo odtržením levobřežní Ukrajiny od Polsko-litevského státu, i agresi Švédska. Země za jeho vlády prošla politickou, hospodářskou i kulturní krizí.\nRoku 1669 byl novým polským králem zvolen Michał Korybut Wiśniowiecki, který se orientoval na Habsburky. V roce 1672 vpadli do Polska Turci a to bylo nuceno přistoupit na tvrdé podmínky vítěze. V letech 1674–1696 vládl Polsku profrancouzsky orientovaný Jan III. Sobieski. Ten musel čelit jak vnitřním rozbrojům, tak dalšímu hrozícímu nebezpečí ze strany Turecka. Jeho vojska pomohla roku 1683 porazit Turky při obléhání Vídně.\n\nVálečné konflikty v polovině 17. století způsobily Polsku obrovské hospodářské škody. Podstatně klesl počet obyvatelstva, nebyla obdělávána polovina zemědělské půdy, dramaticky se zmenšily stavy hospodářských zvířat, došlo k poklesu kupní síly obyvatelstva, města vzhledem ke stále se snižujícímu odbytu hospodářsky upadala.\n\nV letech 1697–1733 vládl Polsku (s pětiletou přestávkou) August II. Silný. Dobu jeho panování i vlády nástupců ze saského rodu provázel národní a politický úpadek, ovšem z hlediska ekonomického znamenal nástup nové epochy. August II. se snažil získat zpět ztracená území v Livonsku, a tak uzavřel spojenectví s Ruskem a Dánskem. Po porážce dánské a ruské armády od švédského krále Karla XII. v tzv „severní válce“ vpadla švédská vojska i do Polska a Augusta II. sesadila. Místo něho vládl v Polsku v letech 1704–1709 Stanislav I. Leszczyński. Po porážce Švédů v bitvě u Poltavy roku 1709 se August II. vrátil zpět na polský trůn, ale nedokázal využít příznivé situace a účastnit se zahraničně-politických jednání ve prospěch Polska. Stejně slabý byl i jeho nástupce August III. Polský. Po jeho smrti nastoupil na trůn v roce 1764 Stanislav Poniatowski, za jehož vlády došlo ke konečnému úpadku Polska, které bylo rozděleno mezi tři sousední velmoci a zaniklo.\n\n\n\n"}
{"id": "209845", "url": "https://cs.wikipedia.org/wiki?curid=209845", "title": "Zdeněk Mlynář", "text": "Zdeněk Mlynář\n\nZdeněk Mlynář, rodným jménem, které užíval do roku 1945, Zdeněk Müller, (22. června 1930 Vysoké Mýto – 15. dubna 1997 Vídeň) byl český komunistický politik, právník, signatář Charty 77, pedagog, vědec a politolog.\n\nOd roku 1946 byl členem Komunistické strany Československa, v období 1950–1955 absolvoval moskevskou Právnickou fakultu Lomonosovovy univerzity (kde se spřátelil se svým spolužákem Michailem Gorbačovem). Následně nastoupil do Ústavu státu a práva Československé akademie věd, kde setrval až do roku 1968. Během pražského jara byl zvolen tajemníkem Ústředního výboru KSČ. Po srpnové invazi vojsk Varšavské smlouvy do Československa byl spolu s dalšími vedoucími členy strany odvlečen do Moskvy, kde připojil svůj podpis pod tzv. Moskevské protokoly. Poté byl ještě dosazen do funkce člena předsednictva ÚV KSČ, následně v listopadu téhož roku však na všechny své posty rezignoval a roku 1970 byl vyloučen z komunistické strany. Novým zaměstnavatelem se stalo Národní muzeum, kde se věnoval na vědecké úrovni entomologii.\n\nPodepsal Chartu 77 a podílel se na protirežimních aktivitách. To byl důvod represivního tlaku státní moci na jeho osobu, v důsledku něhož emigroval do Rakouska. Tam přednášel na univerzitě v Innsbrucku, od roku 1989 jako profesor politologie. \n\nPo sametové revoluci se vrátil do Československa. Stal se čestným předsedou a volebním lídrem Levého bloku pro parlamentní volby v roce 1996. Poté, co strana propadla, odstoupil ze své funkce a pro zhoršený zdravotní stav definitivně opustil politiku.\n\nZemřel v dubnu 1997 ve Vídni. Pražského pohřbu se mimo jiné zúčastnil bývalý generální tajemník ÚV KSSS a prezident Sovětského svazu Michail Sergejevič Gorbačov. \n\nManželkou byla ekonomka a diplomatka Rita Budínová-Mlynářová-Klímová. Dcera Milena Bartlová je profesorka historie umění, syn Vladimír Mlynář je novinář a politik.\n\n\n\n"}
{"id": "209846", "url": "https://cs.wikipedia.org/wiki?curid=209846", "title": "Háček", "text": "Háček\n\nSlovo háček označuje malý zahnutý předmět či grafický tvar:\n"}
{"id": "209855", "url": "https://cs.wikipedia.org/wiki?curid=209855", "title": "Dorothea Langeová", "text": "Dorothea Langeová\n\nDorothea Langeová (nepřechýleně Dorothea Lange, křtěná jako Dorothea Margaretta Nutzhorn) (26. května 1895, Hoboken, New Jersey – 11. října 1965 Berkeley, Kalifornie) byla americká dokumentární a novinářská fotografka. Proslula svými snímky z období Velké hospodářské krize v USA, kdy pracovala v organizaci Farm Security Administration (FSA – Hospodářská bezpečnostní správa). Fotografie Langeové zlidšťovaly následky Velké krize a významně ovlivnily vývoj dokumentární fotografie.\n\nDorotheini rodiče Johanna Langeová a Heinrich Nutzhorn, byli druhou generací německých Američanů. Měla mladšího bratra Martina. Dorothea Langeová, křestním jménem Dorothea Margaretta Nutzhorn, své druhé jméno a příjmení postupně vypustila a převzala rodné jméno své matky Lange. To se stalo v jejích dvanácti letech, když jejich rodinu opustil její otec. V roce 1902, když bylo Langeové sedm let, objevila se u ní dětská obrna. Jako mnoho jiných obrnou postižených obětí, předtím než byla dostupná léčba, se u Langeové objevila osláblá a scvrklá pravá noha a pokleslé chodidlo. Ačkoliv se se svou invaliditou sama vyrovnala, po zbytek života kulhala.\n\nV osmnácti letech se rozhodla, že bude fotografkou, a to i navzdory skutečnosti, že nevlastnila žádný fotoaparát. Langeová se ve fotografii zdokonalila jako studentka ve \"Škole moderní fotografie\" Clarence H. Whita v New Yorku na Kolumbijské Univerzitě. Mezi studenty této školy patřili další významní fotografové jako například Margaret Bourke-Whiteová, Anne Brigmanová, Doris Ulmannová, Paul Outerbridge, Stella F. Simonová nebo Karl Struss. Poté neoficiálně pracovala v několika newyorských fotografických studiích, včetně známého portrétního studia Arnolda Gentheho. V roce 1918 se přestěhovala do San Franciska, kde otevřela úspěšné portrétní studio. Po zbytek svého života žila ve městě Berkeley.\n\nV roce 1918 opustila s přítelkyní New York a cestovala po světě, ale v San Franciscu musela svou cestu kvůli loupeži ukončit, usadila se tam a pracovala jako retušérka fotografií ve fotografickém obchodě, kde se seznámila s dalšími fotografy a také se potkala s jedním investorem, který jí pomohl se založením úspěšného portrétního ateliéru. Tento podnik podporoval Langeovou a její rodinu v průběhu dalších patnácti let.\n\nV roce 1920 se vdala se za významného krajináře a portrétistu Maynarda Dixona, se kterým měla dva syny, Johna, narozeného v roce 1925 a Daniela, narozeného v roce 1928. Její manželství s Manynardem Dixonem trvalo 15 let. Dixon využil hlubokého vlivu na Langeovou a pomohl zdokonalit její cit pro dokumentární fotografii. Na počátku 30. let se ale pár rozvedl.\n\nS prudkým počátkem Velké Krize se Langeová přesunula s fotoaparátem ze studia do ulice. Její studie nezaměstnaných a bezdomovců uchvacovaly pozornost místních fotografů a vedly k jejímu zaměstnání u FSA.\n\nPo rozvodu v roce 1935 si Dorothea vzala Paula Schustera Tailora, ekonoma na Karolinské Univerzitě v Berkeley. Pár si vzájemně vyhovoval v profesionální spolupráci. Dokumentovali špatné ubytování a pracovní podmínky přistěhovaleckých zemědělců, obhajovali stávkové aktivity odborářů a usilovali o konec diskriminace přistěhovalců. Tailor dělal rozhovory, shromažďoval ekonomická data a Langeová fotografovala.\n\nOd roku 1935 do roku 1939, kdy Langeová pracovala pro FSA, zveřejnila neúnosné stavy chudých a zapomenutých zemědělských pachtýřů, vystěhovaných farmářských rodin a přistěhovalců. Nejznámější fotografií Langeové je tzv. \"Kočující matka\". Žena na fotografii je Florence Owens Thompsonová, ale Langeová pravděpodobně její jméno nikdy nevěděla.\n\nV roce 1941 získala Langeová Guggenheimovo stipendium za úspěchy ve fotografii. Po útoku na Pearl Harbor se však významné ceny vzdala, aby zachytila nucené evakuace japonských Američanů do přesídlovacích táborů na americkém západě, které nařídila War Relocation Authority (WRA). Zdokumentovala zátahy japonských Američanů, jejich evakuaci do provizorních shromažďovacích center a uvěznění, například do Manzanaru, prvního trvalého internačního tábora. Langeová cestovala po celé Kalifornii, aby fotografovala rodiny, které se chystali k odjezdu, navštívila přitom několik dočasných shromažďovacích center. Hodně z její práce se zaměřilo na čekání a nejistotu při stěhování: hromady zavazadel čekajících na roztřídění, rodiny s identifikačními štítky při čekání na transport. Pro mnoho diváků jsou její fotografie japonsko-amerických dětí slibujících věrnost vlajce, krátce před tím, než budou posláni do tábora, strašlivou připomínkou toho, že se lidé zadržují bez obvinění z trestného činu.\n\nJejí fotografie byly tak zřetelně kritické, že většinu z nich armáda zabavila a během války nebyly publikovány. Dnes jsou její fotografie internace dostupné v Národním Archivu NARA na internetové stránce \"Still Photographs Division\" a v Bancroftově Knihovně Kalifornské Univerzity v Berkeley.\n\nV roce 1945 byl Ansel Adams požádán, zda by na San Francisco Art Institute nevytvořil první oddělení výtvarné fotografie. Adams pozval jako hlavního lektora Minora Whitea a jako hostující přednášející Dorothu Langeovou, Imogen Cunninghamovou a Edwarda Westona. Oddělení fotografie vystudovalo mnoho pozoruhodných fotografů jako například Philip Hyde, Benjamen Chinn nebo William Heick.\n\nV roce 1952 Langeová spoluzaložila fotografický časopis \"Aperture\". Uprostřed padesátých let čsopis \"Life\" pověřil Langeovou a Pirkla Jonese, aby nafotografovali dokument o zániku města Monticello v Kalifornii a následném vysídlení jeho obyvatelů kvůli vybudování přehrady Berryessa. Jelikož však časopis \"Life\" myšlenku nedokončil, Langeová věnovala sérii celé číslo \"Aperture\". Sbírka byla také vystavena v Institutu umění v Chicagu v roce 1960. Další cyklus pro časopis \"Life\" začala Langeová fotografovat v roce 1954 a představoval právníka Martina Pulicha. Langeová se zajímala o to, jak jsou chudí lidé bráněni v soudním systému, jelikož měla zkušenosti se zatčením a souzením svého bratra.\n\nV posledních dvou desetiletích svého života na tom byla Langeová zdravotně velmi špatně. Trpěla rakovinou jícnu a následky dětské obrny.\n\nDorothea Langeová zemřela 11. října 1965 ve věku 70 let v San Francisku v Kalifornii. Zůstal po ní její druhý manžel Paul Taylor, dvě děti, tři nevlastní děti a celá řada vnoučat a pravnoučat. O tři měsíce později Muzeum moderního umění v New Yorku připravilo retrospektivní výstavu jejího díla, na které se Langeová sama kurátorsky podílela.\n\nV roce 2003 byla Langeová uvedena do národní ženské síně slávy. V roce 2006 byla na její počest pojmenována základní škola v Nipomo, v Kalifornii, nedaleko místa, kde fotografovala \"Kočující matku\". V roce 2008 byla uvedena do Kalifornské síně slávy, umístěné v Kalifornském muzeu pro dějiny, ženy a umění; při slavnostním ceremoniálu ji zastoupil její syn Daniel Dixon. V říjnu 2018 ji poctilo její rodné město Hoboken ve státu New Jersey, když vytvořilo nástěnnou malbou v nadživotní velikosti, na které jsou Langeová a dvě další prominentní ženy hobokenské historie – Maria Pepe a Dorothy McNeilová.\n\n\n\n\n\n"}
{"id": "209869", "url": "https://cs.wikipedia.org/wiki?curid=209869", "title": "Jiří Zlatuška", "text": "Jiří Zlatuška\n\nJiří Zlatuška (* 15. září 1957 Brno) je český informatik, univerzitní profesor a politik. V říjnových parlamentních volbách 2013 byl zvolen do Poslanecké sněmovny na pražské kandidátce ANO 2011. Od září 2019 je děkanem Fakulty informatiky Masarykovy univerzity, kterou zakládal a řídil již v letech 1994 až 1998, 2004 až 2011 a 2015 až duben 2019.\n\nV letech 1998–2004 zastával úřad rektora Masarykovy univerzity. Mezi roky 2002–2008 působil jako senátor za Liberální reformní stranu (LiRA) v obvodu č. 60 – Brno-město a v období 2006–2010 zasedal v zastupitelstvu statutárního města Brna, kam byl zvolen jako nestraník za uskupení Brno 2006 – Tým Jiřího Zlatušky, přičemž se stal členem Rady města Brna.\n\nOd vzniku v roce 2011 je také ředitelem CERITu, jako vědecké a výzkumné součásti Masarykovy univerzity v oblasti informatiky.\n\nJiří Zlatuška absolvoval Přírodovědeckou fakultu Masarykovy univerzity v roce 1981 v oboru matematická informatika a teoretická kybernetika. V roce 1994 založil Fakultu informatiky na Masarykově univerzitě jako samostatné pracoviště vyčleněné z přírodovědecké fakulty, v jejímž čele stál až do roku 1998.\n\nV roce 1998 byl zvolen rektorem Masarykovy univerzity a funkci vykonával dvě funkční období, v letech 1998–2004, zasadil se zejména za zavedení a prosazení celouniverzitního informačního systému.\n\nPo skončení mandátu rektora v roce 2004 se vrátil do funkce děkana fakulty informatiky až do roku 2011. Po jednom období působení Michala Kozubka v letech 2011–2015 byl akademickým senátem znovu zvolen děkanem, funkce se ujal 1. září 2015. Svůj souběh funkcí poslance a děkana fakulty odůvodnil jako schůdný, stejně jako v případě někdejší děkanky Fakulty podnikatelské VUT a současně poslankyně Anny Putnové. Dne 8. dubna 2019 na funkci děkana rezignoval. Nicméně už v červnu 2019 byl do funkce opět zvolen, ujal se jí dne 1. září 2019.\n\nV 90. letech 20. století se Jiří Zlatuška zabýval jako uživatel a vývojář typografickým systémem TeX a vedl magisterskou a později i dizertační práci studenta Hàn Thế Thànha, který pod jeho vedením vytvořil software pdfTeX umožňující export dokumentů z TeXu přímo do formátu PDF.\n\nV roce 1996 kandidoval neúspěšně ve sněmovních volbách za SD-LSNS. Do Senátu Parlamentu ČR byl zvolen roku 2002 jako nezávislý za stranu LiRA, ve volbách v roce 2008 svůj mandát neúspěšně obhajoval se ziskem 19 procent.\n\nV roce 2006 byl zvolen do zastupitelstva města Brna, kde byl za uskupení Brno 2006 – Tým Jiřího Zlatušky také členem Rady města Brna. Od roku 2013 se angažuje v hnutí ANO 2011, za které byl ve volbách do Poslanecké sněmovny v roce 2013 zvolen ze třetího místa pražské kandidátky.\n\nV prosinci 2013 se stal předsedou sněmovního \"Výboru pro vědu, vzdělání, kulturu, mládež a tělovýchovu\" (sněmovní školský výbor). V únoru roku 2015 byl ve funkci předsedu výboru potvrzen poté, co pro údajnou chybu v komunikaci s poslanci a ministrem školství Marcelem Chládkem byl na neohlášeném programu odvolán. Funkci chtěla převzít stranická kolegyně z ANO Ivana Dobešová.\n\nVe volbách do Poslanecké sněmovny PČR v roce 2017 již nekandidoval a následně vystoupil z hnutí ANO.\n\nJiří Zlatuška je podruhé ženatý a má tři děti. Jeho dcerou z prvního manželství je Kamila Zlatušková, producentka České televize.\n\n"}
{"id": "209872", "url": "https://cs.wikipedia.org/wiki?curid=209872", "title": "Chinaski (rozcestník)", "text": "Chinaski (rozcestník)\n\nChinaski je slovo, které je:\n"}
{"id": "209896", "url": "https://cs.wikipedia.org/wiki?curid=209896", "title": "Hanuš Jelínek", "text": "Hanuš Jelínek\n\nHanuš Jelínek (pokřtěn Jan Křtitel Jelínek, 3. září 1878, Příbram – 27. dubna 1944, Praha) byl český básník, esejista a divadelní kritik. Propagátor sblížení české a francouzské kultury. Jelínek napsal francouzsky psané \"Dějiny české literatury\", vzpomínky \"Zahučely lesy\". Přeložil mimo jiné \"Zpěvy sladké Francie\", z češtiny do francouzštiny přeložil díla Karla Hynka Máchy, Františka Halase a Karla Čapka.\n\nNarodil se jako syn příbramského úředníka Jana Otakara Jelínka (1839-1888) a jeho druhé ženy Emy, rozené Kaiserové v příbramském hostinci \"U Sebastopolu\". Po obecné škole, kterou začal navštěvovat již v pěti letech, pokračoval ve studiu na příbramském gymnáziu. Již během studia začal psát básně; jeho sonet k prvnímu výročí důlního neštěstí v Mariánském dole v roce 1892 byl otištěn v příbramském listu \"Horymír\" pod šifrou K. V roce 1896 složil maturitu a zapsal se na filosofickou fakultu c. a k. České univerzity Karlo-Ferdinandovy, kde studoval českou, německou a francouzskou literaturu. Pro dva semestry (zimní semestr 1897/1898 a zimní semestr 1899/1900) získal stipendium pro studium na pařížské Sorbonně. V této době se stýkal s českými umělci v Paříži, např. Františkem Kupkou či Alfonsem Muchou. V roce 1900 mu prestižní literární časopis \"Mercure de France\" otiskl studii o současné české poesii \"La Littérature tchèque contemporaine\".\n\nPo návratu do Prahy získal pověst skvělého francouzštináře. Zdenka Braunerová jej požádala o překlad její studie o Františku Bílkovi. Po ukončení universitních studií působil jako suplent na žižkovské reálce. V roce 1901 přestoupil na Obchodní akademii v Resslově ulici. V roce 1905 se stal definitivním profesorem a působil zde až do roku 1918.\n\nV lednu 1902 založil spolu s Viktorem Dykem \"Klub českých spisovatelů\".\n\nV roce 1903 se seznámil s nejstarší dcerou Aloise Jiráska Boženou, kterou si 17. července 1905 vzal za manželku. Novomanželé odjeli na svatební cestu do Francie. Zde se seznámili s Milanem Rastislavem Štefánikem. V roce 1908 získal doktorát obhajobou práce \"Melancholikové : studie z dějin senzibility v literatuře francouzské\". Následujícího roku ho vyzval profesor Jaroslav Vlček, aby se na pozvání Ernesta Denise ujal přednášek o české literatuře na pařížské Sorbonně. Jelínek pozvání přijal, i když musel na vlastní náklady zajistit svého zástupce. Tím byl pozdější prezident Edvard Beneš. Vedle pedagogické činnosti přispíval též do francouzských novin a časopisů a stal se dopisovatelem deníku \"Comoedia\".\n\nV roce 1913 se stal redaktorem časopisu \"Lumír\", kterým zůstal až do roku 1940. V roce 1916 zde otiskl svůj první překlad francouzské poesie, báseň Francise Jammese \"Slyš v sadu\".\n\nPo válce se účastnil podpisu mírové smlouvy s Německem v květnu 1919 v Paříži. Dne 30. listopadu 1920 byl jmenován odborovým radou na ministerstvu zahraničí. V lednu 1922 se stal přednostou tiskové kanceláře v Paříži. V roce 1925 působil v Ženevě a v roce 1926 byl zástupcem vlády v Paříži.\n\nV roce 1925 vydal své nejznámější překladatelské dílo: \"Zpěvy sladké Francie\" - překlady francouzských lidových písní a poezie z 15.–18. století. O jejich popularitě svědčí například to, že písně \"Cestář\" či \"Švarný tambor\" v Čechách zlidověly.\n\nV roce 1927 se u něj projevily zdravotní potíže, které postupně vedly k tomu, že 16. června 1931 požádal o předčasné penzionování. Jeho žádosti bylo 30. září téhož roku vyhověno.\n\nDále se věnoval redakčním pracím v časopisu Lumír a od roku 1933 byl rovněž předsedou literárního odboru Umělecké besedy. V roce 1939 vstoupil do Národního souručenství. V průběhu válečných let téměř oslepl, své paměti \"Zahučaly hory\" již musel z větší části diktovat. Zemřel v noci z 27. na 28. dubna 1944 a je pohřben na Vyšehradském hřbitově.\n\n"}
{"id": "209901", "url": "https://cs.wikipedia.org/wiki?curid=209901", "title": "Adelbert von Chamisso", "text": "Adelbert von Chamisso\n\nLouis Charles Adélaïde de Chamissot de Boncourt, známý jako Adelbert von Chamisso [šamiso] (30. ledna 1781 Châlons-en-Champagne – 21. srpna 1838 Berlín), byl německý básník a botanik.\n\nNarodil se jako šesté ze sedmi dětí do šlechtické rodiny hraběte Louise Marie de Chamissot na zámku Boncourt v oblasti Champagne. Jeho rodina v roce 1790 zchudla a v roce 1792 opustila Francii. Na útěku před revolucionáři prošla celá rodina Holandsko a jižní Německo. Jejich novým domovem se v roce 1796 stal Berlín, kde se dva z Adelbertových starších bratrů stali učiteli. Chamisso zde studoval na Francouzském gymnáziu a později se živil jako prodavač a malíř květin. Pak se stal pážetem u princezny Luisy Friederiky Pruské a v roce 1801 důstojníkem pruské armády, v té době si říkal Ludwig von Chamisso. Když však měl bojovat proti své francouzské vlasti, z armády vystoupil a věnoval se studiu přírodních věd a literatuře.\n\nLéta 1815–1818 strávil na cestě kolem světa. Tato expedice ruského kapitána Otto von Kotzebue financovaná hrabětem Nikolajem Rumjancevem prozkoumávala Polynésii a Hawaii. Chamisso kartograficky zdokumentoval velkou část pobřeží Aljašky, byl po něm pojmenován nově objevený ostrov Chamisso. Popsal způsob života Eskymáků a obyvatel Aleut a všechna svá (nejen) přírodovědná pozorování pak vydal knižně v díle \"Cesta okolo světa\" (mimochodem slovo parka označující oděvní součást se poprvé objevilo právě v tomto díle).\n\nNakonec se v roce 1819 stal ředitelem botanické zahrady v Berlíně. Pokračoval však ve své literární práci a spolu s Gustavem Schwabem vydával Německý almanach Múz. Byl členem berlínské lóže Svobodných zednářů.\n\nAčkoli byla Chamissovou mateřštinou francouzština, nezapomenutelná díla vytvořil v němčině. Jeho nejznámějším dílem je fantastická povídka \"Podivuhodný příběh Petra Schlemihla (Peter Schlemihls wundersame Geschichte)\" s autobiografickými prvky, která vyšla v roce 1814. Toto dílo se nachází někde mezi romantickou pohádkou a realistickou novelou. Vypráví o chudém Petrovi, který prodá ďáblu za bezedný měšec svůj stín. Společnost jím začne pohrdat a Petr se ocitá v osamění. Nakonec nalezne uspokojení v badatelské práci. Příběh ukazuje, jak často lidé pohrdají jakoukoli odlišností a jak nesnadné může být napravit vlastní zdánlivě nevinný omyl.\n\nPovídka byla zpracována v roce 2013 v Českém rozhlasu jako šestidílná četba na pokračování. V překladu Jiřího Konůpka a režii Lídy Engelové četl Miroslav Táborský.\n\nOd roku 1985 nese jeho jméno Cena Adalberta von Chamisso, kterou jsou v Německu vyznamenáváni spisovatelé píšící německy, jejichž mateřským jazykem však není němčina, příp. osoby, které se svým literárním dílem významně zasloužily o mezikulturní dialog.\n\n"}
{"id": "209903", "url": "https://cs.wikipedia.org/wiki?curid=209903", "title": "Hodolany", "text": "Hodolany\n\nHodolany () jsou bývalé město, nyní městská čtvrť a katastrální území na východě statutárního města Olomouce s cca 9 tisíci obyvateli. Rozděleny jsou na dvě části, působí zde proto také dvě komise městských částí, jedna pro Nové Hodolany a druhá pro Staré Hodolany a Bělidla.\n\nPrvní písemná zmínka o vesnici Hodolany pochází z roku 1228, známa byla i pod názvy \"Hodena\" nebo \"Hodinany\". Až do vzniku obecní samosprávy roku 1850 byla církevním majetkem, od roku 1275 je doloženo vlastnictví olomoucké kapituly. Hodolany spadaly pod duchovní správu v Holici, kam až do roku 1808, kdy byla postavena hodolanská škola, docházely i děti do školy. Při stavbě tereziánské pevnosti roku 1746 došlo ke zboření její západní části, z původní zástavby tak zůstala jen její východní část zvaná Stará Víska.\n\nNejvýznamnější událostí v dějinách obce bylo přivedení Severní dráhy, díky níž došlo k mohutnému rozvoji průmyslu a nárůstu počtu obyvatel v do té doby malé vesnici. Roku 1862 zde vznikl lihovar Spolku moravských cukrovarů (dnes Seliko), 1876 Langrova sladovna, 1896 cementárna Hrůza a Rosenberg, 1907 železárny Kosmos (po znárodnění Sigma), 1908 továrna Frieda a Knöpfelmachera (Union) a z Olomouce sem byla přeložena továrna na cukrovinky Zora, 1909 továrna na telefony a telegrafy Roberta von Lieben. Vznikly zde i další závody a živnosti. Z Bělidel sem bylo v letech 1871–1876 také přeneseno hlavní nádraží. Železniční koleje ovšem obec rozdělily na dva relativně samostatné celky, za tratí se směrem k Olomouci rozvíjely Nové Hodolany, na východě zůstaly Staré Hodolany.\n\nVesnice byla vždy národnostně českou. Už v roce 1850 byla postavena nová česká škola, v roce 1874 druhá a v roce 1904 i česká měšťanka. Existoval zde čtenářsko-pěvecký spolek Pokrok, od 10. března 1901 Sokol (první tělocvičnou byl sál hostince U Mačáků na dnešní Hodolanské ulici a prvním starostou se stal br. Tomáš Mačák) a po roce 1904 Národní jednota. Vzhledem k průmyslovému charakteru obce tady po roce 1896 začala působit sociální demokracie, přičemž na rozvoji dělnického hnutí měl největší zásluhu Felix Časný, pozdější poslanec a senátor. Nejvýznamnějším starostou byl Antonín Mačák. V roce 1906 byla zavedena kanalizace a vodovod, o rok později pošta a roku 1912 byla postavena obecní elektrárna. Téhož roku došlo k založení fotbalového klubu FK Hodolany. V roce 1913 císař František Josef I. povýšil Hodolany na město, což bylo chápáno jako protiváha dlouholetému soupeři na západní straně Olomouce, německé Nové Ulici. Městem však Hodolany nezůstaly dlouho, už v roce 1919 došlo k vyhlášení tzv. Velké Olomouce, do které byly začleněny.\n\nHodolany se tak dále rozvíjely už jen v rámci Olomouce. Po skončení druhé světové války zde byl až do roku 1946 provozován internační tábor, kde byli vězněni, mučeni a popravováni Němci. V roce 1948 veřejná knihovna hlavního města Olomouce otevřela pobočku Hodolany.\n\nRoku 1785 byl rozparcelován zdejší kapitulní dvůr a vzniklé pozemky byly přiděleny 28 familiantským rodinám, čímž podél cesty k Holici vznikla malá osada Rolsberk (\"Rollsberg\"). Nazvána byla podle probošta kapituly Jana Matěje Butze z Rolsbergu. Osadníci byli vesměs Němci, během tří generací se ale počeštili. Po získání obecní samosprávy v roce 1850 se celá obec oficiálně nazývala Hodolany-Rolsberk, která měla společnou obecní radu, ale finanční záležitosti se projednávaly odděleně a také katastry Hodolan a Rolsberku byly až do roku 1935 evidovány samostatně. Dnes po osadě zůstal pouze název Rolsberská ulice.\n\n\n\n"}
{"id": "209905", "url": "https://cs.wikipedia.org/wiki?curid=209905", "title": "Důl Petr Bezruč", "text": "Důl Petr Bezruč\n\nDůl Petr Bezruč (do roku 1946 Důl Terezie) je nečinný černouhelný důl, který se nachází ve Slezské Ostravě. Těžba zde byla ukončena v roce 1992 a areál dolu byl dán do správy státnímu podniku DIAMO. Je pojmenován podle básníka Petra Bezruče.\n\nDůl Petr Bezruč existoval v letech 1843–1994, těžily se sloje v jakloveckých, hrušovských a petřkovických vrstvách. Důlní pole bylo otevřeno 7 jámami (Terezie, Nová jáma, Vízina, Jindřich, jáma č. IV, jáma č. V, jáma č. VII) do hloubky 1368 m (nejhlubší byla Nová jáma s hloubkou 1089,4 m).\n\nPrůzkum důlního pole dnešního dolu Petr Bezruč byl zahájen v roce 1838 těžařstvem J. Gross a spol. Samotná výstavba dolu byla zahájena v roce 1842 a důl dostal název \"Terezie\", důl byl napojen na Jakloveckou dědičnou štolu. V roce 1843 důl odkoupil Salomon Mayer Rothschild.\n\nPo připojení na Báňskou dráhu, 23. prosince 1862, které umožnilo kapacitnější expedici uhlí, byl důl přestavěn na hlubinný provoz. Roku 1879 se součástí dolu Terezie stal důl Vizina a v roce 1883 pak důl Jindřich.\n\nNázev \"Terezie\" nesl důl až do 1. ledna 1942, kdy došlo ke změně názvu na Bergschacht. Po skončení 2. světové války se důl nakrátko vrátil k pojmenování \"Terezie\", ale již k 17. červenci 1946 byl název změněn na nynější \"Petr Bezruč\".\n\nZnárodněný důl se v roce 1946 stal součástí podniku Ostravsko-karvinské kamenouhelné doly Ostrava (pozdější OKD).\n\nV rámci spojování ostravských důlních závodů byl k dolu Petr Bezruč připojen důl Trojice (k 1. července 1961). K 1. lednu 1967 pak vznikl skupinový důl Ostrava, který společně s dolem Petr Bezruč tvořil též důl Zárubek; důl Petr Bezruč se stal závodem č. 1. K další reorganizaci došlo k 1. červenci 1987, kdy byly spojeny doly Ostrava a Hlubina do jednoho podniku s názvem Důl Ostrava.\n\nSymbolicky poslední vůz uhlí byl vyvezen Novou jámou 8.6.1992. Těžba uhlí byla na dole Petr Bezruč ukončena 30. června 1992. Poslední uhlí bylo vydobyto ve sloji č. 23-Fridolín, již v době likvidace k 1.8.1992, v hloubce 1100 metrů pod povrchem.\n\nPříprava likvidace dolu trvala do 23. července 1993, kdy bylo provedeno poslední fárání Novou jámou v I. směně, následně byla VOJ Důl Ostrava, (i se závodem Petr Bezruč), k 1. srpna 1993 organizačně zrušena a důl převeden pod správu dolu Odra, později vše přešlo pod Diamo s.p.\n\nPo skončení těžby byly důlní jámy likvidovány zásypem, ale těžní věže zůstaly zachovány. Novější těžní věž byla původně technickou památkou, později byla ze seznamu vyjmuta a 14. srpna 2002 odstřelena, starší věž byla zachována, neboť je prohlášena za kulturní památku.\n\nAreál nečinného dolu byl vyčleněn ze společnosti OKD do státního podniku DIAMO, odštěpný závod Odra, který se zabývá likvidací a využitím bývalých černouhelných dolů na Ostravsku.\n\nV areálu je provozován autoservis společnosti JPM.\n\nDůl Petr Bezruč je zmiňován v cimrmanovské divadelní hře \"Vizionář\" (autoři Ladislav Smoljak a Zdeněk Svěrák). Majitel dolu „Terezka“ je konfrontován s věštbou, že jeho důl se v budoucnu bude jmenovat „Petr Bezruč“, a naivně se domnívá, že to bude následek toho, že básníkovi důl prodá.\n"}
{"id": "209908", "url": "https://cs.wikipedia.org/wiki?curid=209908", "title": "Podivuhodný příběh Petra Schlemihla", "text": "Podivuhodný příběh Petra Schlemihla\n\nPodivuhodný příběh Petra Schlemihla (\"Peter Schlemihls wundersame Geschichte\") je nejznámější dílo německého romantického spisovatele a botanika Adelberta von Chamisso (1781–1838). Pohádková novela s autobiografickými prvky byla poprvé vydána v roce 1814. V češtině vyšel už v několika překladech, prozatím naposledy v roce 1981 v nakladatelství Odeon.\n\nChudý Petr se setká s podivným starým mužem, který jej požádá, aby mu prodal svůj stín. Nabízí mu za něj bezedný měšec, a protože Petr považuje stín za cosi bezcenného, rád nabídku přijme. Lidé si však brzy všimnou, že nemá stín, a začnou jím pro jeho odlišnost pohrdat, vysmívat se mu a stranit se ho. Petr zjišťuje, že udělal chybu, a postupně si uvědomuje, že podivín, který od něj stín odkoupil, nebyl obyčejný muž, ale ďábel.\n\nUprchne tedy z města a usadí se na venkově, kde mu jeho věrný sluha Bendl pomáhá před lidmi utajit jeho odlišnost. Petr se díky svému nezměrnému bohatství stane na vsi oblíbený. Zamiluje se do Míny, ale když ji požádá o ruku, jeho druhý, zrádný sluha Raskal prozradí lidem, že Petr nemá stín. Mína a zejména její rodiče Petra zavrhnou a otec slíbí její ruku Raskalovi, který si v Petrových službách naloupil značné jmění.\n\nPetra vyhledá ďábel a nabídne mu, že s ním jeho stín smění za jeho duši. Petr váhá, protože nechce Mínu Raskalovi nechat, ale nakonec odmítne. Ďábel na něj nadále naléhá, avšak Petr ho zavrhne a vyhodí bezedný měšec do propasti. Po tomto činu se cítí lépe, ale stále je bezradný a neví, co si počít. Za poslední peníze si koupí staré boty -- a náhle zjistí, že jsou to sedmimílové. Uvědomí si, že s nimi může snadno procestovat celý svět, a tak se stane badatelem a sbírá po světě botanické vzorky. Jednoho dne onemocní a dostane se do nemocnice, kterou za jeho peníze postavil jeho věrný sluha Bendl a v níž je Mína ošetřovatelkou. Dozví se, že Raskal si Mínu skutečně proti její vůli vzal, ale později skončil za své zločiny na popravišti.\n\nPetr tak žije po zbytek života sice osaměle, ale celkem spokojeně, protože nachází uspokojení ve své badatelské práci.\nFantastický příběh, stojící na pomezí mezi romantickou pohádkou a realistickou novelou, obsahuje celou řada autobiografických prvků. Také Adalbert von Chamisso se cítil v Německu vyčleněn ze společnosti, protože byl pouhý přistěhovalec a do konce života se nedokázal zbavit francouzského přízvuku. Přitom se několikrát ocitl před volbou, zda se vrátit do rodné Francie, kde by jeho situace byla nejistá, nebo zůstat v Německu, kde měl stálý příjem. Zůstal v Německu, kde se v období francouzské revoluce a napoleonských válek často setkával s pohrdáním a netolerancí. A stejně jako románový Petr i Chamisso nacházel uspokojení v badatelské práci.\n\nPříběh ukazuje, jak často lidé pohrdají jakoukoli odlišností a jak nesnadné může být pokusit se napravit vlastní, zdánlivě nevinný omyl.\n\nJméno Petra Schlemihla bylo do němčiny převzato z hebrejštiny, kde slovo \"šlemíl\" znamená \"bohumil, boží miláček,\" ale označuje se jím \"nešika\" či \"smolař\". Podle názora autora překladu z roku 1921 by proto bylo vhodnější uvádět jméno titulního hrdiny v původní neponěmčené podobě, tedy \"Petr Šlemíl\".\n\n\n\n"}
{"id": "209922", "url": "https://cs.wikipedia.org/wiki?curid=209922", "title": "Pavel I. Ruský", "text": "Pavel I. Ruský\n\nPavel I. Petrovič (1. října 1754 – 24. března 1801) byl ruským carem v letech 1796–1801 a velmistrem Maltézského řádu v letech 1798–1801.\n\nMezi ruskými panovníky se sotva najde osobnost, která by byla tak rozdílně hodnocena svými současníky i potomky. Pro jedny představoval ztělesněné zlo, krutého, omezeného a pomstychtivého člověka. Druzí ho naopak považovali za čestného rytíře bez bázně a hany, spravedlivého a moudrého vladaře a za člověka hluboce nešťastného, jemuž se v Evropě říkalo „ruský Hamlet“.\n\nPavel I. byl synem velkokněžny Kateřiny (pozdější carevna Kateřina II. Veliká). Jeho otcem byl oficiálně carevič Petr (pozdější car Petr III.), ale historici o tom mají dodnes pochybnosti a jako skutečný otec je většinou uváděn milenec Kateřiny II. Veliké, Sergej Saltykov, spekuluje se i o budoucím polském králi Stanislavu Poniatowském. Pavel přišel na svět v Letním paláci carevny Jelizavety.\n\nHned po svém narození byl rodičům odebrán a o jeho výchovu se starala tehdy vládnoucí carevna Alžběta I. Petrovna. Dostalo se mu vynikajícího vzdělání, velmi dobře znal historii a literaturu, umění mu nebylo cizí, pěkně kreslil a dobře ovládal francouzštinu. Už v dětských letech se projevovaly některé specifické vlastnosti jeho osobnosti: nesnášel jakoukoliv nespravedlnost, bylo mu odporné tradiční ruské úplatkářství, byl štědrý, pokud mu to možnosti dovolovaly. Roku 1783 mu Kateřina darovala palác s parkem v Gatčině, který se později stal carskou rezidencí.\n\nJakmile se stal panovníkem, začal Pavel I. ihned rázně provádět reformy. Už v den své korunovace (dne 6. dubna 1797), jakmile získal právo podepisovat zásadní panovnické výnosy, změnil Pavel Petrovič zákon Petra I. o následnictví trůnu: od té doby bude mít právo na následnictví jen prvorozený potomek mužského pohlaví. Žena by se mohla stát panovníci jen tehdy, kdyby panovnický rod neměl potomky mužské.\n\nUž na samém počátku své vlády se dvaačtyřicetiletý Pavel vymezoval proti politice své matky a negoval mnoho jejích rozhodnutí. Amnestoval mnohé lidi, kteří byli Kateřinou II. potrestáni, jako byl například Tadeusz Kościuszko a polští vlastenci, kteří se účastnili jeho povstání, básník Nikolaj Novikov nebo kritický spisovatel Alexandr Radiščev.\n\nZa svou hlavní vnitropolitickou prioritu považoval car Pavel I. upevnění základů ruské monarchie. Ze všech sil se snažil oslabit moc gardy, která byla v 18. století vůdčí silou prakticky všech palácových převratů, s rozhodností sobě vlastní učinil pokus omezit práva šlechty (současníci nazývali tyto jeho snahy „\"politikou železné hole\"“).\nVe své zahraniční politice se po tom, co se odehrálo ve Francii 18. brumairu 7. roku republiky (9. listopadu 1799), když se Napoleon prohlásil za prvního konzula, přerušil Pavel I. vztahy s Anglií a francouzským emigrantským dvorem.\n\nV prosinci 1800 odeslal ruský car poselství adresované Napoleonovi, jehož výsledkem bylo „rozdělení světa mezi dona Quijota a Caesara“. Bylo uzavřeno rusko-francouzské spojenectví, předpokládající mimo jiné společné pozemní tažení do Indie, která byla oprávněně považována za největší perlu na koruně britského impéria. Na území Ruska se podle dohody měl formovat spojený rusko-francouzský expediční blok v počtu kolem 70 tisíc mužů, jehož velitelem se měl stát francouzský generál Masséna.\n\nZpůsob carova života se jeví jako velmi asketický. Probouzel se ještě před svítáním a v šest hodin ráno už přijímal sanktpetěrburského generálního gubernátora, který mu referoval o aktuálních událostech. V devět hodin se bez ohledu na rozmary počasí car osobně zúčastnil střídání stráží, potom následovala procházka, různé vizitace a ve 13 hodin oběd. Je zajímavé, že Pavel I. začínal stolování sklenicí studené něvské vody a pak dával přednost buď hovězímu nebo párkům se zelím. Po tradiční projížďce – v bryčce nebo na koni – navštěvoval obyčejně svou ženu a potom sledoval dvorní představení; tehdy byly v módě Molièrovy nebo Racinovy komedie.\n\nV devět hodin večer začínala večeře a kolem desáté se imperátor odebral na lože. Pavel I. projevoval v mnoha věcech střídmost. Celý rok nosil jeden plášť, do něhož se v zimě vkládala kožešina nebo jen obyčejná vatová vložka, výrazně také omezil výdaje carského dvora i svých nejbližších příbuzných.\n\nZa Pavla I. bylo Rusko sužováno mnoha zákazy, často až bizarními. Bylo zakázáno tančit valčík, nosit frak a kulaté klobouky, do země se nesměla dovážet zahraniční literatura ani hudebniny. Při tom všem byl car jednoznačně čestný, spravedlivý a milostivý, což dokázal již na pocátku své vlády rozsáhlými amnestiemi pro polské povstalce, kteří byli uvězněni za vlády jeho matky. Rytířské vlastnosti, které mu byly vštěpovány už v dětství, měly velký vliv na jeho charakter a světový názor. Nelze se divit, že se Pavel v roce 1798 stal velmistrem rytířského řádu svatého Jana Jeruzalémského, jenž je známější pod názvem maltézský. Pikantní na tom je, že se jednalo o rytířský řád katolické církve, avšak car byl ortodoxního vyznání a ke katolicismu nikdy nekonvertoval.\n\nPavel I. byl dvakrát ženat, v obou případech s německými princeznami.\nJeho první ženou byla Vilemína Luisa Hessensko-Darmstadtská, která po svatbě (10. října 1773) přijala pravoslavnou víru a jméno \"Natálie Alexejevna Ruská\". Zemřela při komplikovaném porodu dne 26. dubna 1776; dítě, o němž nebylo jisté, zda jeho otcem není Natáliin milenec Andrej Razumovskij, zemřelo rovněž. Pavel nesl její smrt velmi bolestně a nemohl se s ní vyrovnat; tehdy mu matka ukázala kompromitující materiály o Natálii a hraběti Razumovském. Pavel Petrovič byl tím krutě zasažen, nepřišel na pohřeb, neobjevoval se u dvora a celá tato historie silně poznamenala do budoucna jeho charakter: stal se nevyrovnaným a podezíravým (později nedůvěřoval své druhé ženě ani dětem; jak vysvitne níže, snad i právem).\n\nTéměř vzápětí po pohřbu se pro něj začala hledat nová nevěsta, jíž se stala Žofie Dorota Württemberská (s pravoslavnou vírou přijala ruské jméno \"Marie Fjodorovna\"). Svatba se konala 7. října 1776 a z manželství vzešlo deset dětí.\n\n\nV noci z 11. na 12. března (23.–24. března gregoriánského kalendáře) 1801 byl Pavel zavražděn spiklenci ve své právě dokončené rezidenci, v Michajlovském zámku, postaveném právě na tom místě, kde kdysi stál Letní palác Jelizavety Petrovny (v němž se car narodil). O spiknutí, kterého se účastnili carovi nepřátelé, není známo příliš mnoho. K jeho vůdcům patřil generál L. L. Bennigsen, petěrburský vojenský gubernátor P. A. Palen, kníže Platon Zubov (druhdy milenec Pavlovy matky Kateřiny Veliké) a gardoví důstojníci.\n\nPod rouškou noci pronikli do paláce ze dvou stran, vyrazili dveře a vtrhli do carovy ložnice. Jakým způsobem byl Pavel I. zabit, už se nikdy nedovíme, soudí se, že byl zardoušen, stejně jako jeho otec Petr III. Ať se stalo cokoli, ráno 12. března 1801 se Rusko probudilo už pod vládou nového cara Alexandra I. Je otázka jakou roli hrál při této neblahé události. Soudí se, že ji patrně přímo neorganizoval, ale o jejích přípravách zřejmě věděl.\n\n\n\n\n"}
{"id": "209933", "url": "https://cs.wikipedia.org/wiki?curid=209933", "title": "Plzeň-Bory", "text": "Plzeň-Bory\n\nBory jsou jedna z jižních částí města Plzně. Spolu s městskými částmi Doudlevce, Skvrňany, Nová Hospoda, Zátiší, Valcha a Radobyčice tvoří městský obvod Plzeň 3. Bory leží na národní silnici č. 27 (E 53), která vede na Klatovy a dále na Železnou Rudu.\n\nKrátce po založení Západočeské univerzity v Plzni v roce 1991 získala tato nová univerzita pozemek na Borských polích a začala na něm vytvářet nový univerzitní kampus. Postupem času mají být do kampusu soustředěny všechny fakulty. Na Borech, nedaleko univerzity, stojí také několik studentských kolejí a poblíž, směrem k tramvajové konečné linky č.4 také Úřad práce.\n\nOd roku 1990 pořádá Západočeská univerzita v Plzni Mezinárodní letní jazykovou školu. Koná se každý rok v červenci (od roku 1996 přímo v borském kampusu). Účastní letní školy jsou ubytováni na koleji v Máchově ulici u Borského parku (viz níže), kde je též Univerzitní hotel s kompetně vybavenými pokoji.\n\nNa Borech se nachází starší část areálu Fakultní nemocnice Plzeň, jehož výstavba byla zahájena koncem 19. století. Kromě zdravotní péče se zde nyní vzdělávají studenti Lékařské fakulty UK Plzeň. Novější areál FN Plzeň byl vystavěn na Lochotíně.\n\nV bezprostředním sousedství univerzitního kampusu se nachází věznice Bory, kde byla za komunismu uvězněna celá řada známých osobností, jako je například pozdější prezident České republiky Václav Havel. První oběť justiční komunistické zvůle, armádní generál Heliodor Píka, zde byl popraven 21. června 1949. Jeho tělo po exekuci „zmizelo“. Roku 1993 byl nedaleko areálu věznice zastřelen podnikatel Štefan Janda a jeho osobní strážce Julián Pokoš. Z vražd byl obviněn Jiří Kajínek, který za ně byl odsouzen na doživotí.\n\nNa bývalém letišti, jež se rozprostírá za univerzitním kampusem, byl vytvořen Městský industriální park Plzeň Borská pole o rozloze 105 hektarů. Koncem roku 2013 zde ve 42 firmách pracovalo zhruba 12 500 zaměstnanců. Usídlila se zde řada českých i zahraničních firem, např. japonský podnik na výrobu televizorů Panasonic, hypermarket Carrefour (při odchodu firmy z České republiky prodán řetězci TESCO), výrobci automobilových dílů nebo klimatizačních zařízení.\n\nVelkou ozdobou Borů je Borský park, v jehož sousedství se nacházejí různá sportovní zařízení. Nedaleko najdeme rekreační oblast České údolí se stejnojmennou vodní nádrží na řece Radbuze, odkud lze z Borů dojít i pěšky.\n\nNa Borech končí tramvajová linka číslo 4, která spojuje tuto městskou část se sídlištěm Košutkou na severu Plzně (městský obvod 1) a přes Masarykovo náměstí i se středem západočeské metropole. Druhým nejdůležitějším spojením na Bory je autobusová linka č. 30, která jezdí okruhem mezi Košutkou a Borskými poli přes Doudlevce, Slovany, Lobzy a Doubravku. Na Bory dále jezdí autobusové linky 24, 26, 32, 41 a 72.\n\n"}
