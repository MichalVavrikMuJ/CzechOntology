{"id": "105347", "url": "https://cs.wikipedia.org/wiki?curid=105347", "title": "Česká pošta", "text": "Česká pošta\n\nČeská pošta, s.p., je státní podnik provozující poštovní služby na území České republiky a se zhruba 31 tisíci zaměstnanci (necelých 30 000 přepočtených zaměstnanců) po skupině Agrofert druhou největší českou firmou podle počtu zaměstnanců.\n\nStátní podnik Česká pošta vznikl současně s osamostatněním České republiky 1. ledna 1993, zároveň byla z původní Československé pošty vyčleněna Slovenská pošta a česká správa telekomunikací.\n\n\nZakladatelem je Ministerstvo vnitra České republiky. Identifikační číslo České pošty je 47114983. Odštěpné závody se až do výmazu začátkem roku 2008 označovaly číslem odštěpného závodu v závorce za IČ.\n\nSídlo měla Česká pošta v Praze 3 v Olšanské ulici 38, od ledna 2008 přesídlila na Nové Město do Prahy 1, ulice Politických vězňů.\n\nPodnik Česká pošta, s. p., je řízený generálním ředitelstvím, v jehož čele stojí generální ředitel.\n\n\n\n\nPod působnost Generálního ředitelství spadá v současnosti 7 Regionů (původně odštěpných závodů) a 9 Sběrných přepravních uzlů (SPU):\n\nSeznam Regionů, v závorce původní číslo odštěpného závodu:\n\nOdštěpné závody Mezinárodní provoz (08), Dodavatelské a obchodní služby (09) a OZ VAKUS (10, zkratka z původního názvu Výpočetní a kontrolní ústředna spojů) byly zrušeny k 1. říjnu 2006.\n\nOdštěpné závody se dále člení na „poštovní provozy“ a „dopravní závody“. Třídění a poštovní přeprava byly od 1. dubna 2007 vyčleněny z odštěpných závodů a zařazeny do nové Sekce poštovní přepravy, pod niž nyní spadají sběrné přepravní uzly (SPU).\n\nUvedené členění na odštěpné závody odpovídá aktuálnímu zápisu v Obchodním rejstříku a prezentaci České pošty, s. p., na jejím webu. Faktické fungování je však ovlivněno probíhající reorganizací.\n Česká pošta, s.p.\n Česká pošta, s.p. \n\nV červnu 2004 rezignoval generální ředitel Jan Přibyl (ředitelem od roku 1992), jemuž podle deníku Právo ministr Vladimír Mlynář vytýkal střet zájmů spočívající v členství v dozorčí radě eBanky. Časopis Týden napsal, že Přibyl podepisoval smlouvy bez vědomí dozorčí rady České pošty.\n\n17. září 2008 rezignoval generální ředitel JUDr. Karel Kratina poté, co podle svých slov dokončil přípravu podniku k privatizaci. Od 1. října 2008 byl generálním ředitelem Ing. Petr Sedláček, 18. prosince 2009 však kvůli malé politické podpoře pro transformaci podniku rezignoval s účinností ke konci roku 2009.\n\nOd ledna 2010 byla ředitelkou České pošty Marcela Hrdá, která předtím působila jako členka představenstva a ředitelka divize ve státním podniku Letiště Praha. Jejím hlavním úkolem bylo připravit podnik na vstup konkurence na trh. Transformace ani privatizace podniku již mezi jejími úkoly jmenovány nebyly, přípravu na privatizaci zastavilo ministerstvo vnitra v listopadu 2009.\n\nMarcela Hrdá byla odvolána k 28. 2. 2011 a na její místo byl jmenován Petr Zatloukal, který rezignoval k 31. 3. 2014.\n\nOd 1. dubna 2014 Českou poštu vedl Martin Elkán, nejdříve jako dočasný ředitel a od 13. června 2014 do 22. února 2018 jako generální ředitel.\n\nOd 18. června 2018 je generálním ředitelem Roman Knap.\n\nVláda Miloše Zemana návrh transformace pošty na akciovou společnost neschválila.\nMinistr informatiky Vladimír Mlynář v roce 2003 v souladu s programovým prohlášením vlády Vladimíra Špidly vyjádřil záměr předložit na přelomu června a července 2004 vládě záměr transformačního zákona, jímž by Česká pošta byla přeměněna na akciovou společnost. Účelem mělo být rozdělení řídicích kompetencí též na představenstvo a dozorčí radu a otevřená možnost případné částečné privatizace některých činností a kapitálové propojení s jinými subjekty. Některá ministerstva, například Ministerstvo financí (ministr Bohuslav Sobotka), s návrhem vyjádřila nesouhlas. Ministerstvo informatiky vydalo k 16. červenci 2004, v době pádu Špidlovy vlády, dokument s názvem \"Rok a půl existence ministerstva informatiky\", v němž se uvádí: „Ministerstvo informatiky práce na návrhu zákona pozdrželo a s jeho dokončením čeká na ustavení nové vlády a případnou změnu jejich priorit.“\n\nPostoje k transformaci České pošty a její postavení na trhu byly předmětem programů některých politických stran.\n\nDeregulace poštovních služeb a transformace České pošty se chystala využít například nadnárodní logistická skupina DHL.\n\nVláda ČR na svém jednání dne 12. listopadu 2014 rozhodla o zastavení transformačního procesu České pošty na akciovou společnost. Ještě v říjnu 2014 se proti záměru stavěl vedle pravicové opozice také ministr financí Andrej Babiš (ANO), po jednání s ředitelem pošty ale názor změnil. Ukončení transformačního procesu uvítal také bývalý ředitel České pošty Martin Elkán.\n\nČeská pošta měla v roce 2013 na území Česka: \n\n\nČinnost České pošty se řídí řadou právních předpisů.\n\nPodnik je držitelem poštovní licence podle zákona č. 29/2000 Sb., o poštovních službách, v platném znění. Rozsah služeb, k nimž je třeba poštovní licence, stanoví nařízení vlády. Vyhláška stanoví držitelům poštovní licence podmínky poskytování základních služeb a požadavky na jejich kvalitu. K provozování základních služeb je třeba prokazovat finanční způsobilost.\n\nPodrobnou technickou specifikaci jednotlivých základních služeb stanoví vyhláška č. 464/2012 Sb., o stanovení specifikace jednotlivých základních služeb a základních kvalitativních požadavků na jejich poskytování, ve znění vyhlášky č. 203/2016 Sb.\n\nDne 24. 7. 2015 nabylo platnost nařízení vlády č. 178/2015 Sb., o stanovení minimálního počtu provozoven pro poskytování základních služeb, které je účinné od 1. 1. 2016. Toto nařízení stanoví, že minimální počet provozoven držitele poštovní licence pro zajištění a poskytování základních služeb činí 3 200.\n\nJakožto provozovatel poštovních služeb jsou Česká pošta s. p. a její pracovníci vázáni mlčenlivostí, tzv. poštovním tajemstvím.\n\nV mezinárodním poštovním styku se Česká pošta řídí úmluvami a ujednáními uzavřenými na kongresech Světové poštovní unie, které je členem, a též dvoustrannými dohodami mezi Českou poštou a zahraničními poštovními správami.\n\nČeská pošta s. p. působí na poštovním trhu, který je plně deregulován (tzn. působí na něm i další subjekty poskytující služby v oblasti přepravy zásilek), Česká pošta byla (do 1. 1. 2013 mimo) držitelem tzv. poštovní výhrady (monopolu). Výhrada se vztahovala na poštovní zásilky ve vnitrostátním styku mající jako obsah písemnosti. O vyhrazenou zásilku se dle nařízení vlády č. 512/2005 Sb. jedná, jestliže je hmotnost poštovní zásilky nižší než 50 g a zároveň cena nižší než 18 Kč. Monopol se tedy nevztahoval na poštovní zásilky s hmotností od 50 g výše (včetně) nebo na služby s cenou od 18 Kč výše (včetně) s obsahem písemnosti. Poštovní zásilky do zahraničí nebo ze zahraničí nejsou monopolizovány a poštovní výhrada se na ně nevztahuje. Podmínkou pro udělení výhrady bylo povinnost poskytovat základní poštovní služby na celém území za srovnatelných podmínek a v předepsané kvalitě.\n\nLiberalizace poštovního trhu měla být v Evropské unii dokončena k začátku roku 2011, v ostrovních státech, státech s nízkou hustotou obyvatelstva a konečně ve státech do EU později přistoupivších mohla být odsunuta až k roku 2013.\n\nRozsah a oprávněnost monopolu České pošty byly předmětem politických diskusí a politického boje i ekonomických jednání.\n\nV roce 2003 pocházelo 60 % obratu České pošty z jiných jejích činností než z doručování dopisů a balíků.\n\nNovelou zákona č. 29/2000 Sb. byl k 1. lednu 2013 zrušen institut poštovní výhrady a jakýkoliv držitel poštovní licence může nabízet celý rozsah služeb. Ještě na konci roku 2014 však o tento segment nemají ostatní firmy zájem a pokud ano, tak pouze v rámci hromadných podání, nebo jen ve velkých městech. Pro doručení do menších sídel často zásilky předávají České poště.\n\nVznikl institut základní (univerzální) služby, kterou na základě výběrového řízení (kam se nikdo jiný nepřihlásil) realizuje právě Česká pošta. Za tuto (velmi ztrátovou) základní službu dostává od ostatních poštovních operátorů finanční příspěvky.\n\nVelké diskuse v letech 2008, 2013 i 2014 vyvolala (z ekonomického pohledu logická) snaha České pošty omezit pobočkovou síť a uzavřít nejztrátovější pobočky - většinou na vesnicích, obsazené jediným pracovníkem (v poštovním slangu \"jednokoňky\"). V dotčených obcích byl tento plán přijat velmi negativně a téma dokonce zasáhlo i do volební kampaně při volbách v roce 2013. V nepravidelných intervalech se téma objevuje stále.\n\nKromě přijímání, přepravy a doručování poštovních a neadresných zásilek Česká pošta zajišťuje smluvní služby pro jiné podnikatelské subjekty či úřady jako ČSSZ (výplata starobních důchodů), Poštovní spořitelna a ČSOB (pronájem místa pro bankovní služby),\nSazka (příjem tiketů, vyplácení výher, prodej losů), Česká pojišťovna (uzavírání smluv), platby prostřednictvím SIPO atd.).\nDále Česká pošta hradí náklady na vydávání poštovních známek a uvádí poštovní známky do oběhu (včetně emisního plánu a služeb filatelistům a podobně).\n\nMinisterstvo vnitra připravuje tzv. e-government. Kromě jiných míst (např. samosprávných úřadů) by také pošty sloužily občanům jako přístupová místa elektronické veřejné správy. Notáři a držitel poštovní licence (Česká pošta) by měli na požádání vydávat ověřené výstupy z centrálních státních registrů. Od roku 2007 tak Česká pošta vydává výpisy z katastru nemovitostí, živnostenského rejstříku a obchodního rejstříku. Na 74 tzv. kontaktních místech České pošty je vydává na počkání, na všech poštách je lze objednat k dodání do vlastních rukou.\n\nČeská pošta provozuje tzv. hybridní poštu; klienti dodávají České poště písemnosti i adresy v datové formě, Česká pošta zajistí tisk písemností, zkompletuje je se správnými obálkami a doručí. Službu využívají zejména velké firmy, které často posílají velké objemy korespondence, např. výpisy z účtů. V roce 2006 začala hybridní pošta sloužit i drobným klientům: zákazník zašle poště e-mail s obrázkem či MMS a ona doručí klasický pohled.\n\nČeská pošta poskytuje také službu Registrovaná elektronická pošta, což je elektronická obdoba doporučených listovních zásilek. Česká pošta jako důvěryhodná třetí strana garantuje průkaznost komunikace (vydává odesilateli elektronickou doručenku podepsanou adresátem).\n\nCzech POINT je zkratkou pro Český Podací Ověřovací Informační Národní Terminál, který je asistovaným místem výkonu veřejné správy. Česká pošta nabízí tuto službu na téměř 1000 pobočkách, na kterých mohou klienti získat ověřené výstupy z rejstříku trestů, katastru nemovitostí, mohou si požádat o nové přístupové údaje k datové schránce nebo ohlásit živnost.\nNa pobočkách označených logem Czech POINT je také možné provádět ověřování listin – vidimaci a ověřování podpisů – legalizaci .\n\nČeská pošta začala připravovat projekt Pošta Partner v roce 2008. V prosinci 2009 byla otevřena první pobočka Pošty Partner na Božím Daru. Smyslem celého projektu je převést část poboček na pošty provozované třetí osobou podobně jako je tomu v zahraničí. Ke konci roku 2017 bylo v ČR celkem 428 pošt Partner.\n\nZásilky, od podacích pošt a z výběrů poštovních schránek, se třídí na sběrných přepravních uzlech (SPU). Tříděním se rozumí, že je jim určen nejvhodnější směr (dle adresy) a optimální způsob dopravy (dle typu zásilky a odesílatelem zvolené služby). Česká pošta v současné době používá v rámci své vnitrostátní přepravní sítě dva druhy přepravy poštovních zásilek:\n\nDo a z některých evropských států jsou poštovní zásilky též přepravovány pozemní cestou (silniční). Pro poštovní spojení se zbytkem světa využívá Česká pošta převážně letecké a některých případech i námořní linky.\n\nPřepravu zásilek po silničních komunikacích používá Česká pošta pro poštovní spojení mezi jednotlivými SPU po celém území Česka a dále pro spojení mezi jednotlivými SPU a do jejich působnosti spadajícími poštovními provozovnami.\nV současné době používá Česká pošta prakticky všechny druhy silničních vozidel; osobními počínaje a kamionovými tahači konče.\n\nOd roku 1958 až do 29. května 1999 byly jedním z druhů poštovních kursů silničních automobilové pošty, které byly jedním z druhů ambulantních pošt. \n\nNěkdejší československá pošta fungovala tak, že na poštovních úřadovnách byly zásilky předběžně roztříděny do hlavních směrů a během přepravy vlakem byly přesněji dotřiďovány. Intervaly poštovních vlaků nebo vozů v hlavních směrech byly kolem 2 hodin. Pracovníci vlakových pošt (tzv. ambulancí) byli považováni za elitu a měli vysoké platy.\n\nV polovině roku 1994 byly zrušeny vlakové pošty a hlavní objem poštovní přepravy byl převeden na silniční dopravu. Později byly poštovní vozy užívány již jen k přepravě zásilek v omezeném počtu přepravních relací. Vlakové pošty, známé poštovními vagóny řazenými zejména ve významných rychlících, definitivně ukončily provoz 29. května 1999. Jedním z důvodů omezování a zrušení vlakových pošt, kromě vyšší efektivnosti velkých automatizovaných třídicích linek ve sběrných uzlech, byla několikadenní stávka železničářů v roce 1993, kdy se při náhradním způsobu přepravy zjistilo, že není výrazně dražší.\n\n29. května 1999 byl úplně zrušen ambulantní způsob třídění zásilek (tj. způsob, kdy byly zásilky pracovníky České pošty zpracovávány během cesty), veškeré zpracovávání poštovních zásilek od této chvíle probíhá pouze ve sběrných přepravních uzlech (SPU) či na poštách.\n\nPřepravu zásilek po železnici používá dnes Česká pošta pro poštovní spojení mezi některými sběrnými přepravními uzly po celém území Česka. Zásilky jsou přepravovány v uzavřených poštovních vagonech označených logem České pošty a kódem VKM POSTA. Vykládku a nakládku provádějí zaměstnanci jednotlivých sběrných přepravních uzlů. Samotnou přepravu mezi sběrnými přepravními uzly pro Českou poštu zajišťuje smluvní dopravce ČD Cargo. Přeprava probíhá buď v jednotlivých vozech přivěšovaných na vlacích kategorie Nex nebo Rn, nebo ucelenými poštovními vlaky. V jízdním řádu 2009/2010 je pro potřeby České pošty vedeny tři páry ucelených poštovních vlaků:\n\nV současné době nepoužívá Česká pošta žádný vnitrostátní letecký kurz. Linka na trase Ostrava - Praha - Ostrava s označením úpl 3737, zavedená 7. listopadu 1994, ukončila provoz 30. září 2010.\n\nČeská pošta nyní provozuje 9 sběrných přepravních uzlů (SPU). Velké automatizované sběrné přepravní uzly jsou v Praze, Brně, Plzni, Olomouci, budován je v Ústí nad Labem. V roce 1997 bylo přepravních uzlů 70, celkem po dokončení centralizace třídění jich výhledově má být v republice 8 (zrušena má být ještě Česká Třebová).\n\n\nV lednu 2013 Česká pošta oznámila, že na přelomu února a března 2013 na Znojemsku zahájí pilotní projekt přepravy cestujících v poštovních mikrobusech. Nechce konkurovat běžné linkové dopravě a projekt být plně podřízen potřebám poštovního provozu. Česká pošta si od toho slibuje úsporu nákladů, očekává na tuto činnost i příspěvek od oslovených obcí. Pro pilotní projekt Post bus jsou vyčleněna dvě vozidla, v nichž je prostor pro 8 cestujících a 7 metrů čtverečních pro přepravu zásilek. Pošta vytipovala 7 vesnic (například Strachotice, Hrádek, Dyjákovice či Hodonice). V září 2013 Česká televize oznámila, že se pilotní projekt již testuje (provozem upravených minibusů zatím bez cestujících) a cestující mají být přepravováni na Třebíčsku od října 2013, vydání licence pro přepravu na Znojemsku je zatím nejisté. Jízdné pro cestující má být 1 Kč/km.\n\nDohled nad činností České pošty v oblasti poskytování základních služeb do 31. března 2005 příslušel Ministerstvu informatiky, od 1. dubna 2005 přísluší Českému telekomunikačnímu úřadu.\n\nČSN EN 13850 stanovuje metody pro měření přepravní doby mezi koncovými body vnitrostátních a přeshraničních jednotlivých prioritních zásilek sbíraných, zpracovávaných a dodávaných operátory poštovních služeb. Bere v úvahu metody používající reprezentativní vzorky mezi koncovými body všech typů služeb jednotlivých prioritních zásilek pro adresné zásilky se stanovenými úrovněmi služby přepravní doby, nabízenými zákazníkovi. Normalizovaná metoda měření kvality služby poskytuje jednotný způsob měření přepravní doby mezi koncovými body poštovních zásilek. Použití normalizované metody měření zajistí, že měření se bude provádět objektivně a stejně u všech operátorů s souladu s požadavky směrnice 97/67/ES a jejích změn. Pro pokrytí toků s menšími objemy zásilek obsahuje tato norma oblasti pružnosti pro přizpůsobenou implementaci. Norma obsahuje rovněž specifikace pro řízení kvality a auditování systému měření.\n\nOtakar Hölzl, odborník v oblasti spojů na pražské ČVUT, České poště v roce 2003 vytýkal, že nevychází vstříc potřebám zákazníkům a není schopná zavádět nové služby, například zabalit balík, oskenovat text určený k odeslání atd.\n\nZpráva dohledového orgánu (ČTÚ) z roku 2006 byla k České poště velmi kritická a uváděla mnoho desítek typů zjištěných nedostatků. Zároveň konstatovala, že nebyla zjednána náprava v řadě nedostatků, které byly vytýkány již dříve. Podle závěrů zprávy byla dostupnost základních služeb v zásadě zajištěna, ale jejich kvalita byla na nízké úrovni. Zpráva konstatovala, že nešvar nedodržování otevírací doby pošt byl zřejmě velmi rozšířen. Dále vytýkala České poště dlouhé čekací doby a polední přestávky v době, kdy je o služby největší zájem, nedostatečnou kvalitu informací podávaných zákazníkům, neoprávněné odmítnutí dodávat poštu do některých míst atd. Přestože bylo České poště uloženo zajistit ve velkých městech výdej uložených zásilek i v nedělích a o svátcích, v Praze byla tato povinnost splněna jen částečně. Hlavními příčinami stavu byl podle zprávy ČTÚ malý zájem o potřeby zákazníků, špatná organizace práce a snaha řešit interní problémy podniku na úkor zákazníků.\n\nPodle měření objednaného ČTÚ, při němž se podle metodiky dané normou ČSN EN 13850 zjišťuje rychlost dodání cca 30 000 zkušebních zásilek ročně, bylo v roce 2005 96 % zásilek dodáno následující pracovní den po podání, 3,65 % druhý pracovní den následující po podání, 0,35 % zásilek za delší dobu a 0,06 % zásilek se ztratilo. Oproti roku 2004 se zvýšil počet zásilek dodaných nejbližší pracovní den na úkor počtu zásilek dodaných druhý nejbližší pracovní den (v roce 2004 94,86 % : 4,73 %). Rychlost dodání se však počítá od nejbližšího plánovaného času vybírání schránky, nikoliv od vhození, a Česká pošta výsledky měření ovlivňovala tím, že vybírání schránek přesunuje do časných ranních hodin. Proto ČTÚ od roku 2006 změnil metodiku měření a souběžně měří i čas doručení od vhození zásilky v 16 hodin.\n\nPodle zprávy za rok 2006\nbylo 91,98 % zásilek dodáno následující pracovní den po podání (resp. po vybrání ze schránky), 2,08 % v den podání, 5,33 % druhý nejbližší pracovní den, 0,61 % za delší dobu. Při měření od vhození zásilky (v 16 hodin) bylo 54,6 % zásilek doručeno následující pracovní den po vhození, 42,0 % druhý následující pracovní den po vhození, 2,89 % třetí pracovní den po vhození a 0,5 % později.\n\nV létě 2018 chybělo České poště přes 1 300 zaměstnanců. To vedlo v některých místech až k porušení principu stanoveného zákonem, že zásilky mají být dodávány každý pracovní den, i k jiným problémům v oblasti kvality.\n\n\n"}
{"id": "105351", "url": "https://cs.wikipedia.org/wiki?curid=105351", "title": "Grand Ole Opry", "text": "Grand Ole Opry\n\nGrand Ole Opry je nejdéle bez přestávky běžící rozhlasový pořad v USA. Každou sobotu již od 28. listopadu 1925 vysílá na stanici WSM z Nashvillu v Tennessee country hudbu.\n\nPořad začala stanice WSM (odvozeno od motta We Shield Millions Národní pojišťovny, která rozhlasovou stanici spustila) vysílat díky novému programovému řediteli Hayovi. Rok a půl měl název \"Bam Dance\". Nový název se ujal v roce 1927, kdy ho použil právě Hay, který označil při vysílání právě skončený pořad vážné hudby jako Velkou operu a lákal posluchače, aby zůstali u přijímačů i pro následující Starou skvělou operu.\nNetrvalo dlouho a Hay měl k dispozici desítky umělců, kteří byli schopni vystupovat v živém vysílání. Vystupující přizpůsobovali záhy rozhlasovému pořadu i své koncertní šňůry. Od roku 1943 se Grand Ole Opry dočkala stálého místa, z něhož byla vysílána 31 let. Stálou scénou se stalo Rymanovo auditorium blízko hlavní třídy v Nashvillu. Přímo v něm mohly sledovat koncerty až 3 000 diváků.\n\nPořad se stal populární a situace se začala obracet v tom smyslu, že bylo možno vybírat mezi mnoha zájemci o hraní. Různí muzikanti dokonce pořádali vystoupení pod hlavičkou Grand Ole Opry i mimo Nashville. Jednalo se zvláště po druhé světové válce o vystoupení v Carnegie Hall, turné po amerických vojenských základnách v Evropě apod. K rozhlasovému vysílání se přidalo i televizní.\n\nV roce 1974 se koncerty vysílané v sobotním pořadu přesunuly do nově vybudovaného areálu na předměstí. O 21 let později bylo ovšem znovu restaurováno též Rymanovo auditorium.\n\n"}
{"id": "105384", "url": "https://cs.wikipedia.org/wiki?curid=105384", "title": "Interval.cz", "text": "Interval.cz\n\nInterval.cz je mezinárodně akreditovaný odborný magazín, publikující články na téma webdesign (web design), web development (vývoj web-based aplikací) a e-komerce. Provoz magazínu je hrazen z reklamy, prodeje knih, soukromých zdrojů a dobrovolných příspěvků, v minulosti dostal minimálně jednu dotaci (285 tisíc od NIC.cz). Články magazínu jsou stále k dispozici všem uživatelům internetu zdarma, a to již od roku 1998.\n\nMezi autory a spolupracovníky patří řada předních odborníků na webdesign a web development, poskytován je však prostor i specialistům z jiných oborů a začátečníkům. Řada z nich se vypracovala do nejužší odborné špičky ve své oblasti.\n\nKromě publikování článků se Interval.cz zabývá další odbornou činností – provozuje odborné fórum „Interforum“, vytváří specializované informační zdroje (například Knihovny CSS a PHP), pořádá soutěže (například Interzen) a přednáší na odborných konferencích, například na INSPO – Internet a informační systémy pro osoby se specifickými potřebami.\n\nPodle provozovatelů magazínu je posláním Interval.cz soustavná dlouhodobá podpora rozvoje zdrojů a služeb dostupných na internetu, především mezi téměř stovkou miliónů mluvčích středoevropské jazykové oblasti, do níž patří Česká republika, Slovensko i Polsko. Žádné texty v polštině ovšem neposkytuje.\n\n"}
{"id": "105479", "url": "https://cs.wikipedia.org/wiki?curid=105479", "title": "Ledová jeskyně Naděje", "text": "Ledová jeskyně Naděje\n\nPřírodní památka Naděje je puklinová pseudokrasová jeskyně v suťovém poli na severní návětrné straně Suchého vrchu v CHKO Lužické hory na severu České republiky nedaleko osady Hamr u Naděje na katastrálním území Naděje, dnes části města Cvikov v okrese Česká Lípa v Libereckém kraji.\n\nJeskyně vznikla postupným zvětráváním znělcové skály a působením mrazu. Později byla zčásti zasynána suťovým polem. Vchod jeskyně je v nadmořské výšce 580 m mezi velkými skalními bloky. Vlastní jeskyně je 30 metrů dlouhá a 6 metrů hluboká puklina orientovaná ve směru východ–západ. Vchod je umístěn v polovině jeskyně, asi šest metrů vysoko nad jejím dnem. V prostorách jeskyně se celoročně hromadí chladný vzduch, který umožňuje tvorbu a přetrvání ledové výzdoby. Nejrozsáhlejší je na jaře v době tání sněhu, kdy puklinami proniká nejvíce povrchové vody a vzduch v jeskyni je dostatečně chladný. Na podzim je v nejnižších polohách jeskyně již většinou jen podlahový led.\n\nJeskyně byla zařazena mezi chráněné přírodní výtvory (CHPV) rozhodnutím ONV Česká Lípa dne 29. července 1966 na rozloze 0,26 ha. Nyní je chráněna rozloha 0,33 ha a výška je 580 až 625 m. n.m. Mimo vlastní jeskyně tak území zahrnuje i vyšší partie se sutěmi a mechorosty.. PP Naděje spravuje Správa CHKO Lužické hory..\n\nJeskyně je významným sociálním místem pro některé druhy netopýrů. Na podzim, po rozpadu kolonií, seznamují samice mláďata s okolními přechodnými úkryty a vhodnými zimovišti. V jeskyni je hojně zastoupen netopýr velkouchý, který je vázán na okolní bukové lesy. Byl zaznamenán i výskyt netopýra velkého, netopýra severního, netopýra vousatého a netopýra řasnatého.\nJeskyně Naděje byla dlouhá léta zdrojem ledu. Místní obyvatelé ji pojmenovali Ledová díra (něm. \"Eisloch\"). Turistům ji zpřístupnil v sedmdesátých letech 19. století Německý horský spolek ze Cvikova. Její vchod do konce 19. století chránily mříže. Po druhé světové válce se stala volné přístupnou. Odlamování krápníků a zakládání ohňů mělo za následek poškozování ledové výzdoby. Od roku 1988 je proto uzamčena kovovou mříží, aby se zabránilo dalšímu poškozování jeskyně. Klíč lze zapůjčit na Správě CHKO Lužické hory v Jablonném v Podještědí.\n\nK Suchému vrchu vedou turisticky značené cesty, žlutá od Mařenic a dálková červená E10 od Nového Boru. Pod Suchým vrchem prochází také cyklotrasa č. 3061. Z rozcestí pod Suchým vrchem k jeskyni nahoru svahem směřuje značená odbočka (500 metrů).\n\n"}
{"id": "105480", "url": "https://cs.wikipedia.org/wiki?curid=105480", "title": "Oybin", "text": "Oybin\n\nOybin (česky \"Ojbín\", \"Ojvín\" či \"Ojivín\") je lázeňská a výletní obec na jihovýchodě Saska, v okrese Zhořelec, poblíž hranic s Českou republikou. Má obyvatel. Dominuje jí mohutná pískovcová stolová hora s ruinami stejnojmenného hradu a kláštera.\n\nPrvní zmínky o hradu jsou z počátku 13. století. Žitavsko dlouhá léta patřilo rodu Ronovců. Roku 1290 se zde připomíná v listinách Čeněk z Ojvína, až v roce 1319 Jindřich z Lipé pocházející z tohoto rodu, celé území včetně hradu Ojvín předal králi Janu Lucemburskému výměnou za území na Moravě. V 14. století nechal hrad výrazně přestavět jeho syn, král Karel IV. Hrad byl jeho oblíbeným sídlem a navíc v dohledu Žitavy demonstroval moc českého panovníka nad celým Žitavskem. Rozhodnutím Karla IV. zde byl později vybudován klášter celestýnů. Hrad měl strategicky významnou polohu na obchodní stezce z Čech do Lužice. Ze staveb z doby Karla IV. se dochovala část císařské oratoře - kaple sv. Václava a chrám celestýnského konventu.\n\nV roce 1429 odolal i útoku husitů.\n\nOybin je konečnou stanicí Žitavské úzkorozchodné dráhy, dodnes obsluhované historickými parními lokomotivami. Tato dráha začíná v Žitavě, má dvě větve, z nichž jedna končí v Oybinu, druhá v Jonsdorfu.\n\nJe jedním ze tří turistických středisek Chráněné krajinné oblasti Žitavské hory a má statut lázeňského místa (Luftkurort).\n\n\n"}
{"id": "105481", "url": "https://cs.wikipedia.org/wiki?curid=105481", "title": "Biomolekula", "text": "Biomolekula\n\nBiomolekuly jsou chemické sloučeniny, které se vyskytují v živých organismech. Skládají se především z uhlíku a vodíku, dále v nich najdeme i dusík, kyslík, fosfor a síru. Ostatní prvky se mohou také vyskytovat v biomolekulách, ale nejsou již tak časté.\n\nBiomolekuly jsou nezbytné pro existenci všech forem života. Mnoho těchto molekul je polymerních, ale známe i malé organické molekuly, které jsou obsaženy nebo syntetizovány v organismu.\n\n\n"}
{"id": "105484", "url": "https://cs.wikipedia.org/wiki?curid=105484", "title": "Lední hokej na olympijských hrách", "text": "Lední hokej na olympijských hrách\n\nLední hokej na olympijských hrách je turnajem, který je Mezinárodní hokejovou federací pořádán od roku 1920.\n\nHokejový turnaj se měl poprvé představit na VI. olympijských hrách v Berlíně v roce 1916, ale hry se z důvodu první světové války neuskutečnily. Premiéru měl tedy až na VII. olympijských hrách v roce 1920 jako ukázkový sport.\n(Na těchto hrách není tedy veden jako oficiální olympijský sport).\nPo vzniku zimních olympijských her (1924) se stal lední hokej jejich nedílnou součástí. Až do roku 1968 se v rámci olympijského turnaje hrálo i mistrovství světa a od roku 1928 (s výjimkou zimních her v roce 1932 i mistrovství Evropy. Od roku 1972 se konají tyto soutěže samostatně.\n\nAž do ZOH 1968 startovaly různé počty mužstev, proto i hrací systémy byly různé, hrálo se v jedné či více skupinách, podle počtu přihlášených. Počet účastníků byl poprvé pevně stanoven na ZOH 1972, kdy na turnaji mohlo startovat 12 mužstev. Pokud se přihlásilo více mužstev, uskutečnila se olympijská kvalifikace. Na ZOH 1972 a 1976 účastníci hráli kvalifikaci, která se hrála vylučovacím způsobem. Kvalifikační utkání rozhodla o zařazení do skupiny A, kde se hrálo o medaile. Poražení hráli o 7. – 12. místo ve skupině B.\n\nNa ZOH 1980 a 1984 se systém mění. Účastníci jsou rozděleni do dvou šestičlenných skupin, z nichž první dva postoupili do finálové skupiny, kde se hrálo o medaile. Na ZOH 1988 se hrálo stejným systémem, změna je jen v tom, že do finálové skupiny postoupily první tři týmy z každé skupiny. Od ZOH 1992 je zaveden nový hrací model, kdy mužstva po zápasech v základních skupinách postupují do vyřazovacích bojů play off. Na ZOH 1998 a 2002 je počet účastníků rozšířen na 14 a změněn hrací model. Šest nejlepších týmů určených podle žebříčku IIHF bylo nasazeno přímo do závěrečného turnaje. Zbylých osm mužstev hrálo ve dvou kvalifikačních skupinách, z nichž vítězové postoupili do závěrečného turnaje o medaile. Zde bylo osm týmů rozděleno do dvou skupin, v nichž se nehrálo o postup, ale jen o soupeře do následujícího play off. Na ZOH 2006 se systém a počet startujících opět mění. Počet účastníků vrací na dvanáct a model turnaje je tak, jak byl na ZOH 1992 nebo 1994.\n\nNa ZOH 2010 byl hrací model opět jiný. Účastníci byli rozděleni do tří skupin po čtyřech týmech. Na konci skupinové části bylo všech 12 týmů seřazeno do žebříčku podle daných kritérií. Nejlepší 4 týmy (tj. vítězové skupin a nejlepší tým z druhých míst) postoupily přímo do čtvrtfinále play off. Týmy na 5. až 12. místě tohoto žebříčku hrály předkolo play off, ze kterého postoupili čtyři vítězové do čtvrtfinále. Dále již se hrálo klasickým pavoukem. Tímto systémem se ZOH hrají až do současnosti.\n\n\"• – oficiální soutěž.\"\n\nSČ = Sestavy československé a české reprezentce\n\nRuská reprezentace je nástupcem reprezentace SSSR.\nČeská reprezentace je nástupcem československé reprezentace.\n\nTabulka zobrazuje úspěšnost zemí podle vítězství, remíz a porážek. V letech 1920–2006 byly za vítězství dva body, remízu jeden bod a porážku nula bodů. Od roku 2010 jsou za vítězství v normální hrací době tři body, vítězství v prodloužení a samostatných nájezdech dva body, porážky v prodloužení a samostatných nájezdech jeden bod a za porážku v normální hrací době nula bodů. Remízy byly zrušeny.\n\n\nPoznámky k tabulce:\nNa 99. zasedání MOV v červenci 1992 bylo schváleno, že se ženský hokejový turnaj bude konat na ZOH 1998. Toto rozhodnutí muselo být ještě schváleno v Naganu organizačním výborem, který se původně zdráhal vůbec turnaj uskutečnit z důvodu zvýšených nákladů na pořádání turnaje. V listopadu roku 1992 organizační výbor a koordinační výbor MOV dosáhly dohody, která zařazuje ženský hokej do programu her v roce 1998. Součástí dohody bylo, že turnaj bude omezen na šest týmů.\n\nNa ZOH 1998 v Naganu tedy hrálo šest týmů v jedné skupině každý s každým. Poté následovala utkání o umístění, ve kterých se střetly první a druhý v pořadí skupiny o zlato a třetí se čtvrtým o bronz. Od ZOH 2002 byl počet startujících rozšířen o dvě mužstva. Systém doznal také změny. Týmy byly rozděleny do dvou čtyřčlenných skupin, z nichž první dvě postoupila do play off o medaile. Týmy umístěné na třetím a čtvrtém místě ve skupině hrály o 5.–8. místo.\n\n\"Aktualizace po Zimních olympijských hrách 2018.\"\n\n"}
{"id": "105485", "url": "https://cs.wikipedia.org/wiki?curid=105485", "title": "7 (číslo)", "text": "7 (číslo)\n\nSedm je přirozené číslo, které následuje po číslu šest a předchází číslu osm. Tutéž číselnou hodnotu má i hebrejské písmeno zajin a řecké zéta, římskými číslicemi VII.\n\n\n\n\n\n\n\n\n"}
{"id": "105489", "url": "https://cs.wikipedia.org/wiki?curid=105489", "title": "Sleipnir", "text": "Sleipnir\n\nV severské mytologii je Sleipnir Odinův osminohý kůň. Je nejlepší a nejrychlejší kůň ze všech devítí světů. Sleipnir má takovou sílu, že ho Odin musí přivazovat k samotnému Yggdrasilu, což je jediná věc, která ho dokáže udržet.\n\nKrátce po stvoření Midgardu a Valhally přišel k Ásům obr z rodu hrimthursar, převlečený za obyčejného kameníka, a nabídl jim, že znovu postaví hradby kolem Ásgardu, zbořené při válce mezi Ásy a Vany. Chtěl za to měsíc, slunce a bohyni Freyu. Bohové nakonec na radu Lokiho souhlasili, pokud se kameníkovi podaří val postavit během jedné zimy (tedy za šest měsíců). Pomáhal mu pouze kouzelný kůň Svadilfari. Když bohové zjistili, že kameník je obr a stavbu díky Svadilfarimu stihne dokončit, obořili se na Lokiho. Loki slíbil, že obr svou odměnu nedostane. Proměnil se v překrásnou klisnu a v této podobě se objevil před Svadilfarim. Svadilfari klisnu pronásledoval celou noc a obr nestihl zeď dokončit. Později se Lokimu narodilo osminohé hříbě Sleipnir, které daroval Ódinovi.\n"}
{"id": "105490", "url": "https://cs.wikipedia.org/wiki?curid=105490", "title": "Richard Rohr", "text": "Richard Rohr\n\nRichard Rohr (* 20. března 1943, Kansas USA) je františkánský kazatel a spisovatel.\nRichard Rohr se narodil 20. března 1943 ve městě Topeca, ve státě Kansas v USA jako syn německých rodičů (kteří ho ale kvůli válečné situaci nenaučili německy). V roce 1961 vstoupil do františkánského řádu. Vystudoval teologii ve františkánském semináři a v roce 1970 byl vysvěcen na kněze. V roce 1971 založil rodinnou komunitu New Jerusalem v Cincinnati, ve státě Ohio. Je jedním ze zakladatelů charizmatické obnovy v USA, byť v současnosti se již tímto směrem neangažuje. Dnes je Richard Rohr mezinárodně známý kazatel a vedoucí exercicií. V roce 1986 založil Centrum pro akci a kontemplaci v Albuquerque ve státě Nové Mexiko, USA.V současné době žije poblíž františkánské komunity v Albuquerque a dělí svůj čas mezi místní službu a kázání a vyučování na všech kontinentech.\n\nZnám je zejména díky svým početným audio (a video) kazetám, které vydává již od sedmdesátých let.\n\nZa své prvotní povolání považuje šíření evangelia a k tomuto cíli používá mnoha prostředků: integraci akce a kontemplace, tvorbu komunit, záležitosti míru a spravedlnosti, mužskou spiritualitu, enneagram (který je ovšem původně ezoterický, a tedy podle Vojtěcha Kodeta nevhodný a dokonce nebezpečný), ekologickou spiritualitu a další.\n\nRichard Rohr je jedním z mála teologů, kteří se soustředí na to, jak oslovit muže, aby naplno žili své křesťanství. Je to člověk s velkým osobním charismatem, který dokáže zaujmout i hledající a ty, které oficiální církev neoslovuje.\nNěkolikrát navštívil ČR a Slovensko.\n\n"}
{"id": "105491", "url": "https://cs.wikipedia.org/wiki?curid=105491", "title": "Ton Roosendaal", "text": "Ton Roosendaal\n\nTon Roosendaal (* 20. března 1960) je vedoucím vývojářem open source 3D aplikace Blender a předsedou Blender Foundation, která se na vývoji Blenderu podílí. Je taktéž producentem krátkého animovaného filmu Elephants Dream, který byl pomocí této aplikace vytvořen.\n"}
{"id": "105495", "url": "https://cs.wikipedia.org/wiki?curid=105495", "title": "Žitava", "text": "Žitava\n\nŽitava ( ; výslovnost: , , ) je velké okresní město v německé spolkové zemi Sasko, které se nachází v saské části historického území Horní Lužice v zemském okrese Zhořelec. Leží na trojmezí Německa, Česka a Polska v místě, kde se říčka Mandava vlévá do Lužické Nisy. Má obyvatel. Předtím, než se Žitava stala součástí Hornolužického šestiměstí, patřila k historickému území Čech. V období svého rozkvětu, kdy byla známá jako středisko plátenictví, byla druhým nejbohatším členem Šestiměstí. Za třicetileté války přijala Žitava více než 1000 rodin českých exulantů, kteří až do 19. století spoluvytvářeli kulturní obraz města. Mezi nejvýznamnější pamětihodnosti mimo jiné patří dvě žitavská postní plátna, bývalý františkánský konvent s kostelem sv. Petra a Pavla a kostel sv. Kříže, stará Solnice nebo Dornspachův dům. Oblast města je součástí Přírodního parku Žitavské hory.\n\nNa území Žitavy bylo objeveno několik archeologických nálezů z doby bronzové náležejících k tzv. Lužické kultuře, v 9. století se tu usadili západní Slované, jak to dokládají nálezy v okolí Ostritz. Současná urbánní krajina ovšem vznikla až během německé kolonizace organizované na přelomu 12. a 13. století z Míšeňského markrabství. První písemná zmínka o Žitavě z roku 1238 se zachovala v jedné z listin Kláštera Marienthal. Týká se Častolova ze Žitavy (\"Chastoslaus de Sitavia\"), což byl český šlechtic z rodu Ronovců, stoupenec krále Václava I., který se se svým mladším bratrem Jindřichem na Žitavsku usadil. Městská práva udělil Žitavě v roce 1254 Přemysl Otakar II., jenž určil její budoucí rozlohu tím, že na koni objel vytyčené území. Po vzniku Hornolužického šestiměstí bylo Karlem IV. zřízeno celní stanoviště, kterým se stal nově postavený hrad Karlsfried – sídlo žitavského fojta. Za nedostatečnou vojenskou podporu ve Šmalkaldské válce v letech 1546–1547 potrestal Ferdinand I. Habsburský Žitavu a další členy Šestiměstí v rámci tzv. ztrátou privilegií a pozemků. V průběhu třicetileté války pak postoupil Ferdinand II. Štýrský Horní i Dolní Lužici Saskému kurfiřství jako splátku dluhu za vojensku pomoc. Za saské vlády došlo v roce 1757 během sedmileté války k ostřelování Žitavy rakouskými vojsky, které zničilo 80 % domů a navždy tak proměnilo tvář tohoto města.\n\nV Žitavě, která leží na trojmezí, se prolínají německé, české a polské kulturní vlivy. Bohatou tradici zde má již od 16. století vzdělávání, jehož význačným představitelem byl pedagog a spisovatel Christian Weise, a rovněž hudba zastoupená např. Andreasem Hammerschmidtem, Johannem Kriegerem a Heinrichem Marschnerem. Město je sídlem dvou vysokých škol: Vysoké školy Žitava/Zhořelec a Mezinárodního vysokoškolského institutu, v nichž se vzdělávají také čeští a polští studenti. Se Zhořelcem (Görlitz) sdílí Žitava společné Divadlo Gerharta Hauptmanna. Pro svou nejvýznamnější pamětihodnost připomínající zdejší tradici plátenictví bývá Žitava označována jako \"„město postních pláten“\".\n\nMěstské jádro Žitavy leží v Žitavské pánvi na úpatí Žitavských hor (které se na české straně hranice nazývají Lužické hory) v nadmořské výšce 230 až 285 m n. m. Ze severozápadu je obklopuje Lužická hornatina. Žitavská pánev na jihovýchodě přechází v údolí Lužické Nisy pokračující dále do Čech. Na východě se rozkládají kopcovité výběžky Jizerských hor. Městem protéká říčka Mandava, která se zde vlévá do Nisy. Lužická Nisa, jež odvádí vodu z Žitavské pánve, protéká východním okrajem města, kde tvoří německo-polskou státní hranici. Na svém jihozápadním okraji je Žitava ohraničena jezerem Olbersdorfer See, které je součástí katastru sousední obce Olbersdorf. Na jihovýchodě město sousedí s Hrádkem nad Nisou, na jihu s obcí Jablonné v Podještědí. Dalšími sousedními obcemi jsou na jihu Oybin, na jihozápadě Bertsdorf-Hörnitz a na severozápadě Mittelherwigsdorf. Na severu se nachází městečko Ostritz, na východě polské město Bogatynia.\n\nÚzemí Žitavy je v geomorfologickém ohledu určováno Žitavskou pánví, která na severovýchodě dosahuje délky 16 km a která v nejširším místě měří 7 km. Větší část východní oblasti této pánve se nachází na polském území (Turów), zatímco její jihovýchodní část leží v České republice (Hrádek nad Nisou). Reliéf Žitavské pánve se utvořil v mladším terciéru (miocén), kdy se zformoval čistě tektonickým poklesem podloží z rumburské žuly. Na tomto podloží se později vytvořily hnědouhelné pánve (Berzdorf), které plynule pokračují do oblasti severočeských terciérních pánví v Chebu, Sokolově, Mostu a v Teplicích. Na jihu Žitavské pánve se rozprostírají pískovcové skály připomínající Saské Švýcarsko. Čedičové kupy a bývalé hnědouhelné jámy potom charakterizují krajinu vnitrozemí. Oblasti s nejvyšší nadmořskou výškou v katastru Žitavy se nacházejí na jihu v místní části Hartau. Jsou to zejména pískovcové vrchy Mühlsteinberg (482 m n. m.) a nejvýše položený Straßberg (538 m n. m.). Nejnižším místem je hladina Lužické Nisy. Město se rozprostírá na ploše 6.674 ha, centrum uvnitř \"„\"Zeleného okruhu\"“\" (\"Grüner Ring\") zaujímá plochu 43,84 ha.\n\nGeologické podloží jihovýchodu Horní Lužice se utvořilo již v období prvohor (Paleozoikum), kdy zde vícekrát vyvřelo žulové magma. Tato Rumburská žula a Seidenbergský granodiorit se nacházejí v podloží celého území Žitavských hor a údolí Nisy na sever od Žitavy. Před 145 až 66 miliony let v období křídy zde přechodná pásma kopírující tzv. Lužický zlom vytvořila zřetelný práh mezi Berzdorfskou pánví na severu a Žitavskou (nebo také Hirschfeldskou) pánví na jihu. V těchto pánvích se nashromáždily písečné a půdní sedimenty, vznikla tu však také ložiska hnědého uhlí. V období miocénu docházelo na východě Horní Lužice k vulkanické činnosti, při níž na povrch pronikaly čediče, fonolity a sopečný popel.\n\nPůdy v městské oblasti jsou převážně tvořeny volnými holocénními sedimenty, jako jsou: spraš, sprašová hlína, svahová hlína, štěrky a písky, z nichž vyčnívají znělce, bazaltoidy a paleozoikální až proterozoické granodiority. Na žulovém podloží Žitavské pánve jsou usazeny hnědozemě, parahnědozemě a pseudogleje, které celkem zaujímají asi 15 % půdní vrstvy se střední využitelností pro zemědělství a střední až vysokou úrodností, což platí zvláště pro lokality s větším podílem spraše.\n\nNejvýznamnějším vodním tokem v prostoru Žitavy je Lužická Nisa protékající téměř na celém východním okraji žitavského katastru a dále potom říčka Mandava, která městskou oblastí protéká z jihozápadu na severovýchod v údolí, jež je v 1 km dlouhém zalesněném úseku mezi obcemi Hainewalde a Scheibe nazýváno údolí Roschertal. Mandava má v Žitavských horách četné přítoky, např. Goldbach, Grundbach, Pochebach, Waltersdorfer Dorfbach, které patří k povodí Lužické Nisy, do níž se Mandava vlévá přímo na východ od centra Žitavy ve výšce 227,7 m n.m. Největší vodní plochou v bezprostředním okolí města je jezero Olbersdorfer See o rozloze 60 ha, což je zatopený povrchový důl, který slouží k rekreačním účelům. Kromě toho je v Žitavě a jejím okolí 44 menších vodních ploch a toků. Podzemní voda se v blízkosti města drží zvláště v lesních průsmycích a pískovcových oblastech Lückendorfské plošiny, kde se také v Oybině, Lückendorfu a Hartau nacházejí zdroje pitné vody, kterou do Žitavy přivádějí vodovody městské společnosti \"Stadtwerke Zittau\".\n\nMěsto leží v klimaticky mírném pásu, podnebí však určují horská pásma, jejichž hřebeny jsou překážkou proudění vlhkého a chladného vzduchu od Atlantského oceánu, proto je zde výrazné množství srážek. Také v nejsušším měsíci jsou běžné deště. Podle Köppenovy klasifikace podnebí má tato oblast stupeň Cfb, tedy mírné oceánické podnebí. Průměrná roční teplota je tu podle klimatického modelu, který zpracovává data z let 1982–2012, 8,2 °C. Roční úhrn srážek dosahuje 581 milimetrů. Od roku 2008 se město cíleně věnuje ochraně klimatu, zejména pak snížení znečišťování, ke kterému dochází následkem lidské činnosti. Ve spolupráci s Vysokou školou Žitava/Zhořelec, městskými společnostmi a bytovými družstvy jsou realizovány programy na úsporu energií, jako je například optimalizace vytápění.\n\nÚzemí města Žitavy je spolu s dalšími devíti obcemi součástí Přírodního parku Žitavské hory (\"Naturpark Zittauer Gebirge\"), který je se svou rozlohou 133,4 km² nejmenším přírodním parkem v Německu. Jeho zřizovatelem však není Žitava, ale zemský okres Zhořelec. V rámci tohoto parku byly vyhláškou ze dne 4. 7. 2007 vymezeny tři zóny ochrany pro přírodní plochy (zóna 1), zemědělsky a lesnicky využívané plochy (zóna 2) a sídla (zóna 3). Pro pískovcovou oblast parku jsou typické kyselé smíšené doubravy s borovicemi a břízami. Ve vyšších polohách hor jsou smíšené bučiny se zastoupením jedle a smrku. Všeobecně rozšířeným druhem ptactva je datel černý (\"Dryocopus martius\"), hnízdní dutiny datlů využívá sýc rousný (\"Aegolius funereus\") a různé druhy netopýrů. Ze zvěře lze v parku pozorovat srnčí a černou, vzácněji se vyskytuje jelen evropský (\"Cervus elaphus\") nebo rys ostrovid (\"Lynx lynx\"). K chráněným biotopům patří suchá vřesoviště, mokré louky a rašeliniště. Do území parku zasahuje Chráněná krajinná oblast Žitavské hory s přírodní rezervací Luž (\"Naturschutzgebiet Lausche\") a Jonsdorfské skalní město.\n\nPřírodní park Žitavské hory (\"Naturpark Zittauer Gebirge\") provozuje od roku 1991 v Žitavě své vlastní Centrum ochrany přírody (\"Naturschutzzentrum ‚Zittauer Gebirge‘\") a sídlí zde rovněž spolek ochrany přírody \"Naturschutzverein „Zittauer Bergland“\". Tyto organizace se dlouhodobě věnují především revitalizaci krajiny poškozené těžbou hnědého uhlí. Podle rozvojového konceptu vypracovaného společností \"Zittauer Stadtentwicklungsgesellschaft\" v roce 2011 došlo v posledních letech v Žitavě k určitému zlepšení životního prostředí. To platí zvláště pro koncentraci sloučenin oxidu siřičitého a pevných částic, která byla v letech 2002–2011 redukována o 71 %, respektive 74 %. V roce 2011 dosahovala koncentrace oxidu siřičitého 30,0 %, oxidu dusičitého 37,5 %, koncentrace pevných částic pak 67,5 % tolerovatelné hodnoty. Tyto imise, stejně jako hluková zátěž, jsou dlouhodobě ovlivňovány těžbou v nedalekém povrchovém dolu Turów na polské straně hranice. Z územního rozvoje města byly po povodních v roce 2010 vyňaty povodňové oblasti v blízkosti Mandavy a Lužické Nisy.\n\nJádro města Žitavy se dělí na pět městských částí:\nVedle středu města je součástí Žitavy také osm místních částí:\nDo roku 1945 byla součástí Žitavy místní část Großporitsch (polsky: Porajów) východně od Nisy. Dnes patří k sousednímu polskému městu Bogatynia (před rokem 1945: Reichenau).\n\nOblast dnešního města byla osídlena patrně již kolem roku 1000. Obchodní cesta, která vedla přes Žitavské hory do Čech, dala pravděpodobně vzniknout vodnímu hradu na Mandavě a dvěma lesně-lánovým vsím. Toto spojení bylo pro dějiny Žitavy určující už od počátku, neboť v roce 1158 připadla sousední Horní Lužice, která byla dosud součástí Míšeňského markrabství, jako říšské léno k Čechám. První zmínka o Žitavě pochází z listiny Kláštera Marienthal z 22. února 1238, kde je uveden \"Chastoslaus de Sitavia\" neboli Častolov ze Žitavy, což byl český šlechtic z rodu Ronovců, přívrženec krále Václava I., který se se svým mladším bratrem Jindřichem usadil na Žitavsku. Název města je odvozen ze slovanského slova „žito“, které souvisí s intenzivním pěstováním obilí v této oblasti. Když se po smrti Václava I. v roce 1253 ujal vlády ambiciózní Přemysl Otakar II., jasně rozpoznal význam tohoto města pro České království, zejména ve fiskálním, obranném a správním ohledu. V roce 1254 udělil Žitavě městská práva, roku 1255 určil její budoucí rozlohu tím, že na koni objel vytyčené území. Jakmile byly postaveny nové hradby, získalo město na tehdejší poměry značnou rozlohu. Přemysl Otakar II. také Žitavě udělil důležitá privilegia: trhové právo, mincovní regál, soudní pravomoc a celní svobodu v Čechách, která město hospodářsky posílila v oblasti pivovarnictví, soukenictví a obchodních kontaktů dosahujících až na Balkán. V roce 1268 založili Páni z Lipé v Žitavě františkánský klášter, který zde zřídil latinskou školu a nemocnici. Roku 1283 Žitavu a hrad Oybin na čas zastavil Václav II. braniborskému markraběti, ale po zásahu římského krále Rudolfa I. Habsburského se město i hrad opět vrátily do vlastnictví České koruny. Jan Lucemburský později daroval toto panství Jindřichu z Lipé, ten však v roce 1319 vyměnil Žitavu, hrady Ronov, Oybin a Krásný Buk za Velké Hostěrádky a Míšovice na Moravě. Jan získal majetek nazpět a přenechal jej až do roku 1346 jako zástavu Jindřichu I. Javorskému. Ve městě mezitím vznikla komenda Řádu johanitů (1300). Události jako byla návštěva Elišky Rejčky v roce 1300 nebo velký turnaj roku 1303 svědčí o rostoucí prosperitě. V listině ze 14. května 1310 jsou jako představitelé městské správy poprvé uvedeni jeden \"magister civium\" a osm \"iurati et scabini\", v roce 1354 byla vystavěna kamenná radnice, přičemž první městská rada je doložena od roku 1357. Po dalším rozšíření jurisdikce města, které vedlo k pokusům o uplatňování většího vlivu na Zemský soud, docházelo k nevyhnutelné konfrontaci s místní šlechtou. Protože města Budyšín, Zhořelec, Kamenec, Löbau, Lubáň a Žitava nabyla dojmu, že zemská správa není schopna dostatečně chránit jejich zájmy, dohodla se 21. srpna 1346 v Löbau na ustavení městského svazu k posílení zemského míru. Karel IV. s tím patrně souhlasil, nicméně tento spolek potvrdil až v roce 1355. Vstup Žitavy do Šestiměstí přispěl k jejímu sblížení s Horní Lužicí, k níž se město se svým okolím definitivně přimklo za husitských válek.\n\nTřebaže Karel IV. dal v roce 1348 za pomoc proti Wittelsbachům v Braniborsku Žitavu na deset let do zástavy Rudolfu I. Saskému (vykoupena byla za povinného příspěvku města ve výši 1000 kop pražských grošů), sledoval s územím Horní Lužice dlouhodobé zájmy ve smyslu dalších teritoriálních ambicí, jejichž cílem mělo být sousední Slezsko a Dolní Lužice. Z pozice římského císaře proto vydal 7. dubna 1348 listinu, kterou oblast Horní Lužice trvale přivtělil k České koruně. Šestiměstí podpořil zřízením zvláštního soudu, podnikl rovněž opatření k ochraně Žitavské cesty, u níž založil celní stanoviště, kterým se stal nově postavený hrad Karlsfried – sídlo žitavského fojta. Silnice z Jablonného do Žitavy byla na základě jeho ustanovení z roku 1361 vyklučena do šířky, kterou urazí kámen velikosti pěsti hozený pravou rukou. Členstvím v městském spolku získala Žitava důležité hospodářské výhody, egoistické zájmy jednotlivých zúčastněných měst ovšem vedly také k nejrůznějším konfliktům. Například v roce 1368 došlo k násilné akci Žitavy proti městečku Ostritz náležejícímu ke Klášteru Marienthal, při níž byla zbořena jeho radnice a hradby. Ekonomika Žitavy v té době vzkvétala, obzvláště výroba sukna, kterou se v polovině 14. století ve městě zabývalo již několik stovek mistrů a učedníků. Ti se stávali významným mocenským faktorem, což se projevilo roku 1367 vzpourou v jednom soukenickém cechu. V 15. století docházelo vlivem různých sociálních a náboženských motivů v Žitavě k nepokojům, které posilovaly solidaritu patricijských městských rad Šestiměstí.\n\nZa vlády Václava IV. nedoznala situace v Žitavě podstatných změn. V roce 1379 byla potvrzena privilegia, na základě záznamu o peněžitých darech Václavu IV. v roce 1400 odvedlo město 705 kop grošů, což je v rámci Šestiměstí řadilo hned na druhé místo po Zhořelci. V té době měla Žitava asi 5000 obyvatel. Zlom přišel až za husitských válek, kdy se v lednu a únoru 1424 přenesly boje na žitavskou půdu. Oddíly města podlehly vojsku Viktorína Bočka z Kunštátu a Poděbrad v boji o Karlsfried, ale město samotné se ubránilo. V dubnu 1427 se husitská vojska objevila znovu, avšak početná městská posádka dokázala útoku odolat i navzdory vysokým ztrátám. Po vyplenění předměstí potom husité odtáhli směrem k Lubáni. Během (neúspěšného) obléhání horské pevnosti Oybin 28. září 1429 se husité dostali před Žitavu znovu. Husitské války v letech 1424–1434 způsobily, že obchodní vztahy k Čechám byly přerušeny, což tvrdě zasáhlo ekonomiku města. Vedle nájezdů a válek utrpěla Žitava další těžké škody při městských požárech v letech 1359, 1372, 1422, 1455 a 1473. Kromě toho přišla morová epidemie: prvně je doložena v roce 1463, v průběhu tohoto a následného století pak vypukla ještě několikrát. Napětí vyvolané těmito krizemi se projevilo také v pivní válce se Zhořelcem v roce 1491.\n\nZatímco dosud byla Žitava pevnou oporou katolicismu, po Lutherově vystoupení se i zde začala situace měnit. Muž, který do města přinesl reformaci, byl magistr Laurentius Heidenreich, z něhož se stal slavný teolog, jenž působil až do své smrti jako žitavský \"pastor primarius\". V roce 1521 začal kázat v němčině, protestantismus ovšem převládl až po roce 1538. Tento rok byla zrušena komenda Řádu johanitů, františkánský klášter ji následoval v roce 1543. Neochota Žitavy a dalších měst spolku podpořit císaře Ferdinanda I. Habsburského v boji proti protestantům během šmalkaldské války vedla roku 1547 k hornolužickému \"Pönfallu\". Žitava utrpěla velké hospodářské ztráty, ale rychle se zotavila, např. již v roce 1574 získala Oybin včetně hradu a kláštera. Také v 16. století zasáhla město morová nákaza, které roku 1555 podlehla značná část obyvatel. V roce 1559 a 1599 přišly další morové epidemie. Roku 1589 zničil velký požár 153 obytných domů, což tehdy byla asi čtvrtina města. Po velkém moru a kruté zimě roku 1606 si mnoho obětí vyžádal další velký požár v roce 1608 zapříčiněný žhářstvím. Tři čtvrtiny města byly zničeny. Tak začalo nové století, se kterým přišla katastrofa třicetileté války. Během ní byla Žitava v letech 1631–1645 opakovaně ostřelována, obléhána, pleněna a obsazována císařskými a švédskými vojsky. V důsledku porážky českých stavů po bitvě na Bílé hoře se po roce 1620 do město přistěhovalo mnoho českých evangelíků, kteří až do poloviny 19. století výrazně ovlivňovali charakter města. Poté, co císař Ferdinand II. Štýrský zastavil Horní Lužici saskému kurfiřtovi Janu Jiřímu I. Saskému (1620), dostala se Žitava po sjednání Pražského míru do správy Saského kurfiřtství.\nMěsto Žitava bylo hlavním cílem českých exulantů. K největším náporům vystěhovalectví docházelo zvláště v letech 1622–1623 a potom ještě jednou v roce 1628. Exulanti v počtu přes 1000 rodin většinou pocházeli z litoměřického a boleslavského kraje. V Žitavě se jim dostalo náboženské svobody, ale jejich postavení bylo z počátku nejisté, neboť byli nezřídka luterskou ortodoxií podezříváni z kalvinismu a nedůvěru budily také jejich bohoslužby v českém jazyce. Zprvu konali svá nedělní shromáždění v bytech exilových duchovních, teprve později jim bylo k bohoslužebným účelům přenecháno přízemí jedné z budov někdejšího kláštera. Komunita však stále zůstávala v podřízeném postavení k městské obci, český duchovní nesměl udělovat svátosti ani pohřbívat. Ještě za války, v roce 1640, museli čeští přistěhovalci složit saskou poddanskou přísahu a výslovně slíbit, že se nebudou spolčovat se svým bývalým pánem, tj. císařem. Česká obec v Žitavě zanikla až v 19. století, v roce 1846 se tu přestalo kázat v češtině. Vystěhovalectví z Čech ovlivnilo saskou kulturu v hmotném i duchovním ohledu. Po vylidnění zde došlo díky exulantům ke zvýšení počtu obyvatel, vznikla nová předměstí, městečka, vesnice a kostely. Zemědělství a hornictví získalo kvalifikovanou pracovní sílu, stejně tak mnohá řemesla. Mezi přistěhovalci českého i německého jazyka byla řada vzdělaných lidí, z nichž se někteří zařadili mezi nejvýznamnější žitavské osobnosti. Jmenovat lze například potomka exulantů Christiana Weise nebo rodinu Pešků (z nich je nejznámější Christian Pescheck a Christian Adolph Pescheck) a Morávků (Carl Gottlob Moráwek). Vedle bohaté knižní produkce, která byla odtud pašována do Čech, stojí za zmínku, že s exulanty se dostala do Žitavy kopie Rudolfova majestátu.\n\nJiž za saské vlády docházelo v Žitavě v letech 1695–1768 k pronásledování čarodějnic. Tři muži a jedna žena uvízli v procesech, domnělá čarodějnice zvaná „alte Zwirn-Sabine“ zemřela ve vězení v roce 1698. V roce 1705 vznikla obchodní společnost, která založila vlastní knihkupectví. Rozvíjel se obchod s plátnem, pivovarnictví a soukenictví, díky nimž občané města bohatli. Do tohoto příznivého vývoje ale zasáhla sedmiletá válka: 23. července 1757 byla Žitava ostřelována rakouskými vojsky, protože pruské jednotky, které se nacházely ve městě, odmítly kapitulovat. Ostřelování začalo, jakmile pruská armáda pod velením korunního prince Augusta Viléma Pruského rozbila svůj stanový tábor. Přestože se toto střetnutí pro Prusy vyvíjelo nepříznivě, sveřepě se bránili, protože ve městě byl mj. sklad s důležitým válečným materiálem. Pruský velitel odmítal otevřít bránu hořícího města, což ztráty na životech ještě zvýšilo. Teprve když se situace zdála beznadějná, ustoupila pruská armáda ve směru Löbau. Následky ostřelování s rozsáhlým požárem byly pro Žitavu zdrcující. Kostel sv. Jana s varhanami od Silbermanna, radnice a radní archiv stejně jako 80 % obytných domů byly zcela zničeny. Prameny z ochranovského Archivu Jednoty bratrské znějí následovně: „Ubohá Žitava byla obležena a skoro celá lehla popelem.“ Účast na této katastrofě šla daleko za hranice německých zemí a projevila se nejen v četných publikacích, ale také v celoevropské solidární akci. Současník této události Charles-Emmanuel de Warnery, který se války zúčastnil na straně Pruska, uvedl, že přímo ve městě nebyly žádné strategicky významné jednotky: „Stalo se tu, že nepřátelé ostřelovali toto město, které bylo pouze obehnáno hradbami a po saským městech bylo díky obchodu nejbohatší. Je nepochopitelné, proč je zpustošili, neboť my bychom je opustili a ono by patřilo svým spojencům […]“.\n\nV roce 1767 začala výstavba nového kostela sv. Jana, která byla po značných problémech se statikou dokončena teprve roku 1837. V roce 1840 byl položen základní kámen nové žitavské radnice, která byla slavnostně otevřena v roce 1845. S otevřením nového divadla 25. října 1802 začala úspěšná epocha žitavského divadelního života. Během osvobozovacích válek, které byly reakcí na francouzskou expanzi, Rakousko 11. srpna 1813 vyhlásilo válku Francii. Po následném vyhlášení klidu zbraní (17. srpna) se Napoleon 19. srpna se svými vojsky odebral do Žitavy, odkud vyslal osmý sbor divizního generála Poniatowského do Jablonného v Podještědí, další jednotky pod velením generála Lefebvre-Desnouetta táhly k Rumburku a Jiřetínu pod Jedlovou a konečně sbory polského generála Umińského směřovaly do Frýdlantu a Liberce. Cílem operace bylo zastavit rakouskou armádu postupující z jihu Čech pod velením polního maršála Karla Filipa ze Schwarzenbergu, posílit druhý Victorův sbor a první armádní sbor generála Vandamma na labské linii a zároveň tak krýt Drážďany. Kromě toho se u Žitavy nacházel ještě čtvrtý sbor kavalérie vedený vévodou z Valmy. 20. srpna se potom Napoleon vydal do Lubáně, aby pokračoval v tažení proti Blücherově slezské armádě, zatímco maršál Victor ještě zůstal v Žitavě. V letech 1820–1869 byly ve městě zbořeny hradby a na jejich místě založen park zvaný „Zelený okruh“ (\"Der Grüne Ring\"). Do roku 1914 byla vystavěna reprezentativní ulice Ringstraße s klasicistními domy. V roce 1873 byly otevřeny městské lázně, roku 1884 získalo město nemocnici. Dolní Mandava byla regulována v roce 1902 vytvořením hlubšího koryta k ochraně před povodněmi. Roku 1879 nechal žitavský přírodovědný spolek \"Globus\" postavit na vrcholu Hvozdu vyhlídkovou věž a v roce 1891 kamennou rozhlednu. V roce 1908 byl položen základní kámen krematoria. Roku 1915 se pak Žitava vydělila z Žitavského hejtmanství a stala se tzv. městem bez okresu. Před první světovou válkou vzrostl počet obyvatel z 8000 (1815) na 38 000. Díky svým průmyslovým podnikům se stala Žitava hlavním střediskem industrializovaného saského plátenictví. Vznikla zde řada tkalcoven a barvíren, ale také elektrárna, plynárna a nejrůznější strojírenské podniky, slévárny, továrna na koberce a sklárna.\n\nV přechodném období, kdy existovala tzv. Saská republika rad, abdikoval poslední král z rodu Wettinů Fridrich August III. a v roce 1919 vznikl Svobodný stát Sasko coby spolkový stát Výmarské republiky. Ve dvacátých letech měla v oblasti Žitavy silnou pozici levicově liberální Německá demokratická strana, což bylo jedním ze symptomů přicházející hospodářské krize, která tento kraj postihla i pro poměrně jednostrannou orientaci na textilní výrobu. V roce 1927 se vyostřené sociální problémy projevily velkou stávkou. Již po nástupu Hitlera se v roce 1933 konaly v Žitavě oslavy 1000 let Horní Lužice. Během období nacionálního socialismu zde docházelo k pronásledováni politických odpůrců. Židé byli vyháněni a zabíjeni, synagoga v ulici Lessingstraße 12 a márnice na židovském hřbitově odstřeleny. Za války bylo zavražděno nejméně 40 Židů z Žitavy a Löbau. Pronásledování se nevyhnulo ani české menšině, která byla z velké části vyhnána z města a okolí. Ke konci druhé světové války byly zřízeny pobočné tábory koncentračního tábora Groß-Rosen a koncentračního tábora Osvětim pro mužské a ženské vězně, kteří vykonávali nucené práce v továrně Zittwerke AG, což byla součást Junkers Flugzeug- und Motorenwerke AG. Společně vedené tábory s více než 1000 vězňů se nacházely v Klein-Schönau (dnes Polsko: Sieniawka). Nelidské podmínky připravily o život nejméně 158 obětí. Ještě v posledních dnech války tiskly \"Zittauer Nachrichten\" bojovné patriotické projevy, 7. května bylo obyvatelstvo vyzváno, aby město opustilo. Dne 9. května 1945 byla Žitava obsazena Rudou armádou.\nKrátce po skončení druhé světové války vyšlo v Praze memorandum náčelníka Hlavního štábu československé branné moci Bohumila Bočka, které požadovalo připojení Lužic k Československu. Požadavky se různily, přičemž se uvažovalo alespoň o anexi Žitavska. To je mimochodem motivem pro vznik obou českých knih o Žitavě z roku 1947 (\"Žitava v českých dějinách\" a \"Žitavsko v českých dějinách\"). V té době žilo v Žitavě asi 4000 Čechů, kteří myšlenku na připojení podporovali. Tyto požadavky byly v roce 1948 zamítnuty Varšavskou dohodou. V důsledku Postupimské dohody pak město ztratilo městskou část Großporitsch, která se nachází na východ od Nisy. V Großporitsch byl v květnu 1945 zřízen Válečný a civilní zajatecký tábor pro příslušníky wehrmachtu a německé civilisty. Žitava, které byla ještě nedávno dopravní křižovatkou, se po úpravě hranic stala periferním pohraničním městem. Silnice na východě byly částečně odříznuty a provoz omezen. Až do roku 1989 zde byl pouze jediný hraniční přechod v ulici Chopinstraße do sousední obce Sieniawka (\"Kleinschönau\"), který však byl až do osmdesátých let pro soukromé cesty z Německé demokratické republiky (NDR) průchozí jenom na zvláštní povolení. Vláda NDR zde totiž po vlně stávek polského hnutí Solidarność 30. října 1980 silně omezila cestovní provoz. V 70. a 80. letech žitavské centrum chátralo, životní prostředí bylo ovlivňováno těžbou v hnědouhelném dole Olbersdorf na jihozápadním okraji města. Ze strany státu dokonce vznikl plán, který počítal s tím, že Žitava bude po roce 2015 s výjimkou užšího historického centra obětována těžbě.\n\nPo roce 1989 byly založeny nové průmyslové zóny ve Weinau a v Pethau, v nichž sídlí velká část výrobních společností. V roce 1991 byla ukončena těžba v hnědouhelném dole Olbersdorf. Založením „Vysoké školy pro techniku a ekonomii Žitava/Zhořelec“ v roce 1992 město navázalo na svou tradici v podpoře vzdělávání, o čemž svědčí také nově vzniklý Mezinárodní vysokoškolský institut. V letech 1994–1995 byla restaurována obě postní plátna z let 1472 a 1573, která byla následně po 63 letech vystavena na radnici. 1. ledna 1995 byl Hornolužický okres přejmenován na okres „Löbau-Zittau“. Roku 1996 získala Žitava statut velkého okresního města. V roce 1999 se v Žitavě/Olbersdorfu konala druhá Saská zemská zahradnická výstava, jejímž heslem bylo: „Krajina po těžbě“. Roku 2001 proběhly ve městě slavnosti Dnů Saska. Na začátku května 2004 se v Žitavě konaly oslavy českého a polského vstupu do Evropské unie. Dne 21. prosince 2007 oslavili evropští představitelé ukončení hraničních kontrol do Polska a České republiky na přechodech Žitava–Friedensstraße–Porajów a Porajów–Hrádek (Grottau) u příležitosti vstupu těchto zemí do Schengenského prostoru.\nNa dobu kolem roku 1400 se počet obyvatel odhaduje na 5000 osob. Poté, co se opakovaně objevovaly nemoci, požáry a válečné události, docházelo ke značnému úbytku obyvatelstva. Od poloviny 19. století přišel výrazný nárůst, který mírně opadl za první světové války. V roce 1950 dosáhl počet obyvatel historického maxima 47 000. Po zániku NDR ztratilo město kvůli vysoké nezaměstnanosti a poklesu porodnosti asi 12 000 obyvatel. Prognóza dalšího vývoje je nepříznivá: do roku 2030 se počítá s dalším úbytkem obyvatelstva (2020: 23 830 obyvatel; 2030: 21 430 obyvatel). Vzhledem k pracovním příležitostem a příznivým cenám nemovitostí a nájmů roste počet přistěhovalců z obou sousedních zemí. V roce 2013 bylo v Žitavě hlášeno 137 Čechů a 147 Poláků, roku 2017 již 228 Čechů a 282 Poláků.\n\nJiž v roce 1319 rada sestávala z purkmistra a dvanácti radních (\"consules\"). Prvním doloženým výrazem, který označuje radu je slovo \"rotmanne\" v jednom prameni z roku 1357. Až do roku 1360 se konaly volby radních na Nový rok, později v den Narození Panny Marie a v letech 1389–1830 pak ve čtvrtek po Bartolomějovi. V roce 1364 se rada rozrostla na 18 a roku 1370 na 24 osob. V době \"Pönfallu\" měla městská rada 12 členů. Roku 1559 obdržela Žitava opět právo svobodně volit městskou radu. Po zavedení všeobecného městského zřízení v roce 1832 existovalo vedle starosty 15 radních (z nich 5 placených) a 29 městských zastupitelů. Aktuální městská rada se skládá z 26 členů a její obsazení odpovídá výsledkům komunálních voleb z 31. srpna 2014, které proběhly s volební účastí 44,7 %. Zasedání městské rady se konají každý poslední čtvrtek měsíce v Občanské síni radnice. Vedle městské rady existuje rovněž správní a finanční výbor, sociální a technický výbor a výbor na zadávání zakázek.\nPrvní zmínka o purkmistrovi označenému jako \"magister civium\" je z roku 1310. Patrně od roku 1540 se ve výkonu úřadu střídali tři purkmistři. V 18. století se používal doplňující titul \"Kaiserlicher Pfalzgraf\". Od roku 1729 byly dva starostové. Po zavedení všeobecného městského zřízení v roce 1832 pak už byl starosta pouze jeden. Roku 1904 byl mu byl propůjčen titul primátora, který však zanikl v roce 1950. Od roku 1996 je opět zaveden titul primátora. V letech 2001–2015 zastával tento úřad Arnd Voigt (Freie Bürger Zittau). Poté, co Arnd Voigt na základě svého onemocnění parkinsonovou chorobou odstoupil, stal se od 1. srpna 2015 úřadujícím primátorem Thomas Zenker (Zittau kann mehr).\n\nBlason: Městský znak se skládá ze čtvrceného srdečního štítu, v jehož prvním a čtvrtém poli je vyobrazen dvouocasý stříbrný český lev na červeném pozadí. Ve druhém a třetím poli je černá slezská orlice na zlatém pozadí se stříbrným perizoniem, ozdobeným křížkem a jetelovými listy. Červená a bílá při tom symbolizuje české zemské barvy. Černá slezská orlice byla městu v roce 1337 propůjčena tehdejším držitelem léna Jindřichem I. Javorským jako odměna za to, že pomohlo při zničení loupežného hradu Tolštejna. Stříbrného českého dvouocasého lva propůjčil Žitavě Jan Lucemburský. Uprostřed je potom červený štít se stříbrným písmem Z, tedy počáteční písmeno názvu města. Štít z písmenem Z se nachází také na Velkém postním plátnu, poprvé se však objevuje na pečeti v Žitavě sídlícího biskupa Jana z Gardaru z roku 1433. Teprve od roku 1896 se používá jednotná verze znaku, upravená Hlavním saským archivem. Kromě tohoto znaku existuje ještě velký znak, který je rozšířen rytířskou přilbou, která symbolizuje pravomoc vlastnit pozemky na základě privilegií udělených Šestiměstí, dále pokrývkou přilby a dvěma orlími křídly. Jedno z křídel je černé se zlatými javeliny, druhé zlaté. Pokrývka přilby je červenobílá. Tento velký znak je vyhrazen pouze primátorovi.\n\nDo roku 2013 město užívalo červenobílé logo, které mělo na levé straně Solnici (\"Salzhaus\") a před ní se nacházející Rolandovu kašnu, na pravé pak výrazný nápis \"Zittau\". Během vytváření prezentace města Žitavy vzniklo nové logo, které využívá stylizovanou formu písmene „Z“ z městského znaku, v turistické propagaci se potom užívá claim odkazující k dobám Hornolužického šestiměstí, kdy byl pro Žitavu používán přídomek „bohatá“ (\"Die Reiche\").\n\n\nK žitavským pamětihodnostem patří dvě vzácná postní plátna. Tyto malované textilie jsou připomínkami středověkého zvyku zahalovat v kostelech celý oltářní prostor v době mezi popeleční středou a Velikonocemi. Věřící tak byli v době půstu odděleni od liturgických obřadů konaných u oltáře. Tato původně bílá plátna sloužila jak pro vnitřní meditaci, tak i k ilustraci křesťanské věrouky. Po reformaci tento zvyk postupně vymizel.\n\n\n\n\nŽitavské městské divadlo bylo znovuotevřeno v nové budově roku 1936 jako \"Grenzlandtheater Zittau\". Budova byla postavena v letech 1935–1936 podle návrhu architekta Alfreda Hoppa, který po přepracování realizoval prorežimní architekt Hermann Alker. Otevřena byla představením Weberova Čarostřelce. Staré městské divadlo v sousedství Solnice, které bylo v roce 1862 přestavěno podle plánů berlínského stavitele Eduarda Titze, bylo roku 1932 zcela zničeno požárem. Až do otevření nové budovy byl využíván provizorní sál hostince „Lindenhof“. V letech 1963–1989 bylo městské divadlo spojeno s divadlem ve Zhořelci (Görlitz). Od roku 1993 pokračovalo samostatně jako Divadlo Gerharta Hauptmanna v Žitavě (\"Gerhart-Hauptmann-Theater Zittau\"), ovšem od 1. ledna 2011 se opět spojilo se Zhořeleckým divadlem. Názvem této nové divadelní společnosti, která realizuje představení na dvou místech a zabývá se čtyřmi žánry (hudebním divadlem, činohrou, tancem a koncerty) je Divadlo Gerharta Hauptmanna v Görlitz a Žitavě (\"Gerhart-Hauptmann-Theater Görlitz-Zittau\"). Hlediště žitavské divadelní budovy pojme asi 400 osob.\n\n\nV Žitavě žije téměř 26 000 obyvatel, z nichž bylo v roce 2015 ca 15 600 v produktivním věku. Podle odvětví jsou tyto osoby zaměstnány ze 49,8 % ve službách, ze 31,6 % v průmyslu a stavebnictví, 17,4 % pracuje v obchodu, pohostinství, dopravě a zpravodajství, 1,2 % je zaměstnáno v zemědělství a lesním hospodářství. Téměř 50 % zaměstnanců ve službách částečně souvisí s tím, že největším zaměstnavatelem ve městě je univerzita. Téměř čtvrtinu tvoří zpracovatelský průmysl, který je rovněž důležitým pilířem zaměstnanosti. Žitavská ekonomika se vyznačuje zdravou směsí odvětví. Jako v případě zaměstnanců se přibližně polovina společností nachází v odvětví služeb, ostatní firmy se řadí do sektorů průmyslu, řemesel a obchodu. Jako velké okresní město plní Žitava zásobovací funkci pro své okolí. Příliv kupní síly ze sousedních zemí Polska a České republiky se neustále zvyšuje. V samotném městě bylo v roce 2015 asi 18 100 domácností. Dalším zdrojem příjmů je pak rozvíjející se turistika. Město disponuje pěti rozvinutými obchodními parky.\n\n\"Sächsische Zeitung\" stejně jako bezplatné týdeníky \"Wochenkurier\" a \"Oberlausitzer Kurier\" provozují v Žitavě své redakce. Kromě toho zde vycházejí odborné časopisy \"Zittauer Geschichtsblätter\" a \"Oberlausitzer Heimatblätter\", které jsou vydávány jako následné publikace periodika Knihovny Christiana Weise \"Bibliotheksjournal\". Televize \"punkteins oberlausitz TV\" má v Žitavě své sídlo, produkována je však v Budyšíně. Od roku 2006 vychází online vydání novin \"Zittauer Anzeiger\". V Žitavě má dlouho tradici zahradnictví, které zde rozvinuli čeští exulanti. Byla zde například pěstována žlutá cibule zvaná \"Zittauer Riesenzwiebel\". Za časů NDR se značná část těchto plodin vyvážela do Berlína. Po roce 1990 byla většina bývalých továren uzavřena, např. v podniku Robur-Werke bylo propuštěno 5 389 z tehdejších 5 400 zaměstnanců. V roce 2007 zde dosahovala nezaměstnanost asi 15 %, což vedlo k odlivu obyvatelstva.\n\nŽitava je obsluhována regionálním dopravcem Ostdeutsche Eisenbahn (ODEG), který provozuje železniční spojení Žitavy se Zhořelcem (Görlitz) a Chotěbuzí (Cottbus), ta je pak spojena s Drážďany a zbytkem Německa. Město rovněž patří mezi cílové stanice jedné z nejstarších tratí v Německu, která byla otevřena v roce 1848 a která je spojuje s Löbau. Kromě toho z Žitavy vede směrem na jih Žitavská úzkorozchodná dráha (\"Zittauer Schmalspurbahn\") o rozchodu kolejí 750 mm směrem na jih do letovisek Oybin a Jonsdorf v Žitavských horách na česko-německé hranici. Žitava má také přímé železniční spojení s Českou republikou. Jedná se o železniční trať Liberec–Rybniště/Seifhennersdorf, která je v jízdním řádu ČD pro cestující označená číslem 089 a v jízdním řádu DB číslem 236. Jedná se o trať peážní, neboť z českého území a při cestě nazpět vede přes dva další státy – Německo a Polsko, přičemž na polském území vlak nezastavuje. Městskou autobusovou dopravu provozuje firma Kraftverkehrsgesellschaft Dreiländereck (KVG).\n\nŽitava postrádá přímé napojení na německý dálniční systém, ale je plánováno připojení na dálnici mezi Zhořelcem a Budyšínem. Silnice Bundesstraße 178 spojuje město s dálnicí A4 a s Löbau. Ta je zároveň severním obchvatem města a na Bundesstraße 99 ze směru Görlitz vede do průmyslové zóny Weinau. Tato silnice směřuje dále do Polska a České republiky. Tam tvoří přípojku na českou dálnici D35 ve směru Liberec. Silnice Bundesstraße 96 vede z žitavského centrálního náměstí na severozápad Horní Lužice směrem do Budyšína.\n\nNa území města jsou čtyři hraniční přechody:\nPo vstupu Polska a České republiky do Schengenského prostoru byly na těchto přechodech v roce 2007 ukončeny hraniční kontroly.\n\nŽitavou prochází dálková cyklotrasa Odra–Nisa (\"Oder-Neiße-Radweg\") dlouhá 630 km. Startovním bodem této cyklostezky, která vede převážně po německé straně německo-polské hranice (ta je totiž tvořena právě řekami Odrou a Nisou), jsou Lučany nad Nisou, cílem pak lázeňské město Ahlbeck (Heringsdorf) v Předním Pomořansku. Město Žitava je jednou ze zastávek na počátku 2. etapy trasy (dlouhé 40 km), která vede dále do Görlitz.\n\nMěsto Žitava se dlouhodobě zaměřuje na rozvoj turistiky, neboť vedle svých kulturně-historických pokladů a pamětihodností nabízí také atraktivní přírodní prostředí parku Žitavské hory. V roce 2011 dosahovalo město díky cestovnímu ruchu obratu 17,6 milionů eur ročně. Z nich 48,3 % připadlo na hotely a restaurace, 33,5 % na maloobchod a 18,2 % na poskytovatele služeb. Cestovní ruch je zde rozvíjen jako důležitý ekonomický faktor. Chování hostů se však neustále mění, takže např. v letech 2006–2011 docházelo v Žitavě ke stagnaci počtu návštěvníků a přenocování. Cílovými skupinami turistiky jsou městští turisté, turisté se zájmem o kulturu, obchod, nákupy a návštěvníci vyhledávající aktivní turistiku v Žitavských horách. V letech 1999–2009 fungovalo ve městě průměrně 8 ubytovacích zařízení, což odpovídá počtu přibližně 378 dostupných lůžek. V sledovaném období byl zaznamenán mírný pokles přenocování. Průměrná obsazenost lůžek byla pod saským průměrem. Například v roce 2006 to bylo v Žitavě 24,9 %, 45,0 % v okrese Drážďany, 32,7 % v okrese Löbau-Žitava a 39,0 % v hotelovém průmyslu po celém Sasku. Podobný scénář ukazuje porovnání průměrné délky pobytu. V roce 2006 to bylo 2,0 dne v Žitavě, 2,7 dne v správním obvodu Drážďany, 3,2 dne v okrese Löbau-Žitava a 2,7 dne v celém Sasku (2,3 dny bez rehabilitačních pobytů). Cílem koncepcí turistiky rozvíjených městskou radou v Žitavě je prohlubování spolupráce se sousedními městy v ČR a Polsku a rozšiřování nabídky služeb tak, aby byl potenciál města využíván efektivněji.\n\nStaré gymnázium otevřené v roce 1586 jako jedna z nejstarších škol tohoto typu v Německu mělo vynikající pověst zvláště v době, kdy byl jeho rektorem spisovatel a dramatik Christian Weise. Již roku 1969 byla založena Vysoká inženýrská škola v Žitavě, která vznikla z Odborné elektroenergetické školy (\"Fachschule für Elektroenergie\"), která byla založena v roce 1951, a Odborné stavební školy (\"Fachschule für Bauwesen\"). Ta v roce 1988 obdržela univerzitní status vysoké technické školy. Po založení žitavsko-zhořelecké „Vysoké školy pro techniku, ekonomii a sociální věci“ (\"Hochschule für Technik, Wirtschaft und Sozialwesen Zittau/Görlitz\") roku 1992 bylo pro Žitavu zajištěno, že zůstane tradičním sídlem vysoké školy. Název univerzity byl později zkrácen na „Vysoká škola Žitava/Zhořelec“ (\"Hochschule Zittau/Görlitz\"), zkratkou (FH). V roce 1993 byl otevřen Mezinárodní vysokoškolský institut (\"Internationales Hochschulinstitut Zittau\"), což je nejmenší státní univerzita Saska.\n\nV období NDR byla Žitava rovněž sídlem „Důstojnické vysoké školy pozemních ozbrojených sil NVA“ (\"Offiziershochschule der Landstreitkräfte „Ernst Thälmann“\"). Její areál dnes obývají Hochschule Zittau/Görlitz, Žitavská pobočka Zemského okresního úřadu Görlitz, Místní sdružení Technické pomoci a Technická radnice městského zastupitelství v Žitavě.\n\nOd roku 2003 se Vysoká škola Žitava/Zhořelec vedle Technické univerzity v Liberci a Technické univerzity ve Vratislavi angažuje ve společném projektu mezinárodní akademické sítě, která se označuje jako Univerzita Nisa. V dubnu 2006 byly slavnostně otevřeny dvě nové laboratoře pro stavební a přírodovědnou/matematickou fakultu stejně jako nový posluchačský sál. Nové budovy postavené podle plánů berlínských architektů Tilmana Bocka a Norberta Sachse, které byly ovlivněny stylem Bauhausu, již neposkytují dostatečný prostor pro téměř čtyři tisíce studentů. Plánují se proto další stavební úpravy.\n\nV Žitavě je stále v provozu \"Christian-Weise-Gymnasium\", které sice již nesídlí v původní historické budově, navazuje však na tradici, jež sahá až do roku 1586. Tehdy byla tato vzdělávací instituce založena purkmistrem Nikolausem von Dornspach jako humanitní gymnázium s výukou latiny, řečtiny a teologie. Weise byl jeho rektorem v letech 1678–1708. Od roku 1871 sídlí v budově Johannea. Vedle tohoto gymnázia jsou ve městě tři vyšší školy, dvě speciální školy a šest škol základních.\n\n\n\n"}
{"id": "105497", "url": "https://cs.wikipedia.org/wiki?curid=105497", "title": "Joseph-Michel Montgolfier", "text": "Joseph-Michel Montgolfier\n\nJoseph-Michel Montgolfier (1740–1810) byl francouzský vynálezce. Žil v Lyonu. Se svým bratrem Jacquesem Étiennem Montgolfierem sestrojil papírový horkovzdušný balón.\n\nByl rytířem Řádu čestné legie.\n\nÚspěšný pokus obou bratrů je datován 5. června 1783 a je považován za první let horkovzdušného balónu na světě.\n\nSám je autorem vynálezu vodního trkače, který pracuje na principu vodního rázu, jež dokáže dopravit vodu vlivem nárůstu tlaku do vyšší úrovně než je zdrojový spád.\n"}
{"id": "105502", "url": "https://cs.wikipedia.org/wiki?curid=105502", "title": "Giotto di Bondone", "text": "Giotto di Bondone\n\nGiotto di Bondone (? 1267 Colle di Vespignano u Florencie – 8. ledna 1337 Florencie) byl italský malíř a architekt, který je pokládán za předchůdce renesančního umění.\n\nGiotto se narodil jako syn chudého zemědělce Bondona a sám v dětství pásl ovce. Jméno, pod kterým je znám, vzniklo patrně zkrácením jména Ambrogio (Ambrogiotto) nebo Angelo (Angelotto).\n\nGiottovým učitelem a ochráncem, který mu zajistil i první zakázky, se stal slavný italský malíř Cimabue. Podle legendy, kterou zachytil životopisec italských renesančních umělců Giorgio Vasari, Cimabue jeho talent objevil, když ho uviděl na pastvě, jak kreslí špičatým kamenem na jiný kámen obraz ovečky.\n\nJiž roku 1290 dostal mladý malíř velkou zakázku v nedávno dostavěné bazilice sv. Františka v Assisi, na jejíž výzdobě pracoval již před tím jako pomocník svého učitele Cimabua. Jeho úkolem se stalo vyzdobit dolní část stěn jednolodního horního kostela. Františkánský konvent si přál, aby zde byly zpodobněny výjevy ze života svatého Františka podle Bonaventurova životopisu. Práce trvaly až do roku 1295 (1296), kdy Giotto dokončil světcův život v pozoruhodném cyklu 28 fresek.\n\nV době vyhlášení jubilejního roku 1300 se vydal Giotto do Říma, aby zde zhlédl dílo významného římského malíře Pietra Cavalliniho. Při této příležitosti ho pověřil papež Bonifác VIII., aby ho namaloval v lateránské bazilice (freska Bonifác VIII. vyhlašuje jubilejní rok).\n\nPoté pracoval v letech 1303–1310 v Padově.\n\nV Padově vzniklo Giottovo snad největší mistrovské dílo. Je jím cyklus fresek v Cappella degli Scrovegni; 38 scén tohoto cyklu zobrazuje na základě kanonických i apokryfních evangelií život Panny Marie a Ježíše Krista a sv. Jáchyma. Dílo bylo dokončeno patrně v roce 1305. Obrazy jsou pozoruhodné téměř naturalistickým zobrazením postav a využíváním perspektivní zkratky. Giotto zde poprvé užívá začlenění postav do uměle vytvořeného architektonického rámce, který později rozvinul např. Masaccio a k dokonalosti dovedl Michelangelo v Sixtinské kapli. Jako první malíř vůbec zobrazuje postavy zezadu a z profilu, což zvyšuje dojem prostoru. Dále zde vytvořil cyklus alegorií neřesti a ctnosti.\n\nGiotto pak postupně pracoval ve Florencii, Neapoli a znovu v Římě (1310), kde se podílel na výzdobě původního chrámu sv. Petra. Z těchto jeho prací se však dochovala pouze dnes již silně restaurovaná mozaika \"Navicella\" v dnešním portiku. Po roce 1315 se Giotto vrátil do Florencie, kde vytvořil dva cykly fresek a řadu oltářních obrazů pro kostel Santa Croce. V Santa Croce vyzdobil freskami kaple čtyř rodin (Peruzzi, Bardi, Giugni, Spinelli); kapli Peruzziových vyzdobil výjevy ze života sv. Jana Křtitele a sv. Jana Evangelisty, kapli Bardiových výjevy ze života sv. Františka a čtyřmi františkánskými ctnostmi.\n\nGiotto se stal osobním přítelem Dante Alighieriho, s nímž se zřejmě seznámil v Padově v době, kdy byl Dante již ve vyhnanství. Později vytvořil jeho podobiznu na fresce v kapli paláce podesty (dnes Bargello) ve Florencii. Naopak Dante zmiňuje Giotta ve svém největším díle Božské komedii. Ve svých povídkách zvěčnili Giotta i další renesanční spisovatelé Giovanni Boccaccio a Franco Sacchetti.\n\nPoslední roky života pak Giotto zasvětil architektuře a sochařství. Roku 1334 byl pozván florentskou městskou radou, aby se ujal městských staveb. Byl jmenován architektem městských hradeb, což v sobě zahrnovalo také dozor při výstavbě florentského dómu. Poté zpracoval projekt na výstavbu zvonice, jejíž základní kámen byl položen již 18. července 1334. Brzy nato byl však odvolán milánským vládcem Viscontim, aby pracoval v Miláně. Roku 1336 se vrátil do Florencie, ale již 8. ledna 1337 zemřel během prací na fresce zobrazující Poslední soud v kapli Bargella. Byl pohřben v rozestavěné katedrále.\n\nGiotto se ve své tvorbě vrací k antice – avšak není to návrat ve smyslu napodobování antických vzorů, ale návrat k přirozené prostorové souvislosti, vyvážené kompozici, které na diváka působí svou monumentalitou a nedostižným ideálem v antickém smyslu.\n\nGiottovo dílo bylo i pro jeho současníky téměř šokující věrným napodobením přírody. Giottovým hlavním přínosem malířství je však nový kompoziční postup, jehož užívá. Předvádí na obraze výjev, který se jakoby odehrává před divákem na jevišti a jehož prostřednictvím se obraz, umělec i divák dostávají do vědomého vztahu. Všechny postavy a předměty v obraze mají vztah k celku a v tomto celku mají i svoji určitou funkci, z toho pak vzniká dojem, že vše v obraze je nutně, ne nahodile, a obraz pak působí dojmem umělecké monumentality.\n\nHlavním nositelem uměleckého výrazu v Giottově díle jsou postavy – titánské typy plné přirozené síly a životního zdraví a spíše drsné než půvabné. Tento rys jeho tvorby se svým způsobem stal vzorem pro většinu renesančních malířů.\n\n\n"}
{"id": "105504", "url": "https://cs.wikipedia.org/wiki?curid=105504", "title": "Jauza (přítok Moskvy)", "text": "Jauza (přítok Moskvy)\n\nJauza ( ) je řeka v Moskvě a v Moskevské oblasti v Rusku. Je dlouhá 48 km. Povodí řeky má rozlohu 452 km². Název je poprvé doložen roku 1156 a pochází pravděpodobně z baltských jazyků (\"auzes\" znamená lotyšsky \"stéblo\").\n\nPramení v bažině východně od města Mytišči, na horním toku se nachází národní park Losí ostrov. Protéká především severovýchodní částí Moskvy, přičemž ve městě je regulována a vede přes ni 14 dálničních, 6 železničních mostů a dva mosty metra. Vede přes ni i dálniční okruh MKAD, na jejím břehu se také nachází technická univerzita. Pod Jauzou vede tunel Arbatsko-Pokrovské linky metra. Ústí zleva do řeky Moskvy (povodí Oky) na 174 říčním kilometru, v centru Moskvy, nedaleko Velkého ustinského mostu. Je největším přítokem Moskvy na území hlavního města.\n\nMá mnoho přítoků (11 pravostranných a 5 levostranných), největším je Chapilovka.\n\nPro posílení průtoku je do řeky přiváděna prostřednictvím Lichoborského kanálu a řeky Lichoborky voda z Chimkinské přehrady. Průměrný roční průtok vody u ústí činí přibližně 9,4 m³/s.\n\nTypickými rybami jsou mník jednovousý, ouklej obecná a karas obecný. Voda řeky v úseku, kde protéká Moskvou a sbírá odpadní vody, je silně znečistěná.\n\nMichail Kalatozov natočil roku 1954 filmovou komedii \"Věrní přátelé\", jejíž děj se odehrává během plavby lodí po Jauze.\n"}
{"id": "105509", "url": "https://cs.wikipedia.org/wiki?curid=105509", "title": "Jan Antonín Baťa", "text": "Jan Antonín Baťa\n\nJan Antonín Baťa (7. března 1898 Uherské Hradiště – 23. srpna 1965, Batatuba, Brazílie) byl československý a brazilský podnikatel. Po smrti polovlastního bratra Tomáše v roce 1932 se stal v souladu s jeho závětí jediným majitelem akciové společnosti Baťa ve Zlíně, kterou poté, za úzké spolupráce blízkých spolupracovníků, ředitelů firmy Dominika Čipery a Hugo Vavrečky, v letech 1932–1939 řídil. V roce 1937 absolvoval se svými spolupracovníky letadlem a lodí cestu kolem světa. V roce 1938 vydal knihu \"Budujme stát pro 40 000 000 lidí\", v níž představil veřejnosti rozsáhlé hospodářské záměry. V roce 1939 odešel do exilu a usadil se pak v Brazílii. V románu \"Botostroj\" spisovatele píšícího pod uměleckým jménem T. Svatopluk je postava odpovídající Janu Baťovi hlavním hrdinou.\n\nNarodil se v Uherském Hradišti z druhého manželství obuvníka Antonína Bati. Jeho původní křestní jméno znělo Jan Karel. Později si je změnil na památku svého otce na Jan Antonín. Vyrůstal v Uherském Hradišti, po otcově smrti pouze s matkou Ludmilou a čtyřmi vlastními sourozenci. Později byl bratrem z otcova prvního manželství Tomášem „vyžádán“ spolu s bratry Bohuslavem a Leopoldem do Zlína. Ve Zlíně navštěvoval základní školu. Z učitelů si nejvíce vážil učitele Aloise Hradila, který především kladl důraz na deklamaci a jemuž později přičítal svoji schopnost se vyjadřovat i literárně. Po skončení základní školy nastoupil v roce 1912 jako příručí – učeň v bratrově továrně. O dva roky později odjel na „vandr“. Pracoval u firmy August Wessels, Schuhfabrik, v Oberhausenu v Německu, kde jej zaujal tzv. „autocall“, tovární rozhlas, v té době horká novinka. Na druhou stranu jej rozesmála „kniha zpráv“, která se již ve Zlíně nepoužívala. Poté odjel do Stuttgartu, kde se ucházel (neúspěšně) o práci u bratří Sieglů v jejich obuvnickém podniku Salamander. Poté cestoval po Rýně, kde studoval systém plavebních komor a logistiku pohybu zboží po této řece, také podle svých slov si zpíval často v duchu píseň:\n\nJeho studijní pobyt v Porýní přerušila první světová válka.\n\nPo smrti Tomáše Bati v roce 1932 se stal jediným akcionářem firmy Baťa, a. s., Zlín. Převod akcií se úředně projednával od července 1932 do ledna 1933, na držení akcií se podíleli Jan Antonín Baťa a Marie Baťová, vdova po Tomáši Baťovi. Řízení podniku bylo v letech 1932–1939 v rukou Jana A. Bati a jeho blízkých spolupracovníků, ředitelů firmy Dominika Čipery a Hugo Vavrečky. V letech 1934–1938 vybudoval tzv. \"Baťův kanál\" neboli \"Průplav Otrokovice-Rohatec\", což je historická vodní cesta v délce 52 km, která spojovala Otrokovice s Rohatcem. V rámci rozvoje společnosti uskutečnil cestu kolem světa, na které kontroloval stávající pobočky, hledal nové dodavatele i uzavíral nové kontrakty. Cestu uskutečnili na palubě tehdy ultramoderního letounu Lockheed Electra. Z baťovského letiště v Otrokovicích odlétli 6. ledna 1937. Cesta vedla přes Rakousko, Itálii, Tunisko, Libyi, Egypt, Britské mandátní území, Libanon, Irák, Persii, Indii, Barmu, Thajsko, Nizozemskou východní Indii, Singapur, Malajsii, Francouzskou Indočínu, Hongkong, Čínu, Japonsko, Havajské ostrovy, USA, Francii a Německo zpět do Československa. Přes oceány se výprava plavila lodí. Z celkových 54 000 km bylo letadlem vykonáno 24 656 km (havarovaný letoun byl z Chicaga poslán na opravu v USA a do Zlína pak dopraven v listopadu 1937). Celá výprava přistála tak, aby návrat mohl být oslavován při prvomájové slavnosti roku 1937. Z této cesty vznikl (kromě řady nových obchodů) filmový dokument, bohatá fotodokumentace a cestopisná kniha \"Za obchodem kolem světa\".\n\nKoncem června 1939 opustil území Protektorátu, odcestoval do Británie a odtud se přepravil do USA. Zde se snažil ovlivnit prezidentskou volební kampaň, načež mu byl znemožněn pobyt ve Spojených státech – roku 1941 je opustil a usadil se v Brazílii. Objevily se pověsti o jeho přípravách na přesun českého obyvatelstva do Patagonie, což se prokázalo jako zcela scestné a nepravdivé. Po válce se marně pokoušel očistit své jméno a např. čestný doktorát, který mu 26. března 1938 udělilo Vysoké učení technické, mu byl po květnu 1947 neprávem odebrán. Navíc předsedou soudního senátu byl komunista, který měl zájem na diskreditaci J. A. Bati. (Tato skutečnost byla i mezi obyvateli Zlína dlouho známa, avšak zájem soudu se podařilo prokázat až při rehabilitačním procesu.) V této snaze byli úspěšní až brazilští potomci Jana A. Bati, včetně jeho amerického vnuka Johna Nashe (i za podpory synovce Tomáše J. Bati) až v roce 2007, kdy soud definitivně uznal Jana Antonína Baťu nevinným a rehabilitoval ho (firma Baťa patřila k největším přispěvatelům odboje Čechů a Slováků během druhé světové války). Za svého života vedl rovněž soudní spor s ostatními členy rodiny (Tomášem J. Baťou juniorem a jeho matkou Marií Baťovou) o vlastnictví společnosti Baťa (tedy jejích zahraničních poboček, protože Baťovy závody v Československu byly v roce 1947 znárodněny). V tomto sporu nebyl úspěšný, spor prohrál díky lživému jednání a intrikám ze strany Tomáše J. Bati juniora a jeho matky a také díky tomu, že Československá vláda nevydala existující a pravdivé dokumenty související se závětí Tomáše Bati seniora a také prohlášení Tomáše Bati juniora a jeho matky o souhlasu s dědickým vypořádáním a převodu firmy na J.A. Baťu; majetek tak připadl v rozporu s tehdejšími československými zákony, Tomáši Janu Baťovi (synovi Tomáše Bati).\n\nPoté co se uchýlil do Jižní Ameriky, založil Jan Antonín Baťa řadu nových obuvních a jiných společností. Zakládal a rozvíjel nová města podle vzoru Zlína (Batatuba, Indiana SP, Mariapolis, Bataguassu nebo Batayporã). V roce 1957 byl dokonce navržen na Nobelovu cenu za mír, nominaci však pokorně odmítl ve prospěch kandidáta z Brazílie. Jedním z největších děl Jana Antonína Bati je most přes řeku Paraná, který spojuje brazilské státy Mato Grosso do Sul a São Paulo. Právě na popud Jana Antonína Bati most vyprojektovali jeho inženýři a výstavbu realizovala brazilská vláda. Pozvání ke slavnostnímu otevření přišlo Janu Antonínu Baťovi v době, kdy byl již těžce nemocný. Jan Antonín Baťa zemřel 23. srpna 1965 v Brazílii právě v den, kdy se nový most slavnostně otevíral. V rodinném archívu po něm zůstává na čtyřicet svazků hospodářských studií, úvah, cestopisů, románů a poezie.\n\nStátní vyznamenání in memoriam, Řád bílého lva občanské skupiny I. třídy, byl Janu Antonínu Baťovi udělen dne 28. října 2019.\n\n\n\n\n\n"}
{"id": "105513", "url": "https://cs.wikipedia.org/wiki?curid=105513", "title": "Druhá libanonská válka", "text": "Druhá libanonská válka\n\nDruhá libanonská válka byl ozbrojený konflikt mezi Izraelem a ozbrojeným křídlem libanonské politické strany Hizballáh. Konflikt vypukl 12. července 2006, 14. srpna bylo vyhlášeno příměří.\n\nNedlouho před incidentem (25. června 2006), který vojenskou akci odstartoval, byl unesen izraelský tankista Gilad Šalit v pohraničí Pásma Gazy. K incidentu se přihlásily 3 organizace (Al Kassám, Výbor lidového odporu a Islámská armáda). Izrael odpověděl ultimátem na vydání zajatce. Po jehož vypršení izraelská armáda zahájila vojenskou operaci za účelem jeho osvobození.\n\nRáno 12. července 2006 zaútočili vojáci Hizballáhu raketami a minomety na severoizraelské město Šlomi a přilehlá vojenská stanoviště, což stálo život 5 civilistů. Při pozemním útoku na dvě hlídkující izraelské vozidla Hizballáh zabil tři vojáky a dva (Ehuda Goldwassera a Eldada Regeva) zajal. Hizballáh tak vyjádřil Palestincům podporu. Izrael toto okomentoval slovy, že se jedná o válečný akt, na který je nutno odpovědět silou. Zahájil tedy bombardování (převážně jižní části) svého severního souseda, jehož ukončení podmínil vydáním obou vojáků. Vůdce libanonské militantní organizace, Hasan Nasralláh prohlásil, že vojáky propustí jedině, budou-li propuštěni palestinští vězni, kteří si odpykávají svůj trest v izraelských věznicích.\n\nPo několika dnech raketových útoků na Libanon Izrael prohlásil, že se mu podařilo oslabit bojové schopnosti Hizballáhu zhruba o polovinu. Toto však představitelé organizace v čele s Nasralláhem odmítli, s odůvodněním, že způsobené škody jsou malé a bojeschopnost organizace neohrozí.\n\nIzrael výhledově plánuje, a také si uzavření příměří s libanonskou vládou podmínil tím, že musí vládní vojáci nahradit ozbrojence z Hizballáhu na jižní hranici země, kde tak vznikne určité nárazníkové pásmo. Libanonský ministr obrany, Elias Murr, prohlásil že je ústavní povinností zemi v případě invaze bránit.\n\nPřestože během prvních tří týdnů Izrael i Libanon navštívila americká ministryně zahraničí Condoleezza Riceová, situace se stále vyostřovala. Premiér Libanonu Fouad Sinioura se po útoku na libanonskou obec Kana z 30. července, při němž zahynulo mnoho dětí, rozhodl zastavit všechna jednání. Jejich obnovení podmínil okamžitým uzavřením příměří. To požadují rovněž i OSN a papež Benedikt XVI.\n\nPo dlouhém měsíci bojů bylo nakonec z iniciativy OSN uzavřeno příměří 14. srpna.\n\nZa vítěze války se v této době oficiálně považovaly obě strany, jak Izrael, tak Hizballáh. V obou případech však šlo o velmi problematické „vítězství“. V Izraeli samotném byly slyšet hlasy označující celou akci za zjevný neúspěch – nebyl totiž splněn žádný z hlavních počátečních „politických cílů“, pro které byly válečné operace zahájeny. Přes zapojení masivní vojenské a palebné síly došlo jen ke zmaření dalších životů a vyplýtvání velmi významného množství materiálních prostředků. V Izraeli se bezprostředně objevovaly hlasy pro odstoupení politické reprezentace, která selhala v úsilí přinést vítězství. V hlavním městě Libanonu, Bejrútu, naopak propukly ještě v pondělí 14. srpna oslavy a celý arabský svět více či méně nadšeně oslavoval Hizballáh i samotnou osobu Hasana Nasralláha za schopnost zastavit „neporazitelnou“ izraelskou armádu v její nepřesvědčivé operaci a uštědřit jí citelné ztráty, i přes použití jen zlomku sil a nepoměr mezi protivníky. Velká část země však byla zničená a hospodářství utrpělo velké škody.\n\nHlavními podmínkami, které musely obě válčící strany splnit, bylo jak samozřejmě zastavení útoků, tak stáhnutí všech jednotek. V případě Izraele za svojí státní hranici, v případě Libanonu pak do vnitrozemí. V jižní části země mají bojovníky této organizace nahradit vládní vojáci a jednotky OSN UNIFIL v počtu až 15 000 lidí. Bude jim velet Francie a tvořit je budou příslušníci hlavně evropských národů.\n\nSpojené státy americké nakonec slíbily Libanonu hospodářskou pomoc. Stejně tak učinilo i mezinárodní společenství, které získalo pro obnovu poničené země až 900 milionů USD. Podle premiéra Libanonu je jen na první fázi obnovy potřeba okolo půl miliardy dolarů.\n\nBěhem několika dnů po bombardování začal narůstat také počet obětí, a po několika týdnech dosáhl již několika stovek. Civilní ztráty však utrpěl i sever Izraele; Hizballáh na město Haifa a několik dalších na severu země odpálil rakety typu Kaťuša (v pozdější době i rakety středního doletu).\n\nPřesto převážnou většinu mrtvých ohlásil Libanon, místní infrastruktura utrpěla veliké ztráty, zahraniční návštěvníci země byli evakuováni přes Kypr domů již několik dní po zahájení konfliktu. V zemi byly statisíce běženců, bezpečným místem se staly hory (pohoří Libanon a Antilibanon). V Izraeli byla rovněž města u severní hranice vylidněná. Situace se začala zlepšovat až po uzavření příměří, uprchlíci se pomalu vrací domů.\n\nGenerální tajemník OSN Kofi Annan vyzval oba dva tábory k ukončení bojů a k jednání, ty to jednoznačně odmítly. Izraeli vyjádřily podporu USA, přesto však ministryně zahraničí Condoleezza Riceová vyzvala obě strany ke zdrženlivosti. Stanovisko Hizballáhu podpořila Sýrie a Írán, vůli ukončit boje projevila vedle OSN také i Francie a některé další evropské země.\n\nBěhem 32. summitu zemí skupiny G8, který probíhal v Petrohradu se politici všech zemí shodli na jednotném stanovisku, které obviňovalo Hizballáh, zároveň přinutil Izrael k maximální ohleduplnosti k civilistům. Stanovisko však bylo v mnoha případech nejednoznačné.\n\nV mnoha zemích došlo k demonstracím proti válce, kterých se účastnili ochránci lidských práv a další odpůrci války a agrese. Například ve Washingtonu protestovali i někteří ortodoxní židé.\n\nMezinárodní humanitární organizace Human Rights Watch obvinila Izrael, ze záměrného masového a nevybíravého použití kazetových pum v posledních 72 hodinách války – kdy stažení izraelských sil bylo již fakticky nevyhnutelné – a které vedle přímých škod vlivem určitého procenta nevybuchlé submunice udělalo velké části jižního Libanonu dlouhodobě neobyvatelnými (kazetovou munici nicméně od prvního dne války používaly obě strany konfliktu).\n\nPo dlouhém jednání Rada bezpečnosti OSN nakonec z iniciativy USA a Francie přijala rezoluci, která donutila obě strany zastavit boje, těsně před jejím uvedením v platnost však bojovníci obou stran se snažili získat výhodu; v bojích se pokračovalo ještě několik minut před oficiálním ukončením palby.\n\nNejvětší následky zaznamenal Libanon; jak již bylo zmíněno došlo k rozsáhlému poškození infrastruktury země, za prvních čtrnáct dní škody dosáhly okolo 22 miliard amerických dolarů.\n\nVzhledem k tomu, že došlo k destabilizaci celé oblasti, vzrostly na trzích s ropou obavy ohledně pravidelnosti dodávek černého zlata. Kvůli tomu se tak cena ropy vyšplhala až téměř k 80 americkým dolarům za barel.\n\nMéně viditelným, avšak také závažným faktem byl ten, že vinou izraelské námořní blokády Libanonu byl zcela utlumen mezinárodní obchod s touto zemi, poklesl rovněž i vývoz a dovoz zboží z Izraele.\n\n16. července 2008, téměř dva roky po válce, byly do Izraele vráceny ostatky dvou unesených vojáků. Izrael výměnou odevzdal ostatky zhruba 200 padlých bojovníků z první libanonské války a také propustil 5 zadržovaných vězňů, mezi nimi i Samira Kuntara, odsouzeného na čtyřnásobné doživotí za vraždu izraelského civilisty a jeho čtyřleté dcery v r. 1979.\n\nUri Grossman – syn izraelského spisovatele Davida Grossmana\n\n"}
{"id": "105517", "url": "https://cs.wikipedia.org/wiki?curid=105517", "title": "Dvojka", "text": "Dvojka\n\nDvojka má více významů:\n\n\n"}
{"id": "105519", "url": "https://cs.wikipedia.org/wiki?curid=105519", "title": "Jacques Villeneuve", "text": "Jacques Villeneuve\n\nJacques Joseph Charles Villeneuve (* 9. duben, 1971) je kanadský automobilový závodník a hudebník, mistr světa závodů Formule 1 z roku 1997 a také vítěz závodu 500 mil Indianapolis z roku 1995.\nJe synem bývalého jezdce Formule 1 Gillese Villeneuvea a jeho strýcem (a jmenovcem) je další závodník, Jacques Villeneuve Sr.. Jacques Villeneuve vyhrál v roce 1995 šampionát CART, 500 mil Indianapolis a v roce 1997 se stal mistrem světa Formule 1. Tato kombinace se v historii povedla jen třem jezdcům v historii, kromě Villeneuvea to byli Mario Andretti a Emerson Fittipaldi. Do této doby žádný další Kanaďan nevyhrál 500 mil Indianapolis ani se nestal mistrem světa F1.\n\nPo dvou úspěšných letech v sérii CART se Villeneuve přesunul do Formule 1 a to do jednoho z předních týmů, kterým byl Williams. Jeho týmovým kolegou byl Damon Hill. Ve své nováčkovské sezóně bojoval Villeneuve s Hillem o titul, vyhrál čtyři závody a až poslední závod ze kterého Kanaďan odstoupil, rozhodl, že mistrem světa se stal Hill. Villeneuve si ale vše vynahradil následující rok, který už vyhrál, když tentokrát bojoval s Michaelem Schumacherem. Opět rozhodoval až poslední závod, kde oba kolidovali a Schumacher musel odstoupit, zatímco Villeneuve dojel na 3. místě. Kolize byla ze strany Schumachera úmyslná a byl následně diskvalifikován z celého ročníku.\n\nSezóna 1997 však byla pro Villeneuvea poslední ve které byl schopen bojovat o přední pozice. Dodavatel motroů Renault ze seriálu vystoupil a Williams musel pro rok 1998 zvolit méně konkurenceschopné motory Mecachrome. V roce 1999 se Villeneuve připojil k nově vzniklému týmu British American Racing (BAR) a zůstal u něj 4 sezóny. Po nevýrazných výkonech byl nahrazen bývalým šampionem série Britské Formule 3, Takumou Satem. V roce 2004 odjel několik posledních závodů jako náhradník za Renault. Poté dostal smlouvu od týmu Sauber, ale ani zde se mu nedařilo, když ho porážel méně zkušený kolega Felipe Massa. Sauber byl následně koupen automobilkou BMW a Villeneuve u týmu zůstal. Opět byl nevýrazný a za 11 závodů dokázal získat jen 7 bodů. Poté se při Grand Prix Německa zranil. Nahradil ho Robert Kubica a Villeneueve se už do kokpitu Formule 1 nevrátil.\nV dalších sezónách závodil v různých sériích, například ve sportovních vozech za Peugeot, absolvoval 24h Le Mans, zkusil šampionát NASCAR a byl pozván do argentinské série Top Race V6. Vydal také hudební album s názvem Private Paradise.\n\nJacques Villeneuve se narodil v Kanadě, ve městě Saint-Jean-sur-Richelieu v provincii Québec. Jeho otcem je bývalý jezdec Formule 1 Gilles Villeneuve, jeho matka se jmenuje Joann. Přestože se Jacques narodil v Kanadě, vychováván byl především v Monaku. Má také 2 sestry: Melanie a Jessicu. Jeho strýc Jacques Sr. je také bývalým závodníkem a v roce 1985 se stal prvním kanadským vítězem závodu série CART. Když bylo Jacquesovi 11let, jeho otec Gilles zahynul při kvalifikaci na Grand Prix Belgie 1982 na okruhu Zolder po kolizi s Jochenem Massem.\n\nKdyž nezávodí, žije Villeneuve buď ve Villars-sur-Ollon, Montrealu nebo ve Švýcarsku. Byl mezi prvními kteří dostali své místo na Kanadském chodníku slávy. Také byl jmenován kanadským Sportovcem roku a dostal trofej Lou Marshe v letech 1995 a 1997. V roce 1998 byl oceněn řádem v rodném Quebecu.\n\nJeho první přítelkyní byla Sandrine Gros d’Ailion, se kterou byl na konci 90. let. Také chodil s australskou zpěvačkou Danii Minogue nebo s americkou balerinou Ellen Green. Oženil se však až s Johannou Martinez. Obřad proběhl 29. května 2006 ve Švýcarsku. 14. listopadu se dočkal prvního syna, jehož pojmenovali Jules. Druhý syn Jonas se jim narodil 23. prosince 2007. V červenci 2009 se však manželé rozvedli.\nV lednu 2007 si Villeneuve koupil dům ve Westmountu, v Montrealu, jehož hodnota činila 3 miliony dolarů. Vlastnil také noční klub a restauraci v Montrealu s názvem Newtown, což je anglický překlad jeho francouzského jména (‚Ville‘ znamená ‚město‘ a ‚Neuve‘ znamená ‚nový‘). V roce 2009 jej ale prodal.\n\nV roce 1984, dva roky po smrti svého otce, se Jacques zeptal své matky jestli by mohl následovat otcovy stopy a začít závodit. Jeho matka, Joann, slíbila, že mu dovolí řídit motokáru pokud dostane dobré známky z matematiky, z předmětu, který mu příliš nešel. Villeneuve vynaložil úsilí, dostal známky, které jeho matka vyžadovala proto, aby mohl závodit. O rok později mu Joan dovolila řídit motokáru o objemu 100cc na motokárové dráze v Imole. Majitelé trati, Luigi a Massimo Burattiové, byli Kanaďanem okouzleni a poté co prokázal své kvality na motokárách o objemu 100cc, přesunul se na objem 135cc. Ve stejný den mu bylo dovoleno na vyjet na závodní trať s vozem Formule 4.\n\nBrzy poté Villeneuvův strýc, Jacques Sr., zapsal svého synovce do závodní školy Jima Russela v Mon Tremblant, v Quebecu. Villeneuveova výuka trvala tři dny a za tu dobu prokázal na svůj věk velkou dávku koncentrace. Na konci výuky dostal mladý Kanaďan diplom a hlavní instruktor Gilbert Pednault prohlásil, že Jacques je nejlepší student kterého kdy viděl. Během léta 1987 se Jacques zaučoval jako mechanik u svého bývalého instruktora Richarda Spenarda. Na oplátku za pomoc v garáži obdržel Kanaďan školení pro závodní auta. Ve věku sedmnácti let byl Villenuve ještě příliš mladý na získání závodní licence jak v Kanadě, tak v Itálii. S pomocí Kanadské automobilové federace ale obdržel licenci z Andorry.\n\nV roce 1988 vstoupil do závodu Alfa Cup a závodil proti bývalým jezdcům Formule 1, kterými byli Johnny Cecotto a Mauro Baldi. Celkově skončil na 10. místě. O dva týdny později závodil na Monze proti dalším pilotům F1, těmi byli Riccardo Patrese a Nicola Larini.\nV letech 1989 až 1991 závodil v Italské Formuli 3, ale příliš se mu nedařilo. V roce 1992 závodil v Japonské Formuli 3, vyhrál 3 závody a v šampionátu se umístil na 2. místě. Brzy poté obdržel Villeneuve pozvání od Craiga Pollocka, aby se zúčastnil závodu Trois Riviéres Formula Atlantic. Jacques dojel na 3. místě a udělal na Pollocka velký dojem, což vedlo k jeho účasti v severoamerické sérii Toyota Atlantic následující rok.\nBěhem sezóny 1993 si Villeneuve vyjel 7x pole position a vyhrál 5 z 15 závodů. Kvůli jezdeckým chybám ale nakonec přišel o titul a celkově se umístil na 3. místě.\n\nTým Forsythe-Green dal Villeneuvovi možnost závodit pro rok 1994 v sérii IndyCar. Ve své první sezóně dojel na 2. místě ve slavném závodě 500 mil Indianapolis a zvítězil na okruhu Road America, kde se jeho otec Gilles stal před devíti lety prvním Kanaďanem, který vyhrál závod série CART. Celkově skončil Jacques v sezoně na 6. pozici, 131 bodů za šampionem, kterým se stal Al Unser Jr., a byl vyhlášen nováčkem roku.\nDo další sezóny vstoupil Villeneuve slibně, vyhrál první závod v ulicích Miami. Dokázal také zvítězit v závodě 500 mil Indianapolis, přestože v polovině závodu dostal dvoukolovou penalizaci. Skvělou jízdou se ale propracoval zpět do čela a o 2 sekundy porazil Christiana Fittipaldiho. Villeneuvovy výsledky a také slavné jméno, přitáhly pozornost Franka Williamse, ředitele týmu Williams Grand Prix. A právě tento tým s ním podepsal smlouvu na sezónu 1996, ještě před tím dostal možnost s vozem Formule 1 testovat. Villeneuve se stal posledním šampionem série CART/IRL, jelikož po sezoně se seriál rozdělil na dva: Indy Racing League (IRL) a Champ Car World Series.\n\nVilleneuve podepsal kontrakt na dva roky s následnou možnou roční opcí. Hned v prvním závodě, Grand Prix Austrálie, ukázal svůj potenciál, když si vyjel pole position a málem vyhrál závod. Kvůli úniku oleje byl ale nucen zpomalit a nechat se předjet týmovým kolegou, kterým byl Damon Hill. I s poškozeným vozem ale dokázal udržet 2. místo a při svém debutu dojet na stupně vítězů. Podobný kousek se povede až o 11 let později, kdy ve svém prvním závodě skončil na pódiu Lewis Hamilton.\n\nPrvní vítězství vybojoval Kanaďan na okruhu Nürburgring, když odolal tlaku ze strany Michaela Schumachera ve Ferrari. Poté vyhrál ještě další 3 závody a jeho 4 vítězství v debutové sezóně jsou stále rekordem Formule 1 (společně s ním drží rekord Lewis Hamilton ze sezóny 2007). O titul se bojovalo až do posledního závodu, Grand Prix Japonska. Šanci měli Villeneuve a jeho týmový kolega Damon Hill. Brit měl ale náskok 9 bodů a tak Jacquesovy šance byly spíše už teoretické. Hill závod a titul vyhrál, zatímco Villeneuve musel ve 37. kole odstoupit a musel se spokojit s celkovým 2. místem v poháru jezdců, což je také platný nováčkovský rekord Formule 1 (opět společně s Lewisem Hamiltonem).\n\nHill z Williamsu před sezónou 1997 odešel a Villeneuve se tak stal týmovou jedničkou. Jako týmový kolega byl angažován Němec Heinz-Harald Frentzen. Villeneuve opět bojoval o titul, tentokrát byl ale jeho soupeřem hlavně Michael Schumacher na Ferrari.\nÚvodní závod sezóny vyhrál David Coulthard s vozem McLaren, další 2 závody opanoval Jacques Villeneuve. K tomu v sezóně přidal dalších 5 vítězství, konkrétně ve Španělsku, Velké Británii, Maďarsku, Rakousku a při Grand Prix Lucemburska. Úspěšný byl i v kvalifikacích, kterou vyhrál celkem desetkrát. Michael Schumacher měl před posledním závodem na kontě 5 vítězství.\n\nNa okruhu Suzuka měl startovat Villeneuve z pole position, ale kvůli ignorování žlutých vlajekv sobotním tréninku byl odsunut až na konec startovního roštu. Williams podal protest a trest pro Villeneuvea byl nakonec zrušen. V závodě skončil na 5. místě, ze kterého byl ale diskvalifikován. Před posledním závodem tak Schumacher vedl o jeden bod.\n\nO titul bylo rozhodnuto v posledním závodě na okruhu Jerez. Villeneuve titul nakonec získal, ale do historie se zapsala kolize mezi ním a Michaelem Schumacherem. Když Villeneuve Němce předjížděl v zatáčce Dry-Sac ve 48.kole, stočil Michael Schumacher svoje Ferrari do Kanaďanova Williamsu a poškodil mu boční část vozu. Villeneuve ale pokračoval v závodě dál a skončil na 3.místě, zatímco Schumacher musel odstoupit a posléze byl dokonce za incident diskvalifikován z celého šampionátu.\n\nPo zisku titulu to šlo s jeho kariérou dolů. I v sezóně 1998 zůstal u Williamsu (a stal se prvním jezdcem od roku 1982, který po zisku titulu zůstal u Williamsu), ale jezdil s podprůměrným motorem Mecachrome, což byl vlastně motor Renault V10 z předchozí sezóny. Týmy Ferrari a McLarenu naopak v oblasti motrorů zaznamenaly větší vylepšení. Villeuneuve nedokázal ani jednou zvítězit (podobně jako sezónu předtím mistr světa Hill) a na stupních vítězů dojel jen v Grand Prix Německa a v Grand Prix Maďarska. Celkově skončil v klasifikaci na 5. místě s 21 body. Na mistra světa, kterým se tal Fin Mika Häkkinen s vozem McLaren, ztratil 79 bodů.\n\nV roce 1999 se Villeneuve připojil k nově vzniklému týmu British American Racing (BAR), který spoluzaložil a vlastnil jeho osobní manažer Craig Pollock, a spolu s ním také Adrian Reynard. Druhým jezdcem se stal Brazilec Ricardo Zonta. Média dávala novému týmu velké naděje, skutečnost ale byla o dost horší. Villeneuve nedojel ani jednou v prvních 11 závodech (což je smutný rekord Formule 1) a nezískal za sezónu ani bod. V některých okamžicích ukazoval BAR slibné tempo, například když Villeneuve jezdil v Barceloně na 3. místě, ale časté technické problémy ničily veškeré šance na úspěch. Villeneuve také havaroval ve velké rychlosti při tréninku na Grand Prix Belgie, naštěstí zůstal nezraněn.\n\nI přes hroznou předchozí sezónu zůstali jak Villeneuve, tak Zonta věrni týmu BAR. Motory Supertec byly nahrazeny motory Honda a nové spojení BAR-Honda se ukázalo jako více konkurenceschopné. Villeneuve dokázal bodovat v 7 závodech a těsně mu uniklo pódium při Grand Prix USA. Zaznamenal celkově 17 bodů a umístil se na 7. místě v poháru jezdců.\n\nZonta BAR opustil a stal se testovacím jezdcem stáje Jordan, najradil ho zkušený Francouz Olivier Panis. Villeneuve byl akterém tragické nehody v prvním závodě, kdy zezadu trefil Williams Ralfa Schumachera, a po níž letící kolo zasáhlo traťového maršála do hrudníku, ten poté zemřel. Villeneuve si připsal v sezóně jen 12 bodů, za to ale stál dvakrát na pódiu, konkrétně při Grand Prix Španělska a Grand Prix Německa. Byly to však poslední pódiová umístění v jeho kariéře.\n\nPollock byl z postu týmového manažera propuštěn a nahradil ho šéf společnosti Prodrive, David Richards. Ten potom propustil i technického ředitele Malcolma Oastlera a 50 dalších zaměstnanců stáje BAR. Poté začal debatovat o Villeneuvově platu 15 milionů liber. Od té doby se Kanaďan cítil v týmu méně spokojeně. Vůz BAR 004 se ukázal jako horší než dva jeho předchůdci. Body přicházely jen sporadicky, tým získal jen 7 bodů (Villeneuve 4, Panis 3).\n\nDo vypršení smlouvy s týmem BAR zbýval Jacquesovi ještě jeden rok. Údajně měl Kanaďan na rok Formuli 1 opustit a strávit sezónu v sérii CART a na sezóny 2004 a 2005 se vrátit k BAR, nakonec se tak ale nestalo a ve Formuli 1 pokračoval i v roce 2003. K týmu se připojil Jenson Button ,který předtím závodil s vozem Renault. Panis dotal nabídku od týmu Toyota, kterou akceptoval. Button se stal druhým stájovým kolegou, který Villeneuvea bodově porazil, když dokázal celkem pravidelně bodovat. Na Kanaďana se snesla kritika, že ho poráží méně zkušený jezdec a před posledním závodem v Japonsku byl nahrazen bývalým šampionem Britské Formule 3, kterým byl Japonec Takuma Sato.\n\nPro sezónu 2004 zůstal Villeneuve bez angažmá, prohlásil však, že se hodlá do kokpitu vrátit. Pokračoval v tréninku a ukázal se na Goodwood Festival of Speed, kde řídil bývalý vůz Ferrari svého otce. V září se potom do Formule 1 vrátil, když absolvoval poslední 3 závody v týmu Renault. Dostal příležitost poté, kdy byl z týmu vyhozen Jarno Trulli a týmový šéf Flavio Briatore chtěl dát Kanaďanovi šanci. Villeneuve slíbil, že pomůže Renaultu získat 2. místo v poháru konstruktéru před týmem BAR, nezískal však ani bod. Jacques prohlásil, že nucená pauza ho stála mnoho času, vozy byly rychlejší než v roce 2003 a nestihl se tak adaptovat. Ještě před angažmá v Renaultu podepsal dvouletý kontrakt s týmem Sauber, počínaje rokem 2005.\n\nDo Grand Prix Austrálie startoval Jacques ze 4. místa, závod mu ale nevyšel a dojel s jedním kolem ztráty na 13. místě. V prvních 3 závodech byl nejpomalejším jezdcem na pneumatikách Michelin a proslýchalo se, že by měl být brzy nahrazen. Fámy se ale ukázaly jako nepravdivé a na okruhu Imola dojel Villeneuve na bodech, když skončil na 4. místě. Pod tlakem médií se opět ocitl poté, když přinutil v Monaku svého týmového kolegu Felipeho Massu vyjet z trati, což znamenalo pro oba vozy Sauber konec v závodě. Ke konci sezóny se Villeneuve zlepšil a vybojoval další body. Přestože ho v celkovém pořadí Massa porazil, byli oba dva jezdci Sauberu na konci sezóny zhruba stejně rychlí. Brazilec poté odešel k týmu Ferrari a stal se týmovým kolegou Michaela Schumachera.\n\nPo dlouhém období nejistoty bylo potvrzeno, že Villeneuve bude v týmu závodit i v další sezóně. Se závodní sedačkou byli spojováni Heikki Kovalainen, v té době jezdec série GP2 a také Dan Wheldon, šampion série IndyCar. Sauber se ale rozhodl dodržet kontrakt s Villeneuvem, jelikož zrušení smlouvy by je stálo kolem 2 milionů dolarů, navíc byl Kanaďan oblíbený u sponzorů a také u zaměstnanců týmu.\n\nV zimní pauze se u týmu Sauber udála řada změn. Švýcarský tým byl koupen automobilkou BMW a přejmenován na BMW Sauber. BMW bylo předtím 6 let ve spojení s týmem Williams, nyní chtěli provozovat vlastní tým. Místo Massy, který odešel do Ferrari, přišel Němec Nick Heidfeld. Villeneuve získal v prvních 12 závodech 7 bodů. Při Grand Prix Německa ale havaroval a utrpěl zranění.\nV Grand Prix Maďarska ho nahradil testovací jezdec Robert Kubica a hned dojel v deštivém závodě na bodech, byl však po závodě diskvalifikován kvůli nízké hmotnosti vozu. O několik dní později BMW oznámilo, že se s Villeneuvem rozchází. Jako důvod poté vyšlo najevo, že Villeneuve nechtěl s Kubicou o místo v kokpitu bojovat, jelikož cítil, že své kvality už předtím ukázal. Do Formule 1 se poté už přes svou snahu nedokázal vrátit.\n\nVilleneuve byl blízko podpisu smlouvy s týmem Stefan GP pro sezónu 2010, FIA ale Stefan GP jako nový tým nepřijala. Jacques prohlásil že se v letech 2010 a 2011 stále ucházel o místo ve Formuli 1, bohužel však neúspěšně.\n\nV polovině července 2010 se v německém tisku objevilo, že Villeneuve dává dohromady svůj vlastní tým a bude se ucházet o vstup do Formule 1 pro rok 2011. Tým se měl jmenovat „Villeneuve Racing“ a údajně splnil kritéria stanovená FIA pro vstup. Villeneuve poté potvrdil, že podal přihlášku a také že se spojil s italským týmem Durango. Projekt však nakonec neuspěl, žádný nový tým do Formule 1 přijat nebyl.\n\n10. ledna 2007 byl Villeneuve potvrzen jako jeden z devíti jezdců týmu Peugeot pro závod 24h Le Mans 2007. Byla to jeho první jízda ve sportovním autě od roku 1992, kdy spolupracoval s Toytou. V závodě se o vůz s číslem 7 dělil s Marcem Gené a Nicolasem Minassianem. Villeneuve zajel v kvalifikaci nejlepší čas z těch tří a vyjel vozu 4. místo na startu. Vůz se po velkou část závodu pohyboval na 2.místě, po problému s motorem ale musel do boxů, ze kterých už nakonec nevyjel. Odstoupení přišlo 100 minut před koncem závodu.\n\nV roce 2008 skončil Villeneuve se stejným vozem na 2. místě. Několik hodin dokonce vedli, přišli však o náskok, když začalo pršet. Zvítězil vůz Audi. Villeneuve prohlásil, že bude jezdit tak dlouho, dokud závod nevyhraje. V tom ho podpořil bývalý jezdec Formule 1, Allan McNish. Kdyby Viilleneuve 24h Le Mans vyhrál, stal by se druhým jezdecm po Grahamu Hillovi, který by získal „Triple Crown of Motorsport“, tedy vítězství v 500 mil Indianapolis, titul ve Formuli 1 a vítězství v 24h Le Mans.\n\nV jednom z dřívějších rozhovorů pro magazín Autosport, uvedl Villeneuvův manažer Craig Pollock, že Kanaďanova kariéra ve Formuli 1 je u konce. 24. srpna 2007 bylo oznámeno, že Villeneuve se zúčastní zbývajících 7 závodů šampionátu Craftsman Truck Series s vozem Toyota Tundra v týmu Bill Davis Racing a v roce 2008 se zúčastní poháru Sprint Cup. V prvním závodě Craftsman Truck Series se kvalifikoval na 7. místě, skončil ale až na 21. pozici. Poté si odbyl debut v poháru NASCAR Nextel na okruhu Talladega Superspeedway v Alabamě. Kvalifikoval se jako šestý, ale kvůli nedostatku zkušeností s vozem musel startovat z konce startovního pole, kde se pohyboval i během závodu. Dojel na 21. místě po mnoha haváriích technických potížích soupeřů. V roce 2008 se neúspěšně pokoušel kvalifikovat na závod Daytona 500. Po ztrátě sponzorů přišel o své místo u Bill Davis Racing. Poté zkusil závodit pro tým Braun Racing na závodě v Montrealu. Startovalo se za sucha, ale při závodě začalo pršet a jezdci byli poprvé v historii NASCAR nuceni použít mokré pneumatiky. Villeneuve startoval z 5. místa, ale kvůli havárii dojel až na 16. pozici.\n\nV roce 2009 se zúčastnil 2 závodů série Canadian Tires Series. Nejlépe startoval jako pátý a dojel nejlépe na 4. místě na okruhu Circuit de Trois-Rivieres. Také dvakrát startoval v sérii NASCAR Nationwide Series, opět pro Braun Racing, a nejlépe dojel na 4. místě na okruhu pojmenovaném po jeho otci, Circuit Gilles Villeneuve. V závodě opět pršelo a mokré pneumatiky byly použity podruhé. Následně bylo potvrzeno že bude startovat v roce 2010 v Montrealu a na Road America. Právě na Road America měl slibně rozjetý závod, ale porucha alternátoru v posledním kole ho stála pódium. V roce 2011 převzal na dva závody vůz Penske Racing po Bradu Keselowskim v sérii NASCAR Nationwide Series. Na Road America zaznamenal 3. místo, na okrugu Gilles Villeneuve startoval dokonce z pole position, dojel ale až v hloubi pole na 27. místě.\n\nKdyž nesehnal sponzory pro sérii NASCAR Sprint Cup, vstoupil Villeneuve do šampionátu Speedcar Series pro zbytek sezóny 2008. Série se skládá ze závodů na dráze a na ovále, podobně jako NASCAR. Villeneuve prohlásil, že závody Speedcar mu dají více zkušeností se závoděním s těmito auty na dráze, což v budoucnu může uplatnit u NASCAR a také že je to pro něj příležitost setkat se s fanoušky. Závodil celkem čtyřikrát a nejlépe skončil na 6. místě.\n\nPo závodění v sériích NASCAR Sprint Cup a Speedcar Series byl Villeneuve pozván na závody Top Race V6, touringových vozů. Pozval jej sám ředitel Alejandro Urtubey a to na hlavní závody sezóny 2008, s názvem La Carrera del Aňo, na okruhu Buenos Aires. Villeneuve jel v týmu Oro Racing a dojel na 16. místě. V roce 2009 byl pozván znovu a to do dvou ze tří hlavních závodů: na Interlagos (kde nedokončil) a opět do Buenos Aires (kde dojel na 13. místě). Na tiskové konferenci Villeneuve prohlásil, že pokud nezíská místo ve Formuli 1 ani NASCAR, bude závodit celou sezónu v Top Race V6.\n\nJacques Villeneuve byl jedním z Kanaďanů, kteří nesli olympijskou vlajku na olympijský stadion ve Vancouveru při zahajovacím ceremoniálu 21. zimních olympijských her. Nesl také olympijský oheň.\n\nJacques Villeneuve používá žlutou helmu, s modrou horní částí a s růžovými, červenými a zelenými pruhy. Helmu si prý navrhl sám, když si čmáral na kreslícím zařízení. Růžové pruhy tvoří písmeno V na každé straně, což Villeneuve prohlásil že bylo neúmyslné. Říká se také, že barvy na helmě převzal z trička své matky Joann.\n\nPřestože první texty začal psát už za svého pobytu v Japonsku, trvalo až do roku 2006, než vydal první komerční singl s názvem „Accepterais-tu“, francouzskou píseň, ve které znázorňuje svoji tehdejší osobní situaci – žádá svou milovanou, aby si ho vzala. 19. února 2007 vydal své první album s názvem \"Private Paradise\". Album představil ve své kavárně, kde zazpíval 2 písničky hlavně před zraky reportérů. Když se ho ptali co od alba očekává, odpověděl: „Doufám, že album bude mít úspěch, nikdy bych nedělal něco, za co bych měl být kritizován.“ Album však úspěch nemělo, za první měsíc se prodalo jen 233 kopií v provincii Quebec a asi 30 kopií mimo Quebec a Kanadu. Na konci roku to údajně bylo celkem 836 prodaných kusů v Severní Americe.\n\nJacques Villeneuve se objevil v několika televizním reklamám pro Hondu, když jezdil za tým BAR. V roce 2006, když závodil za BMW Sauber, se objevil v televizní kampani pro notebook Centrino od společnosti Intel, ve kterých zdůrazňuje výhody jeho používání.\nObjevil se také v kanadské reklamě společně s olympijským vítězem Donovanem Baileym, krátce po zisku titulu v roce 1997. Reklama prohlašuje, že Kanada je nejrychlejší národ na světě.\nPo zisku titulu mistra světa se ještě objevil v reklamě na Volkswagen, kde řídil auto VW, poté zastaví a do kamery říká, že nemá nic proti Němcům. To vše jako narážká na jeho souboj s Michaelem Schumacherem z Grand Prix Evropy 1997.\nKrátce se také objevil v roce 2001 ve filmu od Sylvestera Stallona, Driven, jako závodní jezdec.\n\nTučně – Pole position\n\"Kurzívou\" – Nejrychlejší kolo závodu\n\n\n≠ Sezóna v průběhu\n† Nemohl bodovat\n\n"}
{"id": "105521", "url": "https://cs.wikipedia.org/wiki?curid=105521", "title": "Encyklopedie Navajo", "text": "Encyklopedie Navajo\n\nEncyklopedie Navajo byl projekt společnosti Microtron s. r. o., v němž tato společnost využila svůj překladač webových stránek Eurotran. Encyklopedie obsahovala strojové překlady vybraných článků z anglické verze Wikipedie do češtiny. Navajo byla pokračováním předchozího projektu \"Wikipedia Infostar\" téže firmy. Lišila se od něj tím, že byla 20. února 2006 doplněna o uživatelsky doplňovaný překladový slovník, podle nějž jsou články v pravidelných intervalech znovupřekládány. Texty strojových překladů byly dostupné za podmínek licence GNU FDL. V současnosti (březen 2014) jsou na doméně jen krátké reklamní texty, samotná encyklopedie již nefunguje.\n\n3. března 2006 obsahovala encyklopedie Navajo necelých 10 000 přeložených článků, 22. března 2006 již 20 000, 18. července 2006 přes 90 000 článků.\n\nStrojové překlady byly velmi nepřesné a nekvalitní a byly dobrým zdrojem pobavení. Jsou proto prezentovány pouze jako přibližná informace o obsahu článku pro čtenáře neznalé angličtiny a jako případná pomůcka pro individuální (ruční) překlad.\n\nNázev encyklopedie souvisí s indiánským kmenem Navajo (česky Navahové). V americkém válečném filmu \"Kód Navajo\" (\"The Windtalkers\") z roku 2002, inspirovaném skutečnými událostmi z 2. světové války, byl jazyk indiánského kmene tak dokonalým kódem, že radisty z tohoto kmene americká armáda používá v boji proti Japonsku, jehož armáda není schopna jej rozluštit. Ve skutečnosti byla šifra samozřejmě složitější.\n\n\n"}
{"id": "105522", "url": "https://cs.wikipedia.org/wiki?curid=105522", "title": "Hvězdy týmu", "text": "Hvězdy týmu\n\nHvězdy týmu (v anglickém originále Playmakers) je americký televizní seriál o týmu \"Cougars\" hrající americký fotbal v NFL, který premiérově vysílala stanice ESPN v roce 2003. Seriál odhaluje zákulisí profesionálního sportu, síly peněz a skutečné moci. \n\nZápletka pojednává o příběhu trenéra a majitele týmu, který má poslední a rozhodující slovo při potvrzení soupisky hráčů, kteří budou hrát. I přes odpor trenéra jsou do hry nasazováni hráči jen proto, že jsou hvězdy v oboru a jejich hra přináší týmu další finanční prostředky. Hráč Demetrius Harris má problémy s drogami a i přes to je majitelem týmu nasazen do hry.\n\n"}
{"id": "105526", "url": "https://cs.wikipedia.org/wiki?curid=105526", "title": "NetHack", "text": "NetHack\n\nNetHack je RPG počítačová hra vydaná v roce 1987. Vycházela z dřívější hry zvané Hack (1985), která sama vycházela ze hry Rogue (1980). Část \"Net\" v názvu znamená, že vývoj hry byl koordinován přes počítačovou síť, což nebylo v té době obvyklé; část \"Hack\" odkazuje na druh RPG her známých jako \"hack and slash\" pro jejich zaměření na souboje.\n\nNetHack je jedna z nejstarších počítačových her, která se stále aktivně vyvíjí a jsou do ní přidávány nové funkce a opravovány chyby úzkou skupinou dobrovolných programátorů, známých jako DevTeam.\n\nHráč přebírá roli hrdiny chodícího po žalářích a jeskyních a hledá \"Amulet of Yendor\" (česky \"Yendorův amulet\"). Žalář se rozkládá na více než 50 podlažích, většina z nich je náhodně generována. Žalář obsahuje příšery, zbraně, magické předměty, tajné dveře a další.\n\n\"NetHack\" se tradičně hraje v textovém módu grafiky zvaného ASCII art, kde obsah žaláře, jeho obyvatele a předměty představují jednotlivé znaky. Existují také grafická prostředí pro hraní hry, například Vulture’s Eye.\n\n"}
{"id": "105528", "url": "https://cs.wikipedia.org/wiki?curid=105528", "title": "Sedm", "text": "Sedm\n\nSedm je číslo i číslice, má ale více významů:\n\n\n\n\n"}
{"id": "105530", "url": "https://cs.wikipedia.org/wiki?curid=105530", "title": "Athamás", "text": "Athamás\n\nAthamás (řecky Αθάμας, latinsky \"Athamas\") byl syn theassalského krále Aiola, jeho děd byl Hellén, praotec všech Řeků. Stal se králem boiótského Orchomenu. \n\nJeho bratry byli:\n\nAthamás se oženil dvakrát, první ženou byla bohyně oblaků Nefelé. Porodila mu syna Frixa a dceru Hellé. Nešťastný osud sobě i dětem přivodil tím, že zapudil Nefelé a oženil se s Ínó, dcerou Kadma, krále v Thébách. S tou měl později dva syny, Learcha a Melikerta. Macecha Ínó děti z prvního manželství nenáviděla až tak, že úklady a intrikami dosáhla souhlasu Athamásova s jejich obětováním bohům, aby zachránila království od hladu, bídy a nepokojů obyvatel. Těsně před obětním obřadem matka dětí Nefelé poslala zlatého berana, který děti přenesl přes moře do daleké Kolchidy. Šťastně se to skončilo pro Frixa, avšak Hellé utonula v moři. \n\nBrzy nato Athamás upadl v nemilost bohyně Héry, když se ujal malého Dionýsa, syna nejvyššího boha Dia a jeho milenky Semely. Héra na Athamáse seslala šílenství, ve kterém zabil svého syna Learcha. Nestačil už ublížit druhému Melikartovi, Ínó mu ho vytrhla, ale neunikla a vrhla se do moře. Když se šílený Athamás pokusil zabít i Dionýsa, skryl jej bůh Hermés. \n\nKonec Athamantův není v mýtech doložen, sebevražda je předpokládaná. Příběh Athamanta a jeho syna Frixa stojí na počátku dalších velkých mýtů, zejména o velké výpravě \nIásona a Argonautů do Kolchidy pro zlaté rouno.\n\n\n"}
{"id": "105537", "url": "https://cs.wikipedia.org/wiki?curid=105537", "title": "Sedma", "text": "Sedma\n\nSedma má více významů:\n\n\n\n"}
{"id": "105540", "url": "https://cs.wikipedia.org/wiki?curid=105540", "title": "Alžběta Pomořanská", "text": "Alžběta Pomořanská\n\nAlžběta Pomořanská (též Eliška Pomořanská, německy \"Elisabeth von Pommern\", 1346 nebo 1347 – 14. února 1393, Hradec Králové) byla česká královna a římská císařovna.\n\nByla dcerou pomořanského vévody Bogislava V. a Alžběty, dcery polského krále Kazimíra III. Velikého, a čtvrtou a poslední manželkou českého krále a římského císaře Karla IV. Lucemburského.\n\nS Alžbětou se Karel IV. oženil necelý rok po smrti své třetí manželky Anny Svídnické mimo jiné z diplomatických důvodů: s úmyslem rozbít protilucemburskou opozici vedenou rakouským vévodou Rudolfem IV. Habsburským, k níž patřil uherský král Ludvík I., polský král Kazimír, dánský král Valdemar a vévoda Bogislav Pomořanský.\n\nKarel si už takříkajíc zvykl, že své sňatky vždy uzavíral z politických důvodů. Sňatkem s Alžbětou se vlastně bezbolestně zbavil opozice. Honosná svatba se konala 21. května 1363 v Krakově. Alžbětě bylo v době sňatku šestnáct let, Karlovi 47. Necelý měsíc po svatbě, 18. června 1363, byla Alžběta v Praze slavnostně korunována českou královnou z rukou arcibiskupa Arnošta z Pardubic. Stalo se tak ovšem až tři dny poté, co byl českým králem korunován dvouletý syn Karla a Anny Svídnické, Václav IV. Karel tak zajistil právní nezpochybnitelnost Václavova nástupnictví a vyloučil tak případné nároky na trůn ze strany potomků nové královny. 1. listopadu 1368 byla královna Alžběta v Římě z rukou papeže bl. Urbana V. korunována na římskou císařovnu.\n\nOd svých předchůdkyň se Alžběta odlišovala ve více směrech. Byla popisována jako urostlá žena silné postavy a kypící zdravím, po svém otci Bogislavovi rázná, sebevědomá a cílevědomá. Byla nejplodnější z Karlových manželek a během manželství mu porodila šest dětí, z toho čtyři syny – víc než jeho tři předchozí manželky dohromady. V roce 1366 se narodila dcera Anna, pozdější anglická královna, 14. února 1368 se v Norimberku narodil císařův třetí syn Zikmund. Na Pražském hradě se v červnu 1370 narodil Alžbětě druhý syn Jan, pojmenovaný po Janovi Lucemburském. Tamtéž se 13. března 1372 narodil další syn Karel. V roce 1373 Alžběta porodila dceru Markétu, později provdanou za norimberského purkrabího Jana III. z Hohenzollernu. V srpnu 1377 se narodil poslední syn Jindřich, rok před smrtí Karla IV.\n\nKarel a Alžběta měli zřejmě harmonické manželství, ostatně nejsou zprávy o tom, že by některé z Karlových manželství problémové bylo. V roce 1371 byl Karel vážně nemocen a Alžběta vykonala pěší pouť z Karlštejna ke katedrále sv. Víta v Praze, aby se modlila za jeho zdraví a na podporu své žádosti přinesla četné dary. Její zřejmě vřelý vztah ke Karlovi se stal vděčným námětem uměleckých děl jako např. \"Noc na Karlštejně\".\n\nAlžběta těžce snášela skutečnost, že Karel oproti jejím dětem upřednostňuje svého syna z předchozího manželství Václava. Dokonce i po Karlově smrti v roce 1378 měla zato, že její synové, princové Zikmund a Jan Zhořelecký, zůstávají v pozadí (svého nejstaršího syna Zikmunda vehementně podporovala ve snahách o získání uherské koruny). Na běh příštích věcí ale pravděpodobně velký vliv neměla.\n\nAlžběta Pomořanská zemřela 14. února 1393 v ústraní na svém sídle ve věnném městě českých královen Hradci Králové. Byla pochována v královské hrobce v katedrále svatého Víta po boku císaře Karla IV.\n\n\n\n"}
{"id": "105543", "url": "https://cs.wikipedia.org/wiki?curid=105543", "title": "Osma", "text": "Osma\n\nOsma má více významů:\n"}
{"id": "105545", "url": "https://cs.wikipedia.org/wiki?curid=105545", "title": "Devítka", "text": "Devítka\n\nDevítka má více významů:\n\n"}
{"id": "105546", "url": "https://cs.wikipedia.org/wiki?curid=105546", "title": "Sedmička", "text": "Sedmička\n\nSedmička má více významů:\n\n\n"}
{"id": "105550", "url": "https://cs.wikipedia.org/wiki?curid=105550", "title": "Desítka", "text": "Desítka\n\nDesítka má více významů:\n\n"}
{"id": "105565", "url": "https://cs.wikipedia.org/wiki?curid=105565", "title": "Tábor (hora v Galileji)", "text": "Tábor (hora v Galileji)\n\nHora Tábor (hebrejsky הר תבור, \"Har Tavor\", řecky Όρος Θαβώρ, \"Horos Thabór\", dříve \"Ithaburum, vulgo Thabor\") se nachází v oblasti Galileje, na východní hranici Jizre'elského údolí, 17 km západně od Galilejského jezera (jezera Kineret) a dosahuje výšky 575 metrů nad mořem. Židovský národní fond zde vysadil les a na vrcholu se nachází poutní kostel Proměnění Páně.\n\nZ geomorfologického hlediska jde o izolovanou svědeckou horu (v některých cizojazyčných zdrojích bývá označována též jako inselberg, respektive monadnock, tedy v českém překladu skalní suk), se kterou však na západní straně téměř sousedí vrch Har Dvora. Jižně od horu míjí vodní tok Nachal Tavor, který odvodňuje tento region směrem do řeky Jordán.\n\nPod horou Tábor vede silnice číslo 65 spojující Chaderu a Kirjat Šmonu. Prochází též přes Afulu a Golanské výšiny. Z této silnice jsou na horu dva přístupy – jednak přes obec Daburija a dále přes Šibli-Umm al-Ganam. Přístup je též přes Iksal.\n\nHora Tábor je poprvé zmíněna v Bibli v knize Jozue () jako hranice mezi třemi kmeny – Zebulun, Issachar a Naftali. Dále je hora zmíněna v Knize soudců 4,6 ve vyprávění, jak prorokyně Debora přikázala izraelskému vůdci Barakovi: „Sám Hospodin, Bůh Izraele, ti přikazuje: táhni hned na horu Tábor a vezmi s sebou deset tisíc mužů…“ a Barak pak z této hory drtivě porazil kanánské vojsko.\n\nPodle křesťanské tradice se na hoře Tábor událo Proměnění Páně, které popisuje Nový zákon (; ; , který však přímo nezmiňuje jméno hory). V průběhu Proměny promlouval Ježíš k Mojžíšovi a Elijášovi, který předpověděl jeho smrt. Od roku 1621 se na hoře Tábor usadili františkánští mniši. Na paměť události, popisované v Novém zákoně, byla na vrcholu hory na troskách někdejších svatostánků ze 6. a 12. století vybudována v letech 1921-1924 bazilika Proměnění Páně podle návrhu italského architekta Antonia Barluzziho. \n\nVe 4. až 9. století byla hora důležitá pro křesťanské poutníky. V 10. století se dostala pod arabskou nadvládu. Během křížových výprav se zde často měnilo obsazení. Od roku 1212 Ajjúbovci, ale roku 1229 maďarský král Ondřej II. Uherský. Později roku 1263 sultán Bajbars.\n\nJménem hory se inspiroval i zámek Montabaur (Porýní-Falc), který je pod tímto názvem zmiňován roku 1227.\n\nHusité pojmenovali Tábor své vojenské město. Za husitských dob a pod vlivem husitství získalo několik českých kopců jméno Tábor; tyto názvy jsou s biblickou horou spojovány. Krom toho české slovo tábor má i obecné významy vojenské ležení, koncentrace lidu a nejnověji i místo pro rekreaci ve stanech či chatkách, přičemž jazykovědci vedou mnohaleté disputace o tom, do jaké míry označení pochází přímo z názvu biblické hory a do jaké míry z tureckého slova, které by mohlo mít prastaré tatarsko-mongolské kořeny a do češtiny se dostalo přes maďarštinu. Maďarský turkolog J. Németh naopak v roce 1953 prokazoval, že osmanské slovo „tabur“ označovalo specificky křesťanské ležení uzavřené vozy spojenými řetězy, v jiných turkických jazycích se nevyskytuje a do turečtiny se dostalo v období bojů v Podunají v 16. století (nebo už v 11. století), zatímco turecké slovo mongolského původu \"tabqur\" pro vojenské kolony splynulo se slovem „tabur“ až v 19. století. Do roku 1420 není v Čechách ani jazycích okolních národů doloženo slovo tábor v obecném významu, v brzké době se však rozšířilo a v německých zdrojích tak bylo označováno například i ležení na hoře Vítkov. Jeden z prvních doložených výskytů jména je v latinské kronice Vavřince z Březové z roku 1419, kde je pod jménem Thabor zmiňována šachta u Kutné Hory, do níž byli házeni Husovi přívrženci.\n\n\n"}
{"id": "105566", "url": "https://cs.wikipedia.org/wiki?curid=105566", "title": "Magic: The Gathering", "text": "Magic: The Gathering\n\nMagic: The Gathering (zkráceně MTG) je sběratelská karetní hra. V roce 1993 ji vydala firma Wizards of the Coast v USA a rychle se rozšířila do většiny světa. V České republice se prodává od roku 1994. V současné době je přeložena do francouzštiny, italštiny, španělštiny, portugalštiny, němčiny, korejštiny, tradiční i zjednodušené čínštiny, japonštiny a ruštiny. V ČR se většinou prodává původní anglická verze.\n\nMagic: The Gathering je sběratelská karetní hra. Každý z hráčů hraje se svým vlastním balíčkem karet, který je u každého hráče jiný. Hráč si svůj balíček sestavuje z karet, které koupí nebo vymění s jinými hráči. Karet je velké množství a neustále se vydávají další. Jednotlivé karty mají mezi hráči různou cenu – karta je tím dražší, čím silnější je ve hře a čím menší počet těchto karet se vytiskl. Není však možné vyhrát jen díky nákupu těch nejdražších a nejlepších karet; jednotlivé karty v balíčku spolu musejí spolupracovat a navíc každý balíček je proti některým balíčkům silný a proti jiným zase slabý.\n\nKaždý hráč v Magic: The Gathering představuje čaroděje-sférochodce (\"planeswalker\"), který se snaží udolat nepřátelského čaroděje pomocí různých nestvůr a kouzel, které představují karty v jeho balíčku. Na začátku mají všichni hráči 20 životů a každý hráč se snaží snížit počet životů druhého hráče na nulu, docílit toho, aby mu došly karty v balíčku, nebo ho otrávit (aby nabyl 10 „poison counterů“).\n\nHru vymyslel v roce 1993 americký student matematiky Richard Garfield a vydala ji firma Wizards of the Coast. Hra měla velký úspěch a rozšířila se do mnoha zemí. V roce 1996 byl zaveden systém profesionálních turnajů DCI, pomocí něhož si mohli změřit své síly hráči z celého světa. V roce 2002 byla vydána online verze \"Magic: The Gathering Online\", umožňující hrát hru a vyměňovat si karty hráčům z celého světa po Internetu. Nesmíme zapomenout na programy Magic Workstation nebo Cockatrice, umožňující hraní po internetu zadarmo.\n\nPravidla Magic: The Gathering jsou velmi rozsáhlá a jejich kompletní popis zdaleka přesahuje rozsah tohoto článku. Jsou tak komplexní, že se za pomoci této karetní hry dá postavit Turingův stroj]. Navíc s každou nově vydanou edicí přicházejí karty s novými schopnostmi, které si vyžadují doplnění pravidel. Proto zde jsou uvedena jen ta základní.\n\nMagic hrají proti sobě obvykle dva hráči, může jich však být i více. Každý z nich se snaží snížit životy druhého hráče na 0, a to tak, že na něj útočí různými nestvůrami a sesílá na něj kouzla, za která platí magickou energií, tzv. \"manou\".\n\nKarty v Magic: The Gathering se dělí do pěti barev: bílá, modrá, černá, červená a zelená. Každá barva představuje jinou sféru magie, je zaměřená na trochu jiný styl hry a má své silné a slabé stránky. Za každé kouzlo je třeba zaplatit alespoň jednou manou jeho barvy (silnější karty obvykle vyžadují více many), kterou produkují karty nazývané \"základní země\": pláně (Plains), bažiny (Swamps), hory (Mountains), ostrovy (Islands) a lesy (Forests). Každá z těchto základních zemí může vyrobit jednu manu za kolo. Každá barva má také dvě protilehlé barvy, které jsou brány jako nepřátelské.\n\n\n\n\n\n\nKaždé kouzlo vyžaduje zaplacení několika man ve své barvě, obvykle i několika dalších man libovolné barvy nebo bezbarvých. Existují i vícebarevná kouzla, za něž je třeba zaplatit manami více různých barev, naproti tomu artefakty jsou bezbarvé a platí se za ně manou libovolné barvy nebo bezbarvou. V některých edicích se vyskytují i kouzla, za která je třeba zaplatit manou jedné ze dvou stanovených barev (např. zelenou nebo bílou).\n\nKarty se dále dělí na několik různých druhů podle jejich významu a použití ve hře.\n\n\n\n\n\nKromě těchto základních typů existují ještě různé podtypy (artifact equipment) a subtypy (artifact creature), kde podtypy určují další zařazení dané karty. Např. artifact equipment značí artefakt – podle toho se řídí veškerá další pravidla. Podtyp určuje, že tímto artefaktem se vybavuje bytost (artefakt se k ní přidává) a tím se mění její vlastnosti, např. zvyšuje její útok. Naproti tomu oba názvy u subtypu se rovnají významem, a jsou proto u nich použitelná pravidla pro obě skupiny (např. artifact creature lze zničit jak ničitelem artefaktů, tak i posílit očarováním, které se dá seslat pouze na bytosti).\n\nNahoře vlevo na každé kartě je uveden její název, v pravém horním rohu pak její manová cena, tedy počet a barva man, které je za ni třeba zaplatit. Cena se většinou skládá z číslice, která uvádí počet požadovaných man libovolné barvy, a symbolů man určité barvy. Je-li například v ceně kouzla uvedena číslice 3 a dva symboly zelené many (stromečky), znamená to, že kouzlo stojí celkem 5 man, z toho dvě musí být zelené a zbylé tři mohou být jakékoli barvy nebo bezbarvé. Existují i textless karty, například základní země z edice Zendikar.\n\nPod názvem karty je zhruba do poloviny obrázek bytosti nebo kouzla a pod ním se nachází název typu karty (vlevo) a symbol edice, v níž karta vyšla (vpravo). Pod ním je textové okénko, které vysvětluje, co karta umí. Toto okénko může obsahovat i tzv. \"flavor text\", který nemá žádný vliv na hru, ale přibližuje roli tohoto kouzla nebo země v příběhu, který je s kartami spojen (ten je uveden kurzívou). Dole na kartě je vlevo uvedeno jméno ilustrátora a číslo, které značí, kolikátá je toto karta z dané edice, a pokud se jedná o kartu bytosti, je vpravo dole uvedena její síla a odolnost (např. 3/2 znamená, že bytost má sílu 3 a odolnost 2).\n\nPřed začátkem hry se hráči rozhodnou, kdo bude začínat. Na turnajích v každém turnajovém kole se v první hře vylosuje (např. hodem kostky) hráč, který rozhodne, kdo začne, a v každé další hře toto rozhodnutí učiní hráč, který prohrál minulou hru. Pak si hráči navzájem zamíchají své balíčky (tím se zaručí, že si hráč neseřadil karty ve svém balíčku tak, jak se mu to hodí) a každý z nich si do ruky vezme vrchních sedm karet svého balíčku. To bude jeho startovní \"ruka\". Zbytek svého balíčku položí lícem dolů před sebe, většinou mírně doprava – tvoří jeho \"knihovnu\", z níž si hráč v průběhu hry dobírá další karty do ruky. Každý hráč si také vyhradí místo pro svůj \"hřbitov\" (standardně po pravé straně knihovny), do kterého bude v průběhu hry lícem nahoru odkládat zabité nestvůry, použitá kouzla a odložené či vyhozené karty z ruky.\n\nPo líznutí prvních sedmi karet se hráč může rozhodnout, zda si je nechá, nebo zda využije tzv. pravidlo \"mulligan\" – hráč vloží celou svou ruku do balíčku, znovu jej zamíchá a vezme si nové karty – ovšem teď o jednu méně (tedy šest). Pokud si ani ty nechce nechat, opět je zamíchá a vezme si zase o jednu méně (tedy pět). Teoreticky je toto možné opakovat až do počtu nula karet na ruce.\n\nHráči se v kolech střídají, přičemž kolo každého hráče se skládá z pěti fází a každá z nich z několika kroků:\n\n\n\n\n\nChce-li hráč seslat kouzlo z ruky, vyloží kartu s tímto kouzlem před sebe a zaplatí jeho cenu tapnutím příslušných zemí (nebo jiných karet, které dávají manu). Toto kouzlo pak jde do tzv. \"várky\" neboli \"stacku\" a soupeř na ně může reagovat sesláním instantu nebo použitím nějakého efektu své karty ve hře. Pokud tak učiní, jde i jeho kouzlo nebo efekt do stacku a pak na ně může reagovat první hráč. Takto se zahraná kouzla a schopnosti \"vrší\" v imaginárním \"balíku\" až do chvíle, kdy žádný hráč nechce dále reagovat. Pak se kouzla ve stacku \"vyhodnocují\" – u sorcery (kouzel) a instantů se provedou jejich efekty, bytosti, očarování a artefakty se vyloží do hry. Vyhodnocování však probíhá z vrchu tohoto \"balíčku\", tedy v opačném pořadí, než v jakém byla kouzla seslána – to naposledy seslané se tedy vyhodnotí jako první a může změnit, přesměrovat nebo zrušit kouzlo, které bylo sesláno dříve! To vede k mnoha zajímavým a nepředvídaným situacím, kdy seslání kouzla může dopadnout zcela jinak, než hráč předpokládal.\n\nVšechna kouzla (s jednou výjimkou, která je popsána níže) hráč může hrát pouze ve své hlavní fázi a jen tehdy, je-li stack prázdný. Každý hráč však může během jednoho kola zahrát libovolný počet kouzel, pokud má dost many.\nInstant kouzla, neboli slangově \"instanty\" může každý hráč hrát téměř kdykoli, během svého i soupeřova kola, a tím využít pravidlo o stacku.\n\nPro lepší pochopení tohoto pro začátečníky složitějšího, avšak důležitého pravidla si uvedeme pár příkladů:\n\nMějme vyloženou kartu Grizzly Bears. Je to potvora, proto má své útočné i obranné číslo, což je v obou případech 2. Nás nyní bude zajímat pouze její obranné číslo. Dejme tomu, že protivník chce tuto naší kartu zničit, a použije proti ní kartu Shock (instant, zraňuje za 2 životy). Je vidno, že kdybychom s tím nic nedělali, náš medvěd by zemřel, což nechceme. Proto můžeme v reakci na soupeřův Shock zahrát Giant Growth (taktéž instant, přidává nestvůře +3/+3 do konce kola). Vidíme, že je to instant, proto ji můžeme zahrát a tato karta se dá na vrch \"stacku\". Nyní vyhodnocení: jako první je ve stacku naše karta Giant Growth. Vyhodnotí se, a proto náš méďa dostane +3/+3, což z něho udělá o dost silnější potvoru 5/5. Dále je ve stacku soupeřův Shock, který udělí méďovi 2 zranění. Vidíme ovšem, že méďa má ale v obraně číslo 5, proto by musel udělit ještě 3 zranění, aby ho zabil. Což neudělil, takže nám naše karta Grizzly Bears přežila.\n\nCo kdyby ale byla situace opačná: my bychom jako první chtěli našeho medvěda trochu posílit (například pro nastávající útok). Zahrajeme Giant Growth, ten se položí na \"stack\", ale soupeř se rozhodne reagovat a zahraje svůj Shock. Nyní vyhodnocení: jako první leží na stacku Shock našeho soupeře. Shock udělí naší kartě Grizzly Bears 2 zranění, tudíž je tato karta zničena a položena na hřbitov. Dále je ve \"stacku\" náš Giant Growth, který ovšem cíluje potvoru, která už ve hře není. Proto je vyhodnocena jako neplatná a položená na hřbitov bez jakýchkoliv dalších účinků.\n\nBoj je nejčastějším způsobem, jak vyhrát hru. Chce-li hráč, který je ve své bojové fázi, svými bytostmi zaútočit na soupeře, oznámí mu to. Pokud soupeř nechce nic dělat, začíná samotný boj. Útočící hráč oznámí, které z jeho bytostí budou útočit, a tapne je. Nemohou útočit bytosti, které jsou již tapnuté, a bytost nesmí útočit ve stejném kole, v němž byla seslána (tzv. únava z vyvolání). Pak soupeř oznámí, kterými svými bytostmi útočící bytosti \"zablokuje\". Každou útočící bytost může zablokovat jednou nebo více svými bytostmi, které nejsou tapnuté (nelze tedy blokovat bytostmi, které v předchozím kole bránícího se hráče útočily – bytosti, které blokují, se však už netapují). Pak mohou oba hráči hrát instanty na posilování svých bytostí, oslabování soupeřových bytostí atp.\n\nKdyž už žádný hráč žádné kouzlo nechce nebo nemůže hrát, dojde k \"vyhodnocení\" útoku. Každá útočící a blokující bytost udělí tolik zranění, jaká je její síla. Bytosti, které nebyly zablokovány, udělí zranění soupeři (jeho počet životů se sníží o počet udělených zranění). Zablokované bytosti si udělí zranění navzájem současně s bytostmi, které je blokují. Pokud nějaká bytost dostane stejně nebo více zranění, jako je její odolnost, zemře a je odložena na hřbitov.\n\nNa každé kartě vykládané do hry jsou uvedeny její schopnosti. Ty se dělí do několika skupin:\n\nNěkteré schopnosti (zejména nestvůr) jsou pojmenované \"klíčovým slovem\" a jsou vysvětleny v pravidlech. Klíčová slova se používají, protože některé (zvláště silnější) potvory jich mají velké množství, a prostě by se do karty už vysvětlení nevešlo. Klíčových slov je mnoho, některé jsou v Magicu trvale, jiné se objevují jen v jedné vydané edici či bloku. Mezi ty nejčastější patří:\n\n\n\nHráč může prohrát čtyřmi způsoby:\n\nHra končí remízou spíše výjimečně, a to:\nK remíze dochází jen výjimečně, třeba když nějaké kouzlo způsobí, že oba hráči přijdou o všechny své životy současně. Na turnajích se hra také považuje za remízovanou, když ji hráči nedokončí do časového limitu.\n\nKdyž Magic vyšel, byl původně zamýšlen jako hra o sázku, kdy každý hráč vsadil náhodně zvolenou kartu ze svého balíčku a vítěz hry získal obě karty (ante). Některé karty dokonce tento druh hry podporovaly svými schopnostmi, které umožňovaly sázku během hry změnit. Od této praktiky se však brzy upustilo, aby Magic nebyl považován za hazardní hru.\n\nSlovo \"planeswalker\" (sférochodec) má v Magicu více významů:\n\n\nKaždá karta v Magicu má svoji raritu neboli vzácnost: běžné (common), neobvyklé (uncommon), vzácné (rare) a nově mythic rare. Běžných karet je vydáno více než neobvyklých a těch je více než vzácných (do tohoto dělení se nepočítají základní země). Od edice Exodus (rok 1998) je rarita znázorňována barvou symbolu edice vpravo uprostřed karty. Běžné karty mají černý symbol, neobvyklé stříbrný a vzácné zlatý. Edicí Shards of Alara vznikl nový symbol rarity, červený mýtický. Zatímco rarita common-rare je dána silou karet, rarita mythic rare je určena příběhem.\n\nS edicí Battle for Zendikar navíc přišly karty, které se označují za \"Masterpieces\" (mistrovský kus). Tyto karty se dají najít náhodně v boosterech určité sady a mají jiný symbol a grafické provedení než ostatní karty v boosteru. Jsou vždy foilové. Jsou legální na Limited (booster draft, sealed deck) a na formátech, kde jsou legální jejich původní verze. Vzhledem k šanci na jejich nalezení mají velmi vysokou cenu. Vyšly s edicemi Battle for Zendikar, Kaladesh, Amonkhet, Guilds of Ravnica a Ravnica Allegiance.\n\nMagic se prodává v různých baleních. Základním balením jsou booster packy obsahující 15 náhodných karet (1 vzácnou nebo mythickou, 3 neobvyklé, 10 běžných a 1 základní zem). Dají se koupit i tzv. Intro packy nebo Planeswalker decky, které obsahují již sestavené balíčky (ty jsou vždy stejné) a dva booster packy, s nimiž je možné ihned po zakoupení začít hrát.\n\nAby hráč získal karty, jaké se mu nejlépe hodí do balíčku, musí je vyměňovat nebo nakupovat od ostatních hráčů. Cena, za kterou si hráči navzájem karty prodávají, závisí na jejich kvalitách ve hře a na jejich raritě. Cena kvalitních běžných karet v České republice dosáhne až 20 Kč, cena nejlepších neobvyklých se vyšplhá cca na 200 Kč a cena nejlepších vzácných karet může dosáhnout až tisíce korun. Výjimkou jsou karty ze starších edicí nebo limitovaných sérií, které mají sběratelskou hodnotu a jejichž cena se může dostat ještě mnohem výše. V časopisech vycházejí orientační ceníky jednotlivých karet. Existují obchody (i na Internetu), v nichž je kromě balení možné zakoupit jednotlivé karty.\n\nV boosterech je možné narazit na tzv. foilové karty, což jsou vzhledově speciální, blýskavé verze karet vydaných v dané edici (herní funkčností jsou tyto karty samozřejmě stejné jako jejich nefoilové protějšky). Cena foilových karet je obvykle o něco vyšší než nefoilových. Tyto foilové karty mohou být jakékoliv rarity a v boosteru vždy nahrazují kartu běžnou (toto neplatí u starších edic, tehdy foilová karta v boosteru nahrazovala kartu též rarity, jakou sama měla). Teoreticky je tedy možné otevřít v boosteru dvě vzácné karty (jednu standardní a jednu foilovou). Foilová karta není součástí každého boosteru. Pravděpodobnost otevření foilové karty je dána poměrem 1:X, kde X je počet karet, které si teoreticky musíte koupit, než otevřete jednu foilovou kartu. Například u edice Shadowmoor je tento poměr 1:56.\n\nVůbec nejdražší karta v MTG se jmenuje \"Black Lotus\" (cca 529 999 Kč, Alpha). Vyšla jen v prvních edicích (\"Alpha\", \"Beta\" a \"Unlimited\"), pak se ukázala jako příliš silná a v dalších edicích se už neobjevila.\n\nOd roku 1999 vycházejí tzv. \"foilové karty\" mající lesklý povrch. Objevují se náhodně mezi kartami v běžném balení. Jinak vypadají stejně jako jiné karty a ve hře se s nimi hraje stejně jako s nefoilovými (pozn. dlouhodobého hráče: pokud máte na stole dvě stejné karty a jedna z nich je foilová, soupeř se při rozhodování kterou z nich vám zničí, rozhodne spíše pro tu foilovou). Každá karta existuje ve foilové i nefoilové verzi, přičemž ta foilová má mezi sběrateli zhruba 2-3krát vyšší cenu.\n\nKaždý rok vyjde jeden blok. Ten je obvykle tvořen jednou velkou edicí, která obsahuje 249 karet se základními zeměmi. Tuto velkou edici \"rozšiřují\" dvě menší edice o 145 kartách. Každý blok je na něco zaměřený a má specifické schopnosti. Celý blok je spojen jedním příběhem vydávaným knižně a karty v něm představují místa, postavy a události tohoto příběhu.\n\nKaždý rok v létě vychází nová tzv. \"základní edice\", která nese jméno Magic The Gathering (rok co následuje po roku, kdy vyjde) CORE SET. Na rozdíl od starších základních edic mají ty současné (od roku 2009) asi polovinu nových karet. Základní edice je vhodnější pro začátečníky, protože karty v ní obsažené nemají tak složité schopnosti, jako karty v rozšiřujících edicích. Vydávání základních edic bylo ukončeno v roce 2015 edicí Magic Origins a v roce 2018 znovu odstartováno.\n\n\nMá-li hráč vyhrávat, musí si svůj balíček postavit tak, aby v něm jednotlivé karty dobře spolupracovaly. Chce-li s balíčkem hrát na turnaji, je při výběru karet omezen druhem turnaje, kterého se chce zúčastnit. Možností, jak postavit balíček, je mnoho a s každou nově vydanou edicí přibudou další. Každý balíček je proti některým balíčkům silný a proti jiným zase slabý. Obecně se balíčky dělí na tři druhy:\n\n\nExistují i jiné typy balíčků, ale tyto jsou základní.\n\nHráč si musí do balíčku zařadit vhodný počet zemí vyrábějících manu, aby se mu nestávalo, že bude mít na ruce mnoho kouzel, ale nebude mít manu na jejich seslání (\"mana screw\"), nebo naopak mnoho many a málo kouzel (\"mana flood\"). Má-li v balíčku kouzla více než jedné barvy (většinou se hrají 2–3 barvy), měl by zařadit i země vyrábějící manu více než jedné barvy, aby se mu nestalo, že bude mít na ruce kouzla jiné barvy než země na stole (\"color screw\").\n\nDo opravdu dobrých balíčků, které jsou schopny se solidně umístit na turnajích, se dostane jen asi 10% všech vydaných karet a souhrnná cena karet v takovém balíčku se vyšplhá na několik tisíc Kč. Seznamy nejlepších balíčků jsou zveřejňovány v časopisech i na Internetu.\n\nTurnaje v M:tG se dělí na několik druhů (tzv. \"formátů\") podle karet, z nichž si hráč na tomto turnaji smí postavit balíček. Základní dělení je na turnaje \"konstruované\" a \"limitované\".\n\n\n\nTurnaj probíhá švýcarským systémem, při němž v prvním kole spolu hrají náhodně vylosované dvojice hráčů a v každém dalším pak dvojice hráčů, kteří jsou v průběžném pořadí co nejblíže u sebe, ale spolu ještě nehráli. Každá dvojice hraje na dvě vítězné hry. Za vítězství jsou 3 body, za remízu 1 bod. Na kolo je zpravidla 40–50 minut. Pokud někteří hráči nestihnou dohrát hru v časovém limitu, odehrají ještě 5 kol hry a pak skončí remízou. Počet kol (3 až 7) závisí na počtu účastníků a důležitosti turnaje. Po odehrání základní části postoupí 8 nejlepších (může jich být i 16 nebo 4, podle počtu účastníků) do finálové části, kde se hraje vyřazovacím systémem na dvě vítězné hry bez časového omezení.\nCelosvětový systém pro hodnocení hráčů se nazývá DCI (Duelists' Convocation International). Tento systém poskytuje pravidla hry, pravidla pro organizaci turnajů, certifikaci rozhodčích a jiné materiály. Hráči, kteří hrají na turnajích sankcionovaných DCI, jsou do něj zaregistrováni a jejich výsledky se ukládají do databáze, kterou si mohou na Internetu kdykoli prohlédnout. Hráč může být z DCI vyloučen, pokud se na turnajích chová nesportovně nebo podvádí.\n\nKaždé dva týdny se někde na světě pořádá turnaj typu Grand Prix, kterého se může zúčastnit kdokoli; před ním se však hrají menší kvalifikační turnaje, jejichž vítěz získá na GP automatickou výhru v prvních třech kolech. Turnaj GP probíhá ve dvou dnech, v prvním se hraje stanovený formát, ve druhém booster draft. Umístění na prvních místech turnaje GP je finančně odměňováno.\n\nKaždý rok se ve většině zemí pořádají regionální i celonárodní mistrovství. Na národní mistrovství je obvykle třeba se kvalifikovat, tj. skončit na předním místě kvalifikačního turnaje nebo na předním místě DCI žebříčku hráčů příslušného státu. Vítězové národního mistrovství pak postoupí na mistrovství světa, které trvá pět dní a hraje se na něm několik typů turnajů. V roce 1997 vyhrál mistrovství světa v Seattlu Jakub Šlemr z České republiky.\n\nTurnajem s největšími výhrami je Pro Tour, který se pořádá několikrát ročně (v roce 2006 byl pořádán v Praze) a na který je nutno se kvalifikovat buď předním umístěním na některém kvalifikačním turnaji, nebo ziskem dostatečného počtu DCI bodů, nebo ziskem dostatečného počtu \"Pro Points\" – body za umístění na Pro Tourech a Grand Prixech.\n\nFNM, čili Friday Night Magic, je název malého turnaje. FNM se koná, jak název napovídá, v pátek v každém větším městě. Pokud chcete hrát takové turnaje musíte mít DCI číslo. Hraje se o DCI karty, čili bonusové, foilové karty a o boostery.\n\nHrou Magic: The Gathering se nechala inspirovat řada autorů, kteří se více či méně úspěšně pokusili o převedení hry do podoby příběhu. Mezi nejzdařilejší díla patří fantasy román Williama R. Forstchena nazvaný .\n\nO MTG byl natočen český nezávislý film . Film je k dispozici s titulky v osmi jazycích a byl promítám na třiceti místech světa. Momentálně probíhá natáčení 2. dílu TAP2: Hra o čest.\n\n\"Magic: The Gathering Arena\" je počítačová hra, vytvořená společností Wizards of the Coast. Tato hra obsahuje karty z edic \"Ixalan\" až \"Core Set 2020\" a umožňuje hrát Magic podle pravidel papírové verze. Otevřená beta verze byla spuštěna 27. září 2018, spuštění plné verze je plánováno na rok 2019.\n\n\nPřehled všech edic a bloků naleznete na oficiálních stránkách:\n\nhttps://magic.wizards.com/en/products/card-set-archive\n\n\n"}
{"id": "105569", "url": "https://cs.wikipedia.org/wiki?curid=105569", "title": "Trevor Linden", "text": "Trevor Linden\n\nTrevor Linden (11. dubna 1970, Medicine Hat, Alberta, Kanada) je bývalý kanadský hokejista.\n\nPo začátcích v juniorských kategoriích v rodném Medicine Hat si urostlého útočníka, který nastupoval ve středu formace, případně na pravém křídle, vybral v Entry Draftu v roce 1988 jako svoji první volbu a druhého hráče celek Vancouver Canucks. Hned v první sezóně se Linden stal uznávaným hráčem jednak pro své hokejové schopnosti, když patřil k nejlepším hráčům týmu (ve volbě nejlepšího nováčka sezóny 1988–1989 (Calder Trophy) skončil druhý za Brianem Leetchem), tak také pro své vystupování a vůdcovské schopnosti. Hned v první sezóně také začal nosit asistenské „A“, které v roce 1991 (ve věku 21 let) vyměnil za kapitánské „C“, které ve Vancouveru nosil na hrudi do roku 1997, kdy jej převzal Mark Messier. V roce 1998 Linden změnil tým, když byl vyměněn do celku New York Islanders, kde strávil necelé dva roky, posléze putoval do Montrealu k místním Canadiens (1999–2001), aby se poté přes Washington Capitals (2001–2002) vrátil zpět do Vancouveru. Po sezóně 2007–08 ukončil profesionální hráčskou kariéru.\n\nOd roku 1998 do léta 2006 stál v čele hráčské asociace NHLPA jako respektovaná osobnost mezi hráči i funkcionáři, v roce 1998 založil nadaci \"Trevor Linden Foundation\" pro podporu mládežnického hokeje.\n\nKanadu reprezentoval na několika Mistrovstvích světa, Světovém poháru 1996 a na OH v Naganu v roce 1998, kde mimo jiné vstřelil vyrovnávací branku v semifinálovém zápase proti ČR v zápase, který čeští hokejisté vyhráli 2:1 po nájezdech.\n\nV NHL nastoupil ve více než 1 200 utkání (z toho více než 1 000 za Vancouver), zaznamenal přes 800 bodů a drží mnohé týmové rekordy v mužstvu Cannucks. Kariéru ukončil po 19 sezonách v NHL dne 11. června 2008, přesně dvacet let poté, kdy byl draftován.\n\n\n\n\n\n"}
{"id": "105581", "url": "https://cs.wikipedia.org/wiki?curid=105581", "title": "Hydrochinon", "text": "Hydrochinon\n\nHydrochinon (též benzen-1,4-diol, \"p\"-dihydroxybenzen nebo chinol) je aromatická sloučenina, patřící mezi fenoly, s chemickým vzorcem CH(OH). Jeho molekula obsahuje dvě hydroxylové skupiny vázané na benzenové jádro v pozici \"para\" (na protilehlých koncích). Za pokojové teploty a tlaku má hydrochinon podobu bílých granulí.\n\n„Hydrochinon“ je název doporučovaný Mezinárodní unií pro čistou a užitou chemii (IUPAC) v \"Doporučení pro nomenklaturu organické chemie 1993\".\n\nHydrochinon může podléhat slabé oxidaci, kdy přechází na sloučeninu \"parabenzochinon\" (CHO), často nazývanou \"p\"-chinon nebo jednoduše chinon. Redukce obrací tuto reakci zpět na hydrochinon. Některé biochemické sloučeniny v přírodě mají tuto část hydrochinonu nebo chinonu ve své struktuře, například Koenzym Q, a podléhají podobné redoxní přeměně.\n\nHydroxylové skupiny v hydrochinonu jsou slabě kyselé. Hydrochinon může ztratit H z jednoho z hydroxylů a vytvořit monofenolátový iont, anebo ztratit H z obou hydroxylů za vzniku difenolátového iontu.\n\nHydrochinon má různá užití principiálně spojená s jeho účinkem jakožto redukčního činidla rozpustného ve vodě. Je hlavní složkou mnoha fotografických vývojek, kde společně s metolem nebo jinými vyvíjecími látkami redukuje stříbrné halogenidy na elementární stříbro.\n\nV humánní medicíně se hydrochinon používá k povrchové aplikaci na kůži k odstraňování zbarvení kůže, protože nemá takové predispozice ke vzniku dermatitidy jako metol. Toto použití je v některých státech zakázáno, včetně členských států Evropské unie, kde je to předmětem direktivy 76/768/EEC:1976 .\n\nDisodná sůl difenolátu se používá jako alternativní komonomer při výrobě polymeru PEEK.\n\nJakožto inhibitor polymerace hydrochinon brání polymeraci kyseliny akrylové, methylmethakrylátu apod.\n\nPoužívá se také jako součást herbicidů, antioxidantů kůže a barviv.\n\nHydrochinon je jedním ze dvou primárních reagencií v obranných žlázách brouků prskavců, společně s peroxidem vodíku (a případně dalšími chemikáliemi, v závislosti na druhu), kde se hromadí v zásobníku. Ze zásobníku se dostává přes svalově ovládaný ventil do tlustostěnné reakční komory. Tato komora je potažena buňkami, které vytvářejí katalázu a peroxidázu. Když se obsah zásobníku dostane do reakční komory, enzymy rychle rozkládají peroxid vodíku a katalyzují oxidaci hydrochinonu na chinon. Při těchto reakcích se uvolňuje volný kyslík a dost tepla na to, aby se směs přivedla k varu a zhruba pětina se vypařila, čímž obsah vystříkne z břicha brouka a vytvoří horký aerosolový oblak.\n\n\n"}
{"id": "105583", "url": "https://cs.wikipedia.org/wiki?curid=105583", "title": "Atlético Madrid", "text": "Atlético Madrid\n\nAtlético de Madrid (celým názvem: Club Atlético de Madrid) je španělský fotbalový klub, který sídlí v Madridu. Od sezóny 2002/03 působí v Primera División, španělské nejvyšší fotbalové soutěži. Klubové barvy jsou modrá, bílá a červená.\nZaložen byl dne 26. dubna 1903 jako Athletic Club de Madrid, který založili tři baskičtí studenti žijící v Madridu. V roce 1921 se stalo Atlético kompletně nezávislým na Athleticu Bilbao (a Basků), přičemž madridský celek hrál v tomto partnerství jakousi baskickou enklávu mimo Bilbao. V letech 1939–1947 byl klub součástí frankistických vzdušných sil po fúzí s Aviación Nacional ze Zaragozy. Na počátku roku 1941 pak vymizel z názvu anglický Athletic, který byl nahrazen španělským názvem Atlético (čímž bylo také vymazáno poslední pouto na baskický Athletic). Stalo se tak z důvodu pečlivého frankistického potírání všech anglicismů v zemi. V této době se stal také fotbalovou jedničkou v Madridu, kdy poprvé a také naposled nahradil Real Madrid z pozice toho silnějšího klubu ve městě. Opětovná změna nastala až v padesátých letech, kdy se stal z Realu hegemon nejen ve Španělsku, ale i na evropské půdě. Po těchto změnách nebylo Atlético v konečném součtu následujících padesáti let příliš dominantní oproti městskému rivalovi a nebo katalánské Barceloně (jediné tituly \"\"Rojiblancos\"\" v této éře pochází ze sezón 1965/66, 1969/70, 1972/73, 1976/77 a 1995/96), přičemž dokonce na počátku nového milénia přišel teprve druhý sestup z nejvyšší soutěže. Po návratu do La Ligy začala postupná změna k lepšímu a po nástupu Diega Simeoneho v roce 2011 došlo k načatí další zlaté éry klubu (započaté titulem v sezóně 2013/14 a následovaných dvěma finálovými účasti v LM – 2013/14, 2015/16).\n\nVe své historii zvítězil shodně desetkrát v nejvyšší soutěži i domácím poháru, včetně historického doublu v roce 1996. V roce 1962 zvítězil v Poháru vítězů pohárů, v roce 1974 se stal vítězem Interkontinentálního poháru. V roce 2010 získal trofej pro vítěze Evropské ligy, když v prodloužení finále porazil anglický Fulham FC. Stejný úspěch zopakoval o dva roky později (2012), kdy tentokrát pokořil španělský Athletic Bilbao. Poslední mezinárodní triumf se datuje do sezóny 2017/18, kdy Atlético zvítězilo potřetí v Evropské lize.\n\nSvé domácí zápasy odehrává na stadionu Wanda Metropolitano s kapacitou 67 703 diváků.\n\nTým původně založili 26. dubna 1903 jako Athletic Club de Madrid tři baskičtí studenti žijící v Madridu. Viděli v něm jakousi větev týmu Athletic Bilbao. V roce 1904 se připojili k odpadlým hráčům z týmu Real Madrid. Začali hrát v barvách jako Athletic Bilbao, tedy v modré a bílé, ale od roku 1911 hrají ve svých současných barvách. Důvod této změny není znám s naprostou jistotou. V roce 1919 společnost Compañía Urbanizadora Metropolitana, která budovala podzemní komunikační systém v Madridu, získala půdu poblíž univerzity. Jako součást projektu zde byl vybudován sportovní stadión pojmenovaný Estadio Metropolitano de Madrid s kapacitou 35 800 diváků. Od roku 1923 jej měl pronajmutý právě klub Atlético de Madrid (tehdy ještě Athletic Club de Madrid) až do roku 1966, kdy se tým přestěhoval do svého současného působiště, tehdy nově vybudovaného stadiónu Estadio Vicente Calderón. Po přestěhování týmu byl Estadio Metropolitano de Madrid zdemolován a nahrazen budovami, které patří univerzitě.\n\nRoku 1921 se Athletic Madrid stal nezávislým na Athleticu Bilbao a od roku 1923 se usadil na svém prvním stadiónu. Ve 20. letech zvítězil třikrát v soutěži \"Campeonato del Centro\", v letech 1921 a 1926 skončil na druhém místě v poháru Copa del Rey. Na základě těchto výsledků došlo roku 1928 k pozvání klubu do soutěže \"Primera División\" La Ligy. Během první sezóny byl manažerem týmu Angličan Fred Pentland, avšak v roce 1930 klub sestoupil do nižší soutěže \"Segunda División\". V roce 1934 se pod vedením Pentlanda opět vrátil zpátky do nejvyšší soutěže. O dva roky později tým znovu sestoupil poté, co jej v polovině sezóny převzal Josep Samitier. V témž roce však došlo k začátku španělské občanské války v jejímž důsledku byla klubu „udělena milost“ a jeho sestup společně s La Ligou byl pozastaven.\n\nV roce 1939, kdy se La Liga opět rozběhla, se Athletic Madrid sloučil s týmem Aviación Nacional ze Zaragozy, tím vznikl tým Athletic Aviación de Madrid. Aviación Nacional byl původně založen roku 1937 členy španělského letectva. Bylo jim slíbeno účastnické místo v Primera División v sezóně 1939-40, ale španělská fotbalová federace toto zamítla. Klub se tedy sloučil s Athleticem, které během občanské války ztratilo 8 mužů sestavy. Tento celek se nakonec tohoto ročníku nejvyšší soutěže zúčastnil, avšak jen díky tomu, že půda, na níž hrál tým Real Oviedo, byla během konfliktu poškozena. S manažerem Ricardem Zamorou se tým následně stal v roce 1940 poprvé v historii mistrem Španělska, tj. vítězem La Ligy, následujícího roku jej obhájil.\n\nV roce 1941 diktátor Francisco Franco zakázal týmům používat ve svých názvech cizojazyčná slova a jména. Tým se tedy přejmenoval na Atlético Aviación de Madrid. V roce 1947 se tým rozhodl ze svého jména odstranit vojenskou příslušnost a přejmenoval se na svůj současný název Club Atlético de Madrid. V témž roce se mu podařilo zvítězit na stadionu Metropolitano nad Realem Madrid 5:0, což je dosud nejvyšší vítězství týmu nad svým městským rivalem.\n\nV letech 1950 a 1951 pod vedením manažera Helenia Herrery a s pomocí Larbi Benbareka, marockého fotbalisty a jedné z prvních afrických hvězd, získal Atlético Madrid další dva tituly mistra Španělska. S odchodem Herrery v roce 1953 však tým začal sklouzávat za Real Madrid a FC Barcelonu, po zbytek 50. let naň zbyly bitvy o třetí tým země s Atléticem Bilbao. V závěru 50. a během 60. a 70. let Atlético de Madrid bojoval s Barcelonou o pozici druhého nejlepšího týmu země. V sezóně 1957/58 obsadil post manažera čechoslovák Ferdinand Daučík (též Fernando Daucik) a dovedl tým až na druhé místo La Ligy. Tímto výsledkem se kvalifikoval do příštího ročníku PMEZ. Veden brazilskými útočníky Vavou a Enrique Collarem dosáhl klub semifinále poté, co porazil týmy Drumcondra FC, CSKA Sofia a FC Schalke 04. V semifinále však narazil na svého úhlavního rivala – Real Madrid. V prvním utkání zvítězil Real 2:1 na domácím hřišti, v druhém však na stadionu Metropolitano zvítězil Atlético 1:0. Rozhodující třetí duel se hrál na neutrální půdě v Zaragoze, vítězství a postup nakonec slavil konkurenční Real, který zde vyhrál 2:1.\n\nAtlético nakonec Realu připravilo pomstu, pod vedením manažera José Villalongy, bývalého kouče městského rivala, porazili bílý balet ve dvou po sobě následujících finálích španělského poháru Copa del Rey v letech 1960 a 1961. Roku 1962 zvítězil v Poháru vítězů pohárů, když porazil v opakovaném finále Fiorentinu 3:0. O rok později došel opět do finále této soutěže, tentokrát však podlehl Tottenhamu Hotspur 5:1. Atlético táhl v této době Enrique Collar, který se stal vlivným hráčem, společně se záložníky Miguelem Jonesem a Adelardem. Toto nejlepší období v historii klubu se však shoduje s obdobím, kdy v letech 1961–1980 kraloval La Lize právě jiný madridský tým – Real Madrid.\n\nVýznamní a důležití hráči hrávali za Atlético v této éře. Jednalo se zejména o veterána Adelarda a pravdielné skorující Luise Aragonése, Javiera Iruretu a José Eulogio Gárateho. Poslední jmenovaný získal třikrát za sebou v letech 1969–1971 trofej Pichichi. Tým mimo jiné angažoval také několik známých argentinských hráčů – Rubéna Ayalu, Panadera Díaze a Ramóna \"Cacha\" Herediu, mimo to také trenéra Juana Carlose Lorenza, taktéž Argentince. Lorenzo věřil v disciplínu, obezřetnost a narušení soupeřovy hry. I přes jistou kontroverznost jeho metody slavily úspěch a po vítězství v La Lize roku 1973, o rok později došel do finále Poháru mistrů evropských zemí (PMEZ). Na cestě do něj vyřadil Galatasaray Istanbul, Dinamo Bukurešť, Crvenou zvezdu Bělehrad a Celtic Glasgow. Ve finále však narazil na silný Bayern Mnichov. Finálový duel skončil remízou 1:1, v odvetě však již kraloval německý velkoklub a zvítězil 4:0.\n\nKrátce po porážce ve finále PMEZ angažovalo Atlético jako trenéra svoji bývalou hvězdu Luise Aragonése. Ten vedl tým v několika obdobích, konkrétně v letech 1974−1980, 1982−1987, 1991−1993 a 2002−2003. Jeho první úspěch přišel velmi brzy. Bayern Mnichov jako vítěz PMEZ odmítl účast na Interkontinentálním poháru, a tak jej jako druhý tým nahradilo právě Atlético. V tomto poháru porazilo celkově ve dvou zápasech (první 0:1, druhý 2:0) argentinský tým CA Independiente. Aragonés také tým dovedl k vítězství v Copa del Rey v roce 1976 a v La Lize v roce 1977.\n\nBěhem jeho druhého období trénování dovedl tým na druhé místo v La Lize a vítězství v Copa del Rey. Velmi mu k tomu pomohl mexický kanonýr Hugo Sánchez, který nastřílel v lize 19 branek a obdržel Trofeo Pichichi. Ten stejný také skóroval dvakrát ve finále španělského poháru, ve kterém Atlético porazilo Athletic Bilbao 2:1. Sánchez v týmu strávil jedinou sezónu, poté se odebral přes město do Realu Madrid. I přes tuto ztrátu dovedl Aragonés tým k vítězství ve španělském superpoháru v roce 1985. O rok později dokormidloval tým do finále Poháru vítězů pohárů, kde však podlehl 3:0 Dynamu Kyjev.\n\nJesús Gil se stal prezidentem týmu v roce 1987. Atlético tehdy již deset let neslavilo titul La Ligy a zoufale se snažilo o nějaký úspěch. Gil přivedl několik velice drahých hráčů, např. Paula Futreho. Avšak titul zůstáuval stále nedotknutelný. Gil v následujících letech najal a propustil hodně manažerů, např. Césara Luise Menottiho, Rona Atkinsona, Javiera Clementa a vracejícího se Luise Aragonése v honbě za úspěchem. Až v roce 1996, kdy byl manažerem Radomir Antić, se sestavou obsahující jména jako José Luis Caminero, Luboslav Penev, Diego Simeone, Milinko Pantić, Juan Manuel Lopéz a Kiko, ten vytoužený úspěch přišel. Atlético tehdy vyhrálo jak ligu, tak národní pohár. Ale ani tento výsledek nijak nezměnil Gilovu taktiku, Antić se u týmu udržel ještě následující tři sezóny, poté byl v roce 1998 nahrazen Arrigem Sacchim. Následující rok se nakrátko Antić vrátil, avšak již záhy jej vystřídal Claudio Ranieri. Sezóna 1999/00 však skončila pro tým katastrofou. Ranieri byl vyhozen a třetí příchod Antiće selhal zabránění nevyhnutelného. I přes úspěch v Copa del Rey, kde tým dokráčel až do finále, došlo k sestupu do Segunda División, druhé nejvyšší španělské fotbalové ligy. Zde Atlético strávilo dvě sezóny. V roce 2001 se neumístilo na postupových pozicích, o rok později se stalo celkovým vítězem.\n\nPřed smrtí Jesúse Gila v roce 2004 se stal novým prezidentem klubu Enrique Cerezo. Nové tisíciletí ukázalo, že v tabulce by se Atlético mělo pohybovat okolo středu. V roce 2006 se k týmu přidalo několik velice zdatných fotbalistů – Fernando Torres, jeden z největších talentů nedávné minulosti španělského fotbalu, portugalští reprezentanti a internacionálové Costinha a Maniche a Argentinec Sergio Agüero. Přestože tým vynakládá nemalé finanční částky na platy svých kvalitních hráčů, dobré výsledky prosazuje jen s velkým úsilím. V červnu 2007 klub opustil Torres, který se upsal anglickému Liverpoolu, opačným směrem putoval jiný Španěl – Luis García. Z Villarrealu přišel reprezentant Uruguaye Diego Forlán.\n\nV sezónách 2008/09 a 2009/10 klub hrál Ligu mistrů. V prvním případě vypadl v osmifinále s Portem a druhém se loučil se soutěží už po základních skupinách. Následně se ale dokázal v Evropské lize 2009/10 probojovat až k vítězství, když Atlético postupně vyřadilo Galatasaray, Sporting CP, Valencii a Liverpool, následně si ve finálovém zápase poradili s anglickým klubem z Londýna Fulhamem 2:1 po prodloužení. Tým pod vedením trenéra Quique Sáncheze Florese táhli hráči jako Sergio Agüero, Diego Forlán, Simão, José Manuel Jurado, José Antonio Reyes, Antonio López, Álvaro Domínguez nebo devatenáctiletý brankář David de Gea.\n\nTriumf v Evropské lize si Atlético zopakovalo v sezóně 2011/12, když porazilo ve finále další španělský tým Athletic Bilbao 3:0.\nV základní skupině B Evropské ligy 2012/13 bylo Atlético Madrid (obhájce trofeje) přilosováno k týmům Académica de Coimbra (Portugalsko), Hapoel Tel Aviv (Izrael) a FC Viktoria Plzeň (Česká republika). Ve skupině obsadilo Atlético druhé místo za první Plzní (bilance 4 výhry, 0 remíz a 2 prohry, 12 bodů). V šestnáctifinále bylo vyřazeno ruským klubem FC Rubin Kazaň poměrem 1:2 z dvojzápasu (domácí prohra 0:2 a venkovní výhra 1:0). Ve finále Copa del Rey 17. května 2013 porazilo Atlético 2:1 Real Madrid, skórovali Diego da Silva Costa a João Miranda. Byl to jubilejní desátý triumf klubu v této soutěži.\n\nV sezoně 2013/14 vyhrálo Atlético titul v La Lize, když udrželo za zády Real i Barcelonu. Ve finále Ligy mistrů UEFA 2013/14 proti Realu Madrid mělo na dosah celkový triumf, ale nakonec prohrálo s městským rivalem 1:4, když v nastaveném čase vedlo 1:0, ovšem chvíli před koncem vyrovnal Sergio Ramos na 1:1 a mužstvo se poté v prodloužení úplně zhroutilo.\n\nNa začátku sezony 2014/15 získalo španělský Superpohár (Supercopa de España), když porazilo Real. Byla to druhá trofej klubu v této soutěži.\n\nS koncem sezóny 2016/17 přišlo i rozloučení se stadionem Vicente Calderóna. V nové sezóně se klub přestěhuje do supermoderního fotbalového stánku Wanda Metropolitano. Někdy se označuje rovněž jako La Peineta. Původně se jednalo o městský stadión, jehož přestavba byla zamýšlena pro možné budoucí využití při olympiádě v Madridu. Nicméně město nikdy nevyhrálo volbu zaručující konání tohoto sportovního svátku v roce 2012. Proto v roce 2007 byla podepsána dohoda mezi radnicí, klubem a titulárním sponzorem pivovarem Mahou o rekonstrukci stadiónu na nový moderní fotbalový stánek pro Atlético Madrid. Kontroverze ovšem budí čínský sponzor Wanda Group. Ta se stala titulárním sponzorem \"Metropolitano\", to rozlítilo některé fanoušky Colchoneros, kteří považují jméno čínského konglomerátu v názvu stadionu za výsměch historii klubu. Kapacita činí 68 000 míst.\n\nS novou sezónou 2017/18 přichází i modernizace klubového loga. Jedná se spíše o evoluci, která měla za úkol přiblížit logo nové éře Atlética. Vyznačuje se jednoduchostí, lehkostí, redukcí zdobných prvků a celkově zaoblenějšího tvaru.\n\nZdroj: \n\n\n\"Aktuální k datu: 2. září 2019\"\n\n\n\nZdroj:\n\n\n\nZdroj:\n\nZdroj: \n\n\n"}
{"id": "105584", "url": "https://cs.wikipedia.org/wiki?curid=105584", "title": "Andrea del Sarto", "text": "Andrea del Sarto\n\nAndrea del Sarto, vlastním jménem Andrea d'Agnolo ( Florencie 11. července 1486 – Florencie 28. nebo 29. září 1530) byl jedním z předních italských malířů vrcholné renesance a raného manýrismu. Maloval především díla s náboženskou tematikou, ale i portréty.\nPodrobnosti o mládí a učednických letech del Sarta zaznamenal Giorgio Vasari ve svých \"Životech nejvýznačnějších malířů, sochařů a architektů\". Andrea del Sarto se narodil a vyrůstal ve Florencii; jeho otec Agnolo di Francesco se živil jako krejčí (italsky \"sarto\"), odtud ono označení \"del Sarto\" (\"syn krejčího\"). Jako sedmiletý byl poslán do učení ke zlatníkovi, ale pro svůj výrazný talent pro kresbu přešel k malíři Gian Barili a později k Pieru di Cosimo. Během učednických let si Andrea cvičil své malířské dovednosti např. při kopírování kartonů Bitva u Anghiari od Leonarda da Vinci a Bitva u Casciny od Michelangela. V prosinci 1508 vstoupil do florentského cechu lékařů a lékárníků, kam patřili i malíři, a společně s malířem Franciabigiem (Francesco di Cristofano, 1482-1525), se kterým se spřátelil, založil vlastní dílnu na Piazza del Grano; později přesídlili ke klášteru SS. Annunziata.\n\nPrvní významnou zakázku obdržel Andrea del Sarto od Compagnia dello Scalzo (bratrstvo Bosého) při klášteře Scalzo ve Florencii. Sarto měl vytvořil cyklus 12 monochromních fresek zobrazující náměty ze života sv. Jana Křtitele. Na cyklu pracoval s přestávkami několik let, začal patrně 1507-1508 a pokračoval v letech 1515-1526. Další cyklus fresek zhotovil pro klášter servitů v klášteře SS. Annunziata – šlo o pět výjevů ze života sv. Filipa Benizziho (1509–1510). Později v témže klášteře namaloval fresky Klanění tří králů (1511) a Narození Panny Marie (1513-1514).\nV roce 1511 obdržel del Sarto další významnou zakázku na freskovou výzdobu refektáře v klášteře vallombroských mnichů San Salvi. V medailonech na klenbě zobrazil postavy čtyř řádových světců a Nejsvětější Trojici. Rozsáhlá scéna Poslední večeře, která pokrývá celou jednu stěnu refektáře, však vznikla až v letech 1526-1527. Kolem r. 1511 pravděpodobně navštívil del Sarto Řím, ačkoli tato jeho cesta není doložena. Nasvědčovala by tomu však změna jeho malířského stylu – vyšší míra monumentálnosti, určité vyzrálosti a posun k manýrismu, což se projevilo i na koloritu jeho maleb. R. 1515 spolupracoval Andrea s Jacopem Sansovinem a dalšími umělci při práci na dekoracích a dočasné fasádě pro florentskou katedrálu u příležitosti slavnostního vjezdu papeže Lva X. do města. V následujících letech zhotovil několik oltářních obrazů, znázorňujících nejčastěji madonu s dítětem, Svatou rodinu či světce; nejslavnější z nich jsou Madona s harpyjemi (1517) a Disputace o Nejsvětější Trojici (1518).\n\nKolem r. 1517 se Andrea del Sarto oženil s Lucrezií del Fede a v r. 1518 obdržel pozvání od francouzského krále Františka I., kterému se Andreovy práce zalíbily. Andrea odjel do Francie, kde až do r. 1519 působí jako dvorní malíř. Během jeho francouzského pobytu vzniklo několik prací, např. Charitas (1518, Louvre).\nV r. 1519 pod záminkou návštěvy své ženy, příbuzných a přátel odjel do Florencie. Tam zůstal, ačkoli před odjezdem francouzskému králi slíbil, že se k jeho dvoru po uskutečněné návštěvě zase vrátí. Za peníze, které od Františka I. dostal jako zálohu na svá další díla, si ve Florencii postavil dům. Vasari ve svých \"Životech\" píše, že del Sarto tak učinil na nátlak své manželky a že se chtěl do Francie vrátit; avšak podle toho, že zpronevěřené peníze uložil, zčásti utratil a ve Florencii přijal velké zakázky, lze soudit, že zpáteční cestu do Francie neplánoval.\nPo návratu z Francie došlo k další změně v del Sartově malířském stylu: práce z tohoto období se vyznačují rafinovanými kompozicemi, elegantními pózami postav a osobitým kolorismem.\nV letech 1519-1521 pracovali malíři Andrea del Sarto, Franciabigio, Andrea di Cosimo Feltrini a Pontormo na výzdobě sálů vily v Poggio a Caiano. Andrea zhotovil fresku představující Triumf Caesara. Rozsáhlý freskový cyklus nebyl vzhledem k úmrtí zadavatele práce papeže Lva X. r. 1521 v úplnosti realizován a dokončil jej až později Alessandro Allori (1578-1582). V letech 1522-1523 se del Sarto vrátil ke staré zakázce: freskovému cyklu v klášteře Scalzo. Když ve Florencii vypukla r. 1523 morová epidemie, odešel Andrea i s manželkou, nevlastní dcerou, švagrovou a pomocníkem do Mugella, kde vytvořil pro kamaldulské jeptišky z kláštera San Pietro a Luca obraz Oplakávání Krista (1524).\nR. 1526 zhotovil Andrea fresku Poslední večeře v klášteře San Salvi. Jeho pozdní práce jsou charakteristické tendencemi k abstraktnějšímu a sochařštějšímu zpracování námětů; tlumenější barvy, které v tomto období užíval, inspirovaly toskánské umělce v období protireformace. V roce 1530 byla Florencie obléhána armádou císaře Karla V.. Po skončení obléhání vypukla ve městě znovu morová epidemie, malíř však tentokrát ve svém rodišti zůstal. Dne 28. či 29. září 1530 čtyřiačtyřicetiletý Andrea del Sarto umírá, pravděpodobně na onemocnění morem. Je pohřben v kostele SS. Annunziata.\nDel Sartova raná díla jsou silně ovlivněna nejen jeho učitelem Pierem di Cosimo, ale i třemi největšími představiteli italského malířství dané doby a del Sartovými současníky: Leonardem da Vinci, od něhož převzal techniku sfumata, Michelangelem a monumentalitou jeho figur a Raffaelem a obrazy madon z jeho florentského období, které del Sarta zaujaly znázorněním emocí a citovostí. V del Sartově raném tvůrčím období lze těžko odlišit jeho styl od stylu Franciabigia, neboť si byly velmi podobné: oba malíři byli ovlivněni Fra Bartolomeem a nadto pracovali určitou dobu společně.\nSám Andrea ovlivnil mnoho umělců, jeho současníci ho zbožnovali. Znatelný vliv měl na své žáky, jimiž mj. byli Jacopo da Pontormo, Rosso Fiorentino, Francesco Salviati a Giorgio Vasari. Koncem 16. stol. v období protireformace se k Sartovu dílu jako k inspiračnímu vzoru obraceli malíři Santi di Tito, Jacopo da Empoli či Federico Barocci.\n\nPro každou malbu si del Sarto vytvářel sérii přípravných kreseb; ze skic i podkreseb obrazů je patrné, že byl brilantním kreslířem. Ovládal skvěle kolorit, jeho způsob užívání barev byl svébytný a rafinované. Modely pro své obrazy si vybíral z bezprostředního okolí: byli jimi Andreovi přátelé a příbuzní, ale především jeho manželka – podle Vasariho zachytil Lucreziinu podobu nejen na portrétech, ale i na mnoha dalších obrazech a nejedna madona by měla nést její portrétní rysy (např. Madona s harpyjemi).\n\nGiorgio Vasari se podle svých slov učil v del Sartově dílně v polovině 20. let 16. stol. Při sepisování del Sartova životopisu tak čerpal ze svých vzpomínek a z vyprávění současníků. Ve svých Životech líčí jeho povahu takto:\n\n\"\"jedinečný Andrea del Sarto, v němž příroda i umění ukázaly, čeho všeho může malířství dosáhnout pomocí kresby, malby a invence, jestliže se spojí v jediné osobě; vždyť kdyby byl Andrea býval jenom trochu odvážnějšího ducha ve shodě s neobyčejně hlubokým důmyslem a umem, jimiž se vyznačoval v malbě, nemohl by se mu bez nejmenších pochyb nikdo vyrovnat. Ale jistá nesmělost ducha a prostá, skromná povaha nikdy nedovolily, aby se u něho projevil onen živý zápal a ona nezkrotnost, jež by z něho společně se vším ostatním udělaly opravdu božského malíře…\"\"\n\nVasari zdůrazňuje del Sartovu skromnost a jistou neprůbojnost; často si prý nechával platit za obrazy méně, než by zasluhovaly. „Pohromou“ podle Vasariho byl pro del Sarta sňatek s Lucrezií del Fede, kterou sice Andrea velmi miloval, ačkoli mu způsobila \"jen samé trápení\". V prvním vydání \"Životů\" se o ní vyjadřuje zvlášť ostře: vyčítá jí, že překazila del Sartovu nadějnou kariéru u francouzského dvora, zapříčinila jeho bídu a nakonec ho nechala napospas nemoci a smrti; ve druhém vydání tento odstavec chybí a celkově je tón, jakým se Vasari v tomto vydání o Lucrezii vyjadřuje, o trochu mírnější, aniž by však zmizel docela.\nHodnocení del Sarta jako umělce bylo silně ovlivněno Vasariho medailonem, ve kterém je popisován jako talentovaný, ale nesmělý malíř, kterému vládne jeho zbožňovaná, ale tyranská manželka. Tento obraz nadaného malíře, který je „pod pantoflem“, inspiroval umělce z pozdějších období a podnítil jejich romantické představy. Alfred de Musset napsal hru \"Andrea del Sarto\" (1833) a Robert Browning monolog ve verších \"Andrea del Sarto\" (1855). Fred Bérence je autorem románu o životě Andrea del Sarta nazvaný \"Madona s harpyjemi\", Ernest Jones naopak vypracoval psychoanalytickou studii umělce. Zmínka o malíři se objevuje i v jedné z básní Vítězslava Nezvala „Kapesní šátek“ ve sbírce \"Sbohem a šáteček\" (1933):\n\n\"Ty jenž jsi miloval jak Andrea del Sarto / vrať očím krásných žen svůj šátek z hedvábí\"\n\n"}
{"id": "105587", "url": "https://cs.wikipedia.org/wiki?curid=105587", "title": "Náměstí signorie", "text": "Náměstí signorie\n\nNáměstí signorie (italsky \"Piazza della Signoria\") je náměstí ve Florencii. Pojmenované je podle Paláce signorie (dnešní Palazzo Vecchio), v němž ve středověku sídlila městská správa - signorie. Ústí na něj Via dei Calzaiuoli, Via de Cerchi, Via de Magazzini, Via de Gondi, Via de Ninna, Piazzale degli Uffizi, Via Vacchereccia a Via Calimaruzza.\n\nMísto bylo osídleno od doby bronzové, jak prokázal archeologický průzkum. Od 14. století je náměstí centrem politického života Florencie.\n\nDominantami náměstí jsou palác Vecchio a Loggia dei Lanzi.\n\nV centru náměstí stojí jezdecká socha Cosima I. od Giambologna z let 1587–1599. Sochař použil bronz a bez podstavce měří socha 450 centimetrů. Socha byla vytvořena v paláci Bellini. Giambolognu pověřil touto zakázkou Ferdinando I. de Medici, syn Cosima I. Na podstavci jsou zobrazeny důležité momenty z Cosimova života.\n\nPůvodně byla Neptunova fontána zadána Bacciu Bandinellimu, po jeho smrti převzal zakázku jeho žák Bartolomeo Ammanati. Použitým materiálem byl mramor a bronz. Fontána dosahuje výšky 560 centimetrů.\n\nPřed palác Vecchio byly umístěny kopie soch \"Herakles a Cacus\" Bandinelliho; Michelangelův David (originál je v galerii florentské Accademie, další kopie stojí na Piazzale Michelangelo); \"Judita a Holofernes\" (originál stojí v Bargellu), \"Marzocco\" (lev) (originál umístěn v paláci Vecchio) Donatella.\n"}
{"id": "105589", "url": "https://cs.wikipedia.org/wiki?curid=105589", "title": "Lyžařský vlek", "text": "Lyžařský vlek\n\nLyžařský vlek je pevné dopravní zařízení z kategorie zdvihadel, principiálně je velmi podobné sedačkové lanovce. Je však primárně určeno k vlečení lyžařů na lyžích, snowboardistů či skibobistů přímo po zasněženém povrchu. Zpravidla na něj navazuje jedna či více lyžařských tratí respektive sjezdovek.\n\nZatímco v alpských zemích se téměř na každém kopci nachází lanovka (vleky jsou používány spíše na nejméně náročných a krátkých úsecích určených zejména pro méně zkušené lyžaře), v České republice je (kvůli délce sjezdovek) zatím nejčastěji používaným prostředkem dvojmístná kotva.\n\nV rámci efektivního využití investic jsou některé lyžařské vleky používány mimo zimní sezónu pro terénní cyklisty. Takové využití je však spíše ojedinělé. Jako cyklistický vlek slouží v létě například lyžařský vlek v areálu Razula (Velké Karlovice, Beskydy), od roku 2007 v Rokytnici nad Jizerou, vlek v areálu Peklák v České Třebové-Parníku atd.\n\nNa rozdíl od lanových drah není lyžařský vlek dráhou ve smyslu Zákona o drahách (266/1994 Sb.). Podle znění novelizovaného zákonem č. 191/2006 Sb. je však s účinností od 11. června 2006 takzvaným „určeným technickým zařízením“ dráhy, podobně jako například eskalátor. K provozu musí mít \"„průkaz způsobilosti určeného technického zařízení“\" vydaný Drážním úřadem (§ 47 dráž. zák.). Průkaz způsobilosti zaručuje, že vlek podléhá pravidelným odborným revizím, prohlídkám a zkouškám podle vyhlášky č. 100/1995 Sb. (Řád určených technických zařízení) a má způsobilou obsluhu i provozovatele. Přechodná ustanovení umožňovala provozování bez průkazu způsobilosti UTZ u již dříve provozovaných vleků, pokud žádost o průkaz způsobilosti byla podána do října 2007, a do června 2007 bylo přechodně povoleno provozování i podnikatelům, kteří k tomu byli oprávnění před účinností novely zákona. Prezident Václav Klaus návrh této zpřísňující novely zákona vetoval mimo jiné s odůvodněním, že není žádoucí větší regulace, jeho veto však bylo přehlasováno.\n\n\nObvykle jsou na vlecích stanoveny tyto bezpečnostní zásady: (viz např.)\n\nToto již u vleků neplatí. Je nařízeno mít vlek s plynulým rozjezdem i při plném obsazení.\n\n"}
{"id": "105590", "url": "https://cs.wikipedia.org/wiki?curid=105590", "title": "Spolí (Vojníkov)", "text": "Spolí (Vojníkov)\n\nSpolí je malá osada rozkládající se v katastrálním území Louky, která je součástí obce Vojníkov, ležící na jihu Čech v okrese Písek. Osada leží asi deset kilometrů vzdušnou čarou severně od města Písek jižně od zákrutu od řeky Otavy. Jedná se původně o zaniklou středověkou vesnici, která je poprvé zmiňována již v první polovině 13. století. V současnosti se zde nachází pouze chalupa a menší statek. Ostatní stavení jsou malé chatky. Dříve osadou procházela stezka vedoucí z Písku na hrad Zvíkov. V současnosti tudy prochází asfaltová silnice vedoucí z Louky do Tuklek.\n"}
{"id": "105591", "url": "https://cs.wikipedia.org/wiki?curid=105591", "title": "Jelenia Góra", "text": "Jelenia Góra\n\nJelenia Góra , česky Jelení Hora, (v minulosti též Hiršberk, ) je město v Dolnoslezském vojvodství na jihozápadě Polska. Město má obyvatel, jeho rozloha dosahuje 108,4 km². Jak polský, tak německý název znamená „Jelení hora“. Před rokem 1945 bylo jedním z nejdůležitějších měst německého Slezska, do roku 1998 hlavním městem Jelenohorského vojvodství, je členem Euroregionu Nisa.\n\nJelenia Góra leží na soutoku řek Bobr a Kamienna v rozlehlé středohorské kotlině obklopené horskými masivy Krkonoš, Janovického rudohoří, Kačavských hor a Jizerských hor. Nejvýše položený bod města leží v nadmořské výšce 680 m, nejnižší je v 310 m.\n\nPřesné datum založení města není známé, pravděpodobně však vzniklo mezi lety 1278 a 1286 na území původní slovanské obchodní osady. První písemná zmínka o něm se nachází v dokumentu datovaném 20. března 1288, kdy již bylo germanizováno.(Pozn. Na stránkách města je uvedeno datum 1108)\n\nMěstský status získala Jelenia Góra roku 1592, již předtím (od roku 1519) měla právo na pořádání jarmarků. Historicky bylo hlavní hospodářskou činností města tkalcovství a těžba železné rudy. Zatímco hornictví později upadlo, soukenictví a tkalcovství lněného plátna byly hlavními odvětvími průmyslu ještě v 17. století, jejich rozvoj přerušila pouze třicetiletá válka.\n\nV období třicetileté války bylo město značně poničeno, roku 1634 jej téměř celé zničil požár. Roku 1742 stálo ve městě samotném 261 domů, na jeho předměstích pak dalších 562. Tím byly možnosti rozvoje města uvnitř hradeb vyčerpány a dál mohlo město růst jen na předměstích. Roku 1794 tak mělo město i s předměstími 875 domů, v roce 1874 jich bylo 960. Od začátku 18. století vznikaly ve městě plátnéřské manufaktury a město se stávalo jedním z nejdůležitějších středisek obchodu s plátnem. K poklesu obchodu došlo až za napoleonských válek, město pak muselo najít nové způsoby obživy. Tím byly nejprve rafinérie cukru, později přádelna vlny, papírna a výroba majolky. Ve druhé polovině 19. století strojírenství – slévárna a výroba kotlů.\n\nPočátkem 20. století byla prodloužena stávající elektrifikovaná trať do Szklarske Poręby, tzv. \"Zackenbahn\", až do českého Kořenova, kde navazovala na Tanvaldskou ozubnicovou dráhu. Přeshraniční provoz byl však od roku 1945 trvale přerušen, a to až do roku 2010, kdy bylo mezistátní spojení opět zprovozněno. Po druhé světové válce bylo původní německé obyvatelstvo odsunuto na základě Postupimských dohod a osídlili ho polští osadníci.\n\n\n\n"}
{"id": "105593", "url": "https://cs.wikipedia.org/wiki?curid=105593", "title": "Tukleky (Oslov)", "text": "Tukleky (Oslov)\n\nTukleky je název vesnice nacházející se v Jihočeském kraji v okrese Písek. Vesnice je situována na silnici mezi osadou Spolí a vesnicí Oslov, nedaleko Orlické přehradní nádrže (konkrétně jejího otavského cípu). Úředně spadá právě pod Oslov. V roce 2011 zde trvale žilo 51 obyvatel. Rozkládá se na svazích potoka, který jimi protéká a vlévá se do Otavy. Prochází tudy turistická trasa ve směru Písek – Zvíkovské Podhradí.\n\nVes je zmiňována již roku 1323. Jméno Tukleky poukazuje na osadu založenou na místě „vyklúčeném\", t. j. vykáceném (lidová etymologie je spojuje s pokleknutím: \"tu klekli\"). Podle druhého zdroje jsou první zmínky o vesnici již v roce 1268, Tukleky byly majetkem pražského arcibiskupství. V roce 1323 je ves zmiňována jako příslušenství hradu Zvíkova. Roku 1390 byly odprodané dva poslední arcibiskupské lány. Tukleky patřily ke Zvíkovu do roku 1612. V tomto roce byla ves rozdělena, jeden díl připadl Červenému Újezdci, druhý statku v Brlohu. Během třicetileté války ves utrpěla mnohé škody. Berní rula udává v obou částech vsi a dílu Dolních Novosedel 5 osazených a 8 pustých usedlostí. Statek Červený Újezdec i s Tukleky byl v roce 1663 připojen k orlickému panství až do konce správy.\nZemědělský areál, který je jihozápadním směrem od vesnice, byl postavený ve druhé polovině 20. století.\n\n"}
{"id": "105599", "url": "https://cs.wikipedia.org/wiki?curid=105599", "title": "Svatá Anna (Oslov)", "text": "Svatá Anna (Oslov)\n\nSvatá Anna je místní částí obce Oslov. Nachází se v Jihočeském kraji v okrese Písek. Je to malá část obce na pravém břehu řeky Otavy asi 2 km jižně od obce Zvíkovské Podhradí (vzdušnou čarou). Je zde několik chalup a mnoho chat. Do obce se lze dostat odbočením kolem hájenky u rybníka Dejmov ve směru na západ po polní cestě. V roce 2011 zde trvale žili dva obyvatelé.\n\nPrvní písemná zmínka o vesnici pochází z roku 1840. Osada samotná byla původně chudá, chalupy byly pokryty došky. Život zde byl nelehký. Trochu úrodnější pole byla na protějším břehu Otavy. Hnůj na tato skromná políčka se musel nosit ručně nebo v dřevěných putnách na zádech. Později zde byly pouze dva loďkové převozy. Na tomto místě tábořilo pruské vojsko. Obsadilo celý původní Mirovický okres. Počet těchto pěšáku byl 60 000 mužů. Hlavní stan velení byl na Orlíku na zámku. Za okupace se zdejší obyvatelé postavili na odpor.\n\n\nPověsti se vztahují ke kapli svaté Anny. Podle jedné pověsti je kaple založena na místě původní poustevny. Podle další pověsti na místě, kde vyústila tajná chodba z hradu Zvíkova. Podle další pověsti je vedle oltáře tajný hrob neznámého muže.\n"}
{"id": "105600", "url": "https://cs.wikipedia.org/wiki?curid=105600", "title": "Montréal", "text": "Montréal\n\nMontréal ( , ) je druhé největší kanadské město, největší město provincie Québec a druhé největší frankofonní město na světě. Podle sčítání z roku 2011 má 1 886 481 obyvatel (bez aglomerace). Montréal se nachází na jihu provincie Québec, asi 270 kilometrů jihozápadně od provinčního hlavního města Québecu a 190 kilometrů východně od Ottawy, hlavního města Kanady. Město leží na Montréalském ostrově, na soutoku řeky Ottawy (francouzsky \"Rivière des Outaouais\") a Řeky svatého Vavřince (francouzsky \"Fleuve Saint-Laurent\"). Leží zde největší vnitrozemský přístav na světě.\n\nPrvním Evropanem, který přistál se svou posádkou a plachetnicovou korvetovou lodí na území dnešního Montréalu byl Jacques Cartier. Vylodil se na břehu říčního ostrova 2. října 1535 a zde potkal domorodce, Irokéze, který mu ukázal směrem do “místa shromáždiště”, v řeči původních obyvatelů “Kanada”.\n\nTato “Kanada” byla osadou s názvem Hochelaga.\n\nPozději, přistál u stejných břehů Samuel de Champlain. Tehdy osada Hochelega už neexistovala. \nNicméně označení Kanada (vesnice, shromaždiště) již zůstalo a ujalo se jako název celé země. \n\nV roce 1611 založil De Champlain obchodní místo,”La Place Royale”, kde Francouzi vyměňovali s původními místními obyvately evropské předměty jako zrcátka nebo střelné zbraně za vzácnou kožešinu bobra kanadského . Dodnes existuje obchodní společnost” La Baie de Hudson”, která v té době vznikla. \n\nPrvní evropské osídlení Montréalského ostrova bylo vytvořeno roku 1639 francouzským daňovým výběrčím Jérômem Le Royerem. Misionáři Paul Chomedey de Maisonneuve, Jeanne Manceová založili 18. května 1642 koloniii “ Ville Maria”. Jeane Manceová je považována za zakladatelku města. Věnovala se především dětem, založila nemocnici a školu. Manceová přistála v Nové Francii až v poměrně pozdějším věku pětatřiceti let a ve Francii za sebou nechala 13 letého syna. Do vlasti se již nikdy nevrátila. Kolonie Villa Maria se stala centrem obchodu s kožešinami a centrem šíření katolického náboženství. Irokézové pokračovali v útocích na osadu až do roku 1701, kdy byl uzavřen mír díky vyjednavatelské obratnosti Velkého Šéfa Huronů z Velkých Jezer, Kondiaronka. \n\nZajímavou kapitolu v obchodu s původním obyvatelstvem bylo opatření De Maisonneva, který nařídil obchodovat pouze s osadami, které povolily přítomnost katolických knězů, jezuitů.\nMnozí noví přistěhovalci z Francie si brali dívky původního obyvatelstva a i dnes, více než 80% obyvatel ostrova Montrealu, v sobě přechovává indiánský původ, jak dokazují zkoumání DNA obyvatelů města. Mnozí z původních amerických indiánů mají francouzská příjmení. Z této doby a podle mírových úmluv, celé území města Montrealu stále patří původním obyvatelům, Mohawkům, Huronům a Irokijcům. \n\nMěsto zůstávali čistě francouzským až do roku 1760, kdy Pierre François de Rigaud a Marquis de Vaudreuil-Cavagnal podlehli britské armádě pod vedením Jefreyho Amhersta. 18. května 1765 zničil požár jednu čtvrtinu města.\n\nPařížský mír v roce 1763 ukončil sedmiletou válku a území Nové Francie padlo do rukou Velké Británie. \nFrancouzský král tedy prohlásil že ty “kanadské medvědy” stejně nikdo nechce. \nZrada Francie na vlastní kolonii zachovala navždy v srdcích quebečanů a obyvatel Montrealu jistou hořkost k původní vlasti.\nMontréal se nakonec rozrostl díky přistěhovalectví z Velké Británie. Velký přísun anglicky mluvících obyvatel způsobil vznik dvou zhruba stejně velkých jazykových komunit. Z rostoucí anglické komunity vyplynula stavba jedné z nejstarších kanadských univerzit, McGillovy Univerzity.\n\nV roce 1852 měl Montréal 58 000 obyvatel, od roku 1860 byl největším městem Britské Severní Ameriky a bezesporu ekonomickým a kulturním centrem Kanady. S připojením sousedním měst v letech 1883 až 1918 se Montréal opět stal hlavně frankofonním městem. Takto začala tradice střídání francouzsky a anglicky mluvících starostů, která trvala až do roku 1914. Po první světové válce, během prohibice ve Spojených státech, se Montréal změnil v útočiště pro Američany toužící po alkoholu. Zdejší magnát a výrobce whiskey “Canadian Crown”, podnikatel Broffman stal pak díky dodávkám alkoholu americké mafii, vedené AlCaponem, jedním z nejbohatších mužů Kanady.\n\nJakmile se Kanada vzpamatovala ze Světové hospodářské krize v polovině 30. let, začaly se objevovat první mrakodrapy jako například Sun Life Building.\n\nBěhem druhé světové války protestoval tehdejší starosta Montréalu Camillien Houde proti branné povinnosti a nutil obyvatele svého města, aby ignorovali vládní nařízení o registraci všech mužů a žen. V Ottawě starostova neposlušnost vyvolala vlnu nevole, a proto ho umístili do vězeňského tábora až do roku 1944, kdy byla vláda přinucena zavést brannou povinnost.\n\nJak rostl počet obyvatel, byly zde postaveny stovky katolických kostelů. Tato skutečnost vysvětluje několik někdejších přezdívek města: „the city of Saints“ (\"Město Svatých\") a „La ville aux cent clochers“ (\"Město sta zvonic\"). Množství názvů ulic začínajících „St“ a „Ste“ připomíná katolickou minulost i současnost Montréalu.\n\nVšechno to začalo nevinně stávkou televizních režisérů státní televize. V Montrealu nebyli televizní pracovnici spokojeni, protože jejich výplaty nebyly dost vysoké. Po mnoha týdnech stávky se vydali, i se známými tvářemi tehdejšího televizního nebe, do Ottawy, protestovat, a zjistili, že anglofonní parlament ani neví, že existuje francouzská sekce státní televize. Setkali se s absolutní nezájmem. Autobus odjel zpět do Montrealu a stávkující umělci si uvědomili, a hlavně jeden z nich, René Lévesque, že celá provincie Québec je ostatními kanadskými spoluobčany podceňována a vysmívána. Ze dne na den se zrodilo hnutí Parti Quebecois. \n\nToto nacionalistické hnutí mělo také svoji militantní teroristickou odnož, která terorizovala bohaté anglofonní podnikatele, nechávala vybuchovat podomácku vyrobené bomby a nakonec zavraždila i ministra práce. To tehdejší premiér a rodák z Montrealu, Pierre Elliott-Trudeau, nenechal bez odezvy. Vyhlásil v Montrealu stanné právo. V ulicích držely patrolu tanky. ”Just watch me go”, zněla v ulicích premiérova slova na adresu teroristů.\n\nV Montrealu tenkrát vystoupil i generál DeGaulle. Na tribuně v Montrealu pronesl ”Vive Le Québec Libre!”.\n\nA boj za uznání francouzštiny, francouzské kultury, francouzského vysokého školního vzdělávání, francouzské justice, úplné rovnoprávnosti žen, práva na bezplatné zdravotní ošetření, znárodněním elektrických závodů, znárodnění komunikačních systému mohl začít.\n\nK formování nové společnosti se přidal v roce 1966 všeobecný ateismus a opuštění katolických klerikálních zásad.\n\nMontréal se stal mekkou modernosti a nezávislosti.\n\nMontréal se stal v roce 1948 městem, které přijalo mnohé uprchlíky před komunistickým režimem. Emigrovali sem význační podnikatelé jako vynálezce Karel Karel Velan anebo rodina Jelínek. Kromě podnikatelské špičky českého národa sem přijeli také přeživší z koncentračních táborů. Jejich významným představitelem byl lékař a spisovatel Dr. Rudolf Roden a světoznámá organizátorka humanitární pomoci sirotkům a rodinám v místech válečných konfliktů, Lotta Hitschmanová. \n\nV roce 68, kdy se z Československa stěhovala druhá vlna emigrace, československá obec vytvořila “Československé sdružení”. Organizace a její členové nové uprchlíky zabezpečovali a usnadňovali jim tak se v Kanadě usadit.\n\nV této druhé vlně emigrace byli výjimeční lékaři jako vedoucí katedry genetiky prof. dr. Emil Skamene anebo zakladatel moderního zahradnictví Milan Havlin, po kterém je pojmenovaná prestižní cena zahradní architektury.\n\nV sedmdesátých a osmdesátých letech přilétali také do Montrealu tzv. Kubánci. Byly to Češi, kteří se rozhodli emigrovat a zaplatili si zájezd od Čedoku na Kubu. Letadlo ze socialistické destinace mělo mezipřistání v Montrealu. Lidé utíkali letištním prostorem ke svobodě, honění členy tajné policie, odhazovali kufry, jen aby doběhli do emigračního oddělení montrealského letiště Mirabel. \n\nV dnešní době česká komunita Montrealu počítá méně než 1800 lidí. ČR uzavřela svůj konzulát na Avenue des Pins a Češi se scházejí díky stálému působení měsíčníku “Věstník”. “Věstník” byl založen v padesátých letech páterem Janíčkem, který také založil tábor v přírodě za městem, v oblasti zvané Lanaudiere.\n\nV osmdesátých a devadesátých letech do Montrealu přijížděli na pozvání čeští umělci, zvláště díky organizátorovi Láďovi Křivánkovi. Čeští zpěváci vystupovali pro českou komunitu a jejich koncerty a vystoupení byla placena Československým sdružením. \n\nČeši jsou přítomni v podvědomí Montrealanů díky hokejovým hráčům jako byli Plekanec, Svoboda anebo Ručinský. V Montrealu působí klavírista Karlíček, herečka Lucie Vondráčková a režisérka a filmařka Tina Adams (Martina Adamcová)\n\nV Montrealu také po určitou dobu bydlela a působila první manželka současného amerického prezidenta, podnikatelka a spisovatelka, Ivana Trumpová.\n\nDnes je Montreal kosmopolitní městem s širokou škálou přistěhovalců z celého světa. Většina montrealanů mluví jak anglicky, tak francouzsky a není výjimkou, že konverzace se odehrává mezi dvěma lidmi, kdy jeden z nich mluví francouzsky a druhý odpovídá anglicky a naopak. Všeobecně přijatým pozdravem je dvojjazyčné “Bonjour,Hi”.\n\nMěsto je rozděleno osově souměrně na východní a západní část bulvárem St-Laurent. Adresy ulic nesou stejná čísla popisná a proto se musí vždy určovat v jaké části města se adresa nachází, zda na západě (přípona O.) anebo na východě (přípona E.) \n\nVe východní části města se mluví francouzsky, převažují francouzské restaurace a i způsob života připomíná francouzské kořeny, na rozdíl od části západní, kde kraluje angličtina a britský vliv. \n\nMěsto prožívá veliký rozvoj obytných budov, převážně výškových, z nich mnohé dosahují až do 200 m. \n\nVelkou přestavbu zažívají také infrastruktury, celý systém obchvatu silnic je v přestavbě, k 1. červenci 2019 byl otevřen nový most, “Pont Samuel de Champlain”, a celý obchvat” Echangeur Turcott” je momentálně největší veřejnou stavbou v Kanadě.\n\nV opravě je také systém vodního potrubí.\n\nInfiltrace italské mafie do státních zakázek na konci devadesátých let, a která trvala 20 let, zavinila , že infrastruktura města byla po desetiletí ponechána v dezolátním stavu.\n\nTento neblahý vliv organizovaného zločinu byl přerušen díky vyšetřování zvláštní komise a město prožívá svoji obnovu.\n\nVelmi populárním místem turistů je Montreal díky nespočetným festivalům, ať už je to hudební festival , Festival de Jazz, festival jen tak pro zasmání, Just For Laugh, festival světel, Montreal en lumieres.\n\nAsi největší každoroční atrakcí je závod Formule 1.\nOkruhu nese jméno závodníka Villeneuvea.\n\nMěsto je centrem výrobců počítačových her a hlavní aktivity zde má Ubisoft.\n\nPro návštěvníky ze severní Ameriky je město přitažlivé svojí starobylou francouzskou architekturou. Tu lze obdivovat v původním starém přístavu - Vieux Port-, kde zůstávají fasády pečlivě zachované a neporušené.\n\nV roce 1967 se zde také konala velká světová výstava EXPO'67, kde se bývalé Československo, mimo jiné, též prezentovalo svým projektem Kinoautomatu. Pro samotné město Montréal to byl bezesporu významný mezinárodní úspěch, který se pak o devět let později zopakoval v podobě letních olympijských her.\n\nNejdůležitější sportovní událostí Montréalu byly roku 1976 XXI. letní olympijské hry. Nejoblíbenějším sportem v Montréalu je lední hokej. Místní tým, Montréal Canadiens, je jedním ze šesti zakládajících členů kanadsko-americké NHL (patří do tzv. \"Original Six\"). Montréal Canadiens jsou rovněž nejúspěšnějším týmem NHL, získali Stanley Cup už 24×, své domácí zápasy hrávají v hale Bell Centre s oficiální kapacitou pro hokej 21 273 diváků. K dalším místním sportovním klubům patří: Montréal Alouettes (kanadský fotbal), Montréal Impact (fotbal) a Montréal Matrix (basketbal). V roce 1967 se v Montréalu konalo první atletické mezikontinentální utkání Amerika-Evropa. V roce 1979 zde proběhl v pořadí druhý Světový pohár v atletice, předchůdce dnešního Kontinentálního poháru. V roce 2005 hostil Montréal mistrovství světa v plavání.\n\nPodnebí Montréalu je charakterizováno velikými rozdíly mezi létem a zimou. Nejchladnějším měsícem je leden, kdy se průměrná teplota pohybuje kolem −10 °C, v červenci, nejteplejším měsíci, se pak průměrná teplota vyhoupne až k 21 °C. Absolutní extrémy: −35 °C (leden, únor) a téměř 40 °C (červenec, srpen). Celý rok je dostatek srážek, které jsou v období od listopadu do dubna sněhové. Průměrný roční úhrn srážek činí přibližně 1 000 mm.\n\n\n"}
{"id": "105602", "url": "https://cs.wikipedia.org/wiki?curid=105602", "title": "Lakandonština", "text": "Lakandonština\n\nLakandonština je jazyk mayské jazykové rodiny, kterým hovoří nevelká populace indiánů Lakandonů v jihovýchodní části mexického státu Chiapas a přilehlé Guatemaly. Lakandonština má podle etnického rozdělení tři dialekty. Tento jazyk se ovšem nevyvinul v Chipasu, ale jinde, protože Lakandonové nejsou původní v této oblasti.\n"}
{"id": "105605", "url": "https://cs.wikipedia.org/wiki?curid=105605", "title": "Svatonice", "text": "Svatonice\n\nSvatonice je vesnice ležící asi 5 km severovýchodně od Písku v jižních Čechách, místní část obce Záhoří. První písemná zmínka o vsi pochází z roku 1323, kdy je uváděna jako příslušenství hradu Zvíkov. V současnosti se zde nachází několik chalup, statků, kaplička, železniční zastávka Záhoří a silo patřící firmě AGPI. V roce 2011 zde trvale žilo 61 obyvatel.\n\nPrvní písemná zmínka o vesnici pochází z roku 1323.\n"}
{"id": "105611", "url": "https://cs.wikipedia.org/wiki?curid=105611", "title": "Maiar", "text": "Maiar\n\nMaiar (jedn. č. Maia) jsou fiktivní božské bytosti z Tolkienova světa Středozemě. Jsou to duchové Ainur, kteří přišli na Ardu aby pomohli Valar formovat svět, proto se jim říká \"„Lid Valar“.\" Bylo jich mnoho, avšak málokterý byl pojmenován člověkem či elfem.\n\nJsou stejného řádu jako Valar, ale nižšího stupně. Fungují jako jejich služebníci a pomocníci, někteří menší, někteří téměř tak velcí, jako sami Valar. V raných verzích Tolkienovy mytologie Maiar nebyli, byly to „děti Valar“, především pak Fionwë \"(Eönwë)\", nejrychlejší ze všech, syn Manwëho a Vardy, jeho sestra Erinti \"(Ilmarë)\" nebo jen další z Valar, např. Ossë nebo Salmar. \n\nStejně jako Valar mohou přijmout podobu lidí či elfů, avšak jen málo z nich opouštělo Valinor aby tuto schopnost využili. Zatímco toto tělo může zemřít, jejich bytí ne, protože stejně jako ostatní Ainur jsou nesmrtelní. Ti, kteří odešli z Amánu a žili ve Středozemi mezi jejími obyvateli byli: Melian – první Maia, která se spřátelila s elfy a Istari – pět Maiar vybraných pomoci Středozemi bojovat se zlem. \n\n\n\n\n\n\n\n\n"}
{"id": "105616", "url": "https://cs.wikipedia.org/wiki?curid=105616", "title": "Bulánci", "text": "Bulánci\n\nBulánci jsou česká freewarová hra, ve které bojují proti sobě Bulánci – označovaní jako E.A.P. (extrémně agresivní polštář). Hra je 2D s pohledem ze shora. Byla vytvořena českou firmou SleepTeam Labs. Ve hře je jejich historie nápadně podobná historii lidí.\n\nPočátkem roku 2002 se na internetu objevila nová hra od SleepTeamu. Bulánci měli pouze 3 MB. Ale pro velký zájem se začala hra rozšiřovat. Přibyly nové zbraně, úrovně a spoustu dalších doplňků. Její obliba spočívá především v možnosti hraní až 4 hráčů a to buď na jednom PC (max. 3), po síti nebo přes internet.\n\nV roce 2003 byla vytvořena placená anglická verze pod názvem Combat Pillows, nadále se vyvíjí již pouze jako placená hra a ve hře si již není možné nastavit češtinu.\n\nV roce 2006 byl uvolněn editor vlastních úrovní a nová verze hry, která umožňuje hraní přes internet.\n\nV roce 2009 byla distribuována české verze pro mobilní telefony. \n\nMinimální konfigurace:\n\nOptimální konfigurace:\n\nHra nabízí bonusy - schopnosti, platí ale pouze v singleplayeru (tréninku s boty)\n\n\nNapočátku má hráč pouze pistoli, ale během hry může sbírat zbraně, které se náhodně spawnují.\n\nVe hře je šest základních map:\n\n\nV roce 2006 byl uvolněn editor, který umožňuje komukoli (ale spíše zkušenějším uživatelům) tvorbu vlastních levelů (map). Pomocí něj lze vytvořit poměrně dobré mapy – mohou dokonce obsahovat nastražené miny, teleporty, bulánčí upíry, či počítačem řízené protivníky. Pro zájemce je na internetu zveřejněn Návod na práci s editorem od autora Dr. Killer (na jeho blogu jsou i jeho vlastní mapy ke stažení).\n\nSoubory map jsou ukládány s příponou EAP. Pro instalaci mapy do hry je nutné ji vložit do složky se souborem hry.\n\n"}
{"id": "105619", "url": "https://cs.wikipedia.org/wiki?curid=105619", "title": "Hokejoví mušketýři", "text": "Hokejoví mušketýři\n\nHokejoví mušketýři je označení pro osm hráčů, kteří jako první tvořili na oficiálním mezinárodním turnaji v ledním hokeji v roce 1909 hokejovou reprezentaci Čech.\nHráče později označené jako hokejové mušketýry vyslal na první mezinárodní hokejový turnaj Český svaz hokejový. Turnaj ve francouzském Chamonix byl první reprezentační akcí pořádanou LIHG. Čeští hráči byli členy různých pražských klubů (5 slávistů a po jednom z I. ČLTK Praha, Akademický SK a KC Ruch) a na cestu se vydali na vlastní náklady, aby přivezli praktické poznatky o ledním hokeji (tehdy pro rozlišení od bandy označovaném jako kanadský).\n\nVedoucím výpravy byl Josef Gruss, který odjížděl zároveň jako brankář i delegát kongresu LIHG. Finančního příspěvku delegáta se však vzdal ve prospěch výpravy. Nejprve odcestovalo do Chamonix pouze sedm českých hráčů, kteří již ve vlaku poznali brankáře belgického týmu a poprvé tak spatřili brankářské chrániče nohou (tzv. betony), plastrón, hokejky i puk ve tvaru drobného válce, který označili jako pivní tácek. Peníze jim však na místě stačily pouze k zakoupení nezvykle dlouhých holí.\n\nČeské mužstvo nejprve mezi účastníky chybělo, posléze bylo na plakátech propagováno jako Club de Prague a v programu představováno jako l’Equipe de Hongrie (čili družstvo Maďarska). První zápas odehrálo 23. ledna proti Club de Patiners Paris reprezentujícímu Francii. Češi nastoupili ve slávistických dresech s červenou hvězdou na bílém podkladě a prohráli vysokým rozdílem, když byli překvapeni například tím, že soupeř jezdil s pukem i za jejich branku. Brankář Gruss měl na rukou palcové rukavice a jediným jeho chráničem byla šála omotaná kolem pravého kotníku. Historicky první branku českého týmu vstřelil Jan Palouš.\n\nDruhý den hrálo české mužstvo dva zápasy. K odpolednímu proti Britům již nastoupil v brance Antonín Topůček, který českou výpravu zaskočil tím, že přijel dodatečně z Prahy s penězi, které se podařilo vybrat časopisu Sport a hry ve veřejné sbírce. Turnaj ovšem pro něj skončil nešťastně, protože v posledním zápase s Belgičany si pohmoždil koleno.\n\nJosef Gruss zatím na kongrese LIHG dosáhl toho, že členství v této organizaci bylo přiznáváno podle národního principu, což bylo pro český svaz vzniklý na území Rakouska-Uherska velmi důležité. Hráče pak alespoň mohlo těšit to, jak jejich hru viděl předseda LIHG a redaktor Les Sports d’Hiver Louis Magnus. Ocenil české kombinační schopnosti, rychlost, přihrávky, bojovnost a před českým mužstvem do budoucna varoval jako před obávaným týmem.\n\nHokejoví mušketýři sehráli při návratu přes Švýcarsko dva zápasy s místními kluby v Lausanne a v Les Avants. Druhé z nich dokázali vyhrát, což je nadchlo natolik, že si své cestování prodloužili přes Milán, Benátky a Mnichov. Po návratu do Čech se snažili hráči šířit nově získané poznatky, což se jim podařilo tak dobře, že hned v prvním zápase proti družstvu Prahy odešli z ledu poraženi 1:3. Hráči, kteří stáli v tomto utkání na obou stranách, se stali hokejisty, kteří v dalších letech úspěšně reprezentovali.\n\nZ hokejových mušketýrů oblékl reprezentační dres Československa Otakar Vindyš ještě na domácím mistrovství Evropy v roce 1925. Jan Palouš napsal brzy po návratu do Prahy článek, v němž usoudil, že budoucnost hokeje je v jeho kanadské podobě. V roce 1955 potom napsal knihu \"Mušketýři s hokejkou\".\n\n\n\n\n\n"}
{"id": "105620", "url": "https://cs.wikipedia.org/wiki?curid=105620", "title": "Sonja Henie", "text": "Sonja Henie\n\nSonja Henie (8. dubna 1912, Oslo - 12. října 1969) byla norská krasobruslařka a filmová herečka. Třikrát vyhrála olympijské hry, desetkrát světový šampionát a šestkrát mistrovství Evropy.\n\nKromě úspěšné sportovní kariéry se později uplatnila jako americká filmová herečka v Hollywoodu, později též působila jako majitelka a provozovatelka bruslařského souboru v oboru lední revue. Dodnes je mnohými příznivci krasobruslení považována za nejpůvabnější a nejelegantnější krasobruslařku všech dob vůbec.\n\n"}
{"id": "105621", "url": "https://cs.wikipedia.org/wiki?curid=105621", "title": "Sting", "text": "Sting\n\nGordon Matthew Thomas Sumner, CBE (* 2. října 1951), známý spíš pod svým uměleckým jménem Sting, je anglický hudebník a občasný herec z Newcastle upon Tyne. Než se v roce 1985 vydal na sólovou dráhu, byl hlavním zpěvákem, skladatelem, a baskytaristou rockové skupiny sedmdesátých až osmdesátých let The Police.\n\nHrál také postavu Feyda-Rauthy Harkonnena ve filmu Duna Davida Lynche. Pod názvem Broken music vydal Sting vlastní autobiografii (v českém překladu vyšla v r. 2004 v nakladatelství Albatros).\n\n\n\n\n\n\nSingl nezařazený na desku; soundtrack se stejným jménem\n\nSoundtrack z filmu \"Tři mušketýři\"\n\n\"Ten Summoner's Tales\"\n\n\"Fields of Gold: The Best of Sting 1984-1994\"\n\nSoundtrack z filmu \"\"\n\n\"Mercury Falling\"\n\n\"The Very Best of Sting & The Police\"\n\n\"Brand New Day\"\n\n\"Slicker Than Your Average\" (Craig David)\n\n\"Sacred Love\"\n\nSoundtrack z filmu \"Racing Stripes\"\n\n"}
{"id": "105622", "url": "https://cs.wikipedia.org/wiki?curid=105622", "title": "Freya", "text": "Freya\n\nFreya (též Freyja ze staroseverštiny) je v severské mytologii krásná bohyně z rodů Vanů, stejně jako její otec Njörd a její bratr Frey, který je zároveň jejím milencem. Její jméno v překladu znamená „Milovaná“. Freya je označována jako bohyně plodnosti a úrody, lásky, krásy, války, čarodějnictví a také jako dísa Vanů. Literární zdroje ji zmiňují jako kněžku bohů, která nejlépe ovládá seid, magii Vanů. V germánských jazycích je po ní pojmenován pátek. Jejím manželem byl Óðr, který však odešel na dalekou cestu a Freya ho oplakávala slzami z rudého zlata. Spolu s Ódinem padne v boji, čeká ji smrt jen o chvíli dříve než Ódina.\n\nMezi její rostliny patří prvosenka, šanta kočičí, cypřiš, jmelí, mák, růže, sedmikráska, jahodník, myrta, jetel, myrhovník, sturač a santal červený. Má dceru Hnóss, proslulou až nebezpečnou krásou. Při svých cestách si dávala různá jména, jako Mardöll, Hörn, Gefn nebo Sýr. Freya vlastní kočár tažený kočkami , nádherný náhrdelník Brísingamen (který jí ukradl Loki), kance Hildisvína se zlatými štětinami a sokolí (nebo volavčí) roucho, díky kterému se může proměnit v ptáka.\n\nNa žádost Frigg jí Ódin přenechává všechny bojovníky, kteří zemřeli při souboji o nějakou ženu. Kromě toho dohlíží na polovinu všech padlých bojovníků. Ti odcházejí do Fólkvangu, jejího sídla v Ásgardu. Tam žijí v síni zvané Sessrúmnir.\n\nJméno Freyi a jejího bratra se promítlo do anglického názvu pro pátek, Friday - Freya's day (Frey's day).\n"}
{"id": "105623", "url": "https://cs.wikipedia.org/wiki?curid=105623", "title": "Česká církevní provincie", "text": "Česká církevní provincie\n\nČeská církevní provincie je jedna ze dvou církevních provincií římskokatolické církve na území České republiky, druhou je moravská církevní provincie. V čele provincie stojí \"metropolita český\", kterým je arcibiskup pražský.\n\nČeská provincie se skládá z těchto diecézí:\nHistoricky byla součástí též Diecéze litomyšlská (zal. 1344), která fakticky zanikla za husitských válek a právně byla zrušena v polovině 16. století. Od roku 1973 se používá jako titulární diecéze.\n\nPražská diecéze byla povýšena na arcidiecézi 30. dubna 1344 papežem Klementem VI., což je faktickým datem vzniku české církevní provincie. Současně byla ustanovena diecéze litomyšlská, ta však zanikla za husitských válek.\n\nZřizování nových diecézí bylo spjato s katolickou reformací neboli protireformací. Litoměřická diecéze funguje od roku 1655, královéhradecká diecéze byla založena roku 1664. Českobudějovická diecéze pak byla založena v roce 1785.\n\nDnešní Česká církevní provincie tradičně odpovídá zhruba poslednímu vymezení historické země Čechy, třebaže v Československu bylo zemské uspořádání státu zrušeno a Česká republika nemá a nikdy neměla správní jednotky uspořádané podle historických zemí.\n\nZ území, která si Československo připojilo zákonem č. 450/1920 Sb. k 31. červenci 1920, připadlo Vitorazsko do Čech a Valticko s Dyjským trojúhelníkem k Moravě. Obdobně začlenila tato území i církev, avšak až apoštolskou konstitucí z 2. září 1937.\n\nV Československu za první republiky sídlily dvě církevní provincie, česká v Praze a moravská v Olomouci, na Slovensku samostatná církevní provincie až do roku 1977 neexistovala. Prvorepubliková vláda usilovala o to, aby se hranice církevních provincií přizpůsobily státním hranicím (části území Československa spadaly do působnosti polských a maďarských biskupů). K dohodě však nedošlo a mnichovská krize pak dořešení zabránila. Za Protektorátu Čechy a Morava se i církevní správa přizpůsobila připojení Sudet ke Třetí říši, formálně však hranice diecézí a provincií změněny nebyly.\n\nObdobí komunistického Československa pak bylo charakterizované zejména tím, že činnost biskupství byla paralyzována a infiltrována lidmi spjatými s komunistickým režimem, většina biskupských stolců však byla neobsazena. Za Pražského jara 1968, kdy došlo k částečné obnově církevního života, Vatikán zpočátku váhal a s návrhem na zřízení slovenské církevní provincie s arcibiskupstvím v Bratislavě a převedení některých území z působnosti polských biskupů pod české a moravské diecéze tak přišel až po sovětské okupaci, na podzim 1968. Československá strana a vláda dlouho odolávaly snahám státního církevního sekretariátu o zahájení jednání, v březnu 1969 byro ÚV KSČ na přípravu jednání přistoupilo, ale již v dubnu 1969 rozhodlo o zastavení příprav. K jednáním došlo v roce 1972, Vatikán však vyžadoval v rámci změn hranic provincií zřízení nové provincie zvýšení počtu biskupů (ve hře bylo zřízení nových diecézí v západních Čechách a na severní Moravě), na což stát nepřistoupil, pokud Vatikán nezakročí proti tajně působícím biskupům a katolickým emigrantům. Delegace se pak v červenci 1976 dohodly na zřízení nové slovenské církevní provincie se sídlem v Trnavě a na úpravě hranic diecézí podle státních hranic Československa (v případě české církevní provincie šlo především o území Kladska, které bylo převedeno pod polskou církevní správu). Jednání byla završena v září 1977, předsednictvo ÚV KSČ dohodu schválilo v říjnu 1977 a příslušná papežská bula byla publikována k 30. prosinci 1977.\n\nKe zřízení nové české plzeňské diecéze a moravsko-slezské ostravsko-opavské, o něž Vatikán usiloval už koncem 60. let, došlo až v květnu 1993 (vyčlenění plzeňské z pražské, českobudějovické a litoměřické) a v květnu 1996 (vyčlenění ostravsko-opavské z olomoucké).\n\nRozdělení diecézí v České republice do provincií a titul arcibiskupství mají dnes již význam jen symbolický, historický a formální. Faktickým nástrojem koordinace činnosti biskupů i vztahů církve jako celku je především Česká biskupská konference, která zahrnuje české i moravské římskokatolické i řeckokatolické biskupy.\n\nÚzemí provincie je dáno výčtem diecézí. Do české církevní provincie patří ty diecéze v České republice, které převážnou částí spadají do historické země Čechy. Hranice české a moravské církevní provincie se poněkud odchylují od historických zemských hranic Čech a Moravy.\n"}
{"id": "105624", "url": "https://cs.wikipedia.org/wiki?curid=105624", "title": "Mys Canaveral", "text": "Mys Canaveral\n\nMys Canaveral ( , v letech 1963–73 Cap Kennedy) je mys, pruh země na Floridě v USA na 28°33′21″ s.š. a 80°36′17″ z.d., který patří pod jurisdikci stejnojmenného města. V roce 1963 byl pojmenován Cape Kennedy na počest zavražděného prezidenta Johna Fitzgeralda Kennedyho, ale změna se neujala a v roce 1973 bylo rozhodnuto o návratu k původnímu názvu.\n\nPůvodními obyvateli byli příslušníci kmene Ais. Mys objevil pro Evropany v roce 1513 Juan Ponce de León. Od poloviny 16. století byl uváděn na španělských mapách jako Cañaveral (v překladu „třtinové pole“).\n\nJe sídlem Kennedyho vesmírného střediska a odpalovací základny nazývané Cape Canaveral Air Force Station. Mys je propojen s ostrovem Merrit, který je také součástí areálu kosmodromu.\nOdsud je vypouštěno mnoho vesmírných raket a raketoplánů. První raketa byla odtud vypuštěna 24. července 1950.\n\nDalší význačné rysy této oblasti jsou místní maják a přístav. Je zde také přírodní rezervace.\n\n"}
{"id": "105625", "url": "https://cs.wikipedia.org/wiki?curid=105625", "title": "Magni", "text": "Magni\n\nPři souboji Thóra s obrem Hrungnim pomohl otci, který byl zavalen mrtvým obrem. Když byl teprve tři noci starý dokázal uzvednout obrovu nohu z Thórova krku a vyprostit jej. To nikdo jiný z Ásů, které Thjálfi přivolal na pomoc, nedokázal. \n"}
{"id": "105627", "url": "https://cs.wikipedia.org/wiki?curid=105627", "title": "Volení chalífové", "text": "Volení chalífové\n\nVolení chalífové jsou první čtyři nástupci proroka Mohameda vládnoucí v letech 632–661. Sunnité je nazývají \"al-chulafá’ ar-rášidún\" (chalífové beroucí se správnou cestou). Tito první chalífové žili prostým životem, který se nijak výrazně neodlišoval od života ostatních věřících. Tak jako prorok Mohamed osobně řídili modlitby a svou funkci chápali spíše jako čestný úřad.\n\n\n\n"}
{"id": "105628", "url": "https://cs.wikipedia.org/wiki?curid=105628", "title": "Mnohovesmír", "text": "Mnohovesmír\n\nMnohovesmír (též multivesmír, multiversum, v angličtině \"multiverse\") je teorie o existenci mnoha vesmírů. Jde o pojem, který se používá:\n\nVe vědě:\nVe fikci (především sci-fi a fantasy literatuře):\n"}
{"id": "105630", "url": "https://cs.wikipedia.org/wiki?curid=105630", "title": "Vorobjovy gory (stanice metra v Moskvě)", "text": "Vorobjovy gory (stanice metra v Moskvě)\n\nVorobjovy gory () je stanice moskevského metra. Pojmenována je podle nedalekých hor.\n\nStanice je velmi atypické konstrukce. Je nadzemní, postavena na spodní úrovni mostu. S nástupištěm dlouhým 270 m je suverénně nejdelší v celé síti, a také je díky tomu přístupná z obou břehů řeky Moskvy. Je také nejvýše položena; 15 m nad hladinou řeky. Prostor nástupiště je uzavřený, ostrovního uspořádání a podpíraným dvěma řadami sloupů. Výstupy ven pak vycházejí obou jeho konců (na jednom z nich je umístěn eskalátorový prosklený tunel). Stěny za samotným nástupištěm pak tvoří rovněž prosklené stěny s výhledem na město (jako u jediné ze stanic).\n\nPodle původního projektu měla vzniknout stanice podzemní; řeka měla být překonána tunelem. Vzhledem k úsporám však byla vybrána snadnější (a také levnější) varianta stanice na mostě. Výstavba probíhala celkem 15 měsíců, 12. ledna roku 1959 byla stanice pod názvem \"Leninovy gory\" slavnostně otevřena. Postupně během několika desetiletí se však ukázalo, že nebyly dodrženy přesně stavební postupy a docházelo tak k rozsáhlému poškození mostu. Ten byl proto roku 1984 uzavřen pro pěší a o dva roky později i pro vlakový provoz. Trať metra tak musela být přeložena na provizorní most. K rekonstrukci a znovuotevření stanice došlo až na počátku 21. století, od 14. prosince roku 2002 sem již mohou Moskvané cestovat opět metrem.\n\n"}
{"id": "105631", "url": "https://cs.wikipedia.org/wiki?curid=105631", "title": "Ruzyně", "text": "Ruzyně\n\nRuzyně je katastrální území a čtvrť hlavního města Prahy, součást městské části, městského obvodu a správního obvodu Praha 6. Před připojením k Praze roku 1960 byla samostatnou obcí. Rozlohou 15 km² je po Horních Počernicích druhou největší pražskou čtvrtí. Část zástavby staré Ruzyně s cennými příklady lidové architektury je od roku 1995 chráněna jako vesnická památková rezervace.\n\nK roku 993 zaznamenán tvar „\"Ruzen\"“, 1262 – „\"Ruzin\"“, 1785 – „\"Russině\"“. Původně „\"Ruzenj\"“ = „Ruznův dvůr“ od osobního jména „\"Ruzen\"“ s významem „zarmoucený“.\n\nNázev Ruzín byl přijat za úřední roku 1854, podoba Ruzyně roku 1886. Kratší tvar Ruzyň se v publicistice vyskytuje, ale je považován za příznakový, lidový, ne-li ještě nižší, a odporující mluvnici spisovné češtiny, nicméně odpovídá podobám před standardizací. Antonín Profous v roce 1951 zmiňuje jako obdobu i lidový tvar Bechyň pro Bechyni, zatímco u Čkyně nebo Bavoryně jsou méně pravděpodoné. Existuje skupina substantiv kolísajících mezi vzory „růže“ a „píseň“, např. báje/báj nebo kuchyně/kuchyň. Ať už standardizační úpravu hodnotíme jakkoli, podle Josefa Šimandla a Českého národního korpusu není důvod pochybovat, že se v naprosté převaze vžila. U jména osady, kde jsou dva celostátně známé objekty (od roku 1936 věznice, od roku 1937 hlavní civilní letiště) má totiž místní úzus jen velmi malou váhu, spisovná podoba byla naví popularizována zařazením mezi vyjmenovaná slova. Naprostá většina lidí, kteří o Ruzyni mluví nebo píší, nikdy neměla jazykový kontakt s usedlíky z Ruzyně a okolí, místní úzus však mohl spolupůsobit při utváření slangu. V jednotném čísle jsou diferenčními pády dublet typu růže/píseň prakticky jen nominativ a akuzativ, nedostatek rozdílů mezi dubletními paradigmaty je zejména u místních jmen častým zdrojem nejistoty a chyb.\n\nRuzyně (Ruzyň, Ruzíň, Ruzeň, Rusín) náležela ve středověku břevnovskému klášteru a ve zprávě z roku 1406 je zmiňována tamější tvrz a dvůr s trojím poplužím. V husitských dobách byla zabavena Pražany, kteří ji roku 1429 postoupili purkrabským statkům a v purkrabském majetku zůstala nepřetržitě do konce 18. století. V 19. století měl zdejší velkostatek výměru 400 ha. V roce 1900 byla Ruzyně s 1142 obyvateli (z toho 4 Němci) a cukrovarem vsí smíchovského okresu. V polovině třicátých let 20. století začala výstavba letiště, které bylo zprovozněno v dubnu 1937.\n\nDo roku 1960 byla Ruzyně samostatnou obcí. K Praze byla Ruzyně s téměř 5700 obyvateli připojena 1. července 1960 současně s Čimicemi a současně se změnou šestnáctiobvodového členění Prahy na desetiobvodové. Ruzyně se tehdy stala součástí nového obvodu Praha 6 a v roce 1990 součástí městské části Praha 6.\n\nV roce 1970 byly z důvodu rozšíření letiště Ruzyně k Praze připojeny okrajové části dosavadních katastrálních území Přední Kopanina, Kněžívka, Kněževes, Dobrovíz, Hostivice o celkové rozloze 6,96 km². Část těchto území byla připojena ke katastrálnímu území Ruzyně.\n\nNa území Ruzyně se nachází Bílá hora, kde se 8. listopadu roku 1620 odehrála část bitvy na Bílé hoře.\n\nV ruzyňském katastru se nachází velké mezinárodní Letiště Václava Havla Praha, dříve s názvem \"Mezinárodní letiště Praha-Ruzyně\", díky němuž vešla Ruzyně do celostátního povědomí už před druhou světovou válkou.\n\nSeverně od centra Ruzyně prochází železniční trať 120 z Dejvic směrem na Kladno, vybudovaná společností Buštěhradské dráhy přibližně ve stopě bývalé lánské koněspřežky, nejstarší železnice na území dnešní Prahy. Na území Ruzyně má stanici Praha-Ruzyně.\n\nKubrův statek na Starém náměstí v Ruzyni náleží k nejstarším ruzyňským hospodářským usedlostem, je památkově chráněn od roku 1964.\n\nU centra staré Ruzyně se nachází velký objekt vazební věznice. Významnou stavbou jsou i ruzyňská kasárna, kde byli internováni studenti zatčení gestapem a jednotkami SS v Praze v noci ze 16. na 17. listopadu 1939. Následně zde došlo i k popravě devíti představitelů studentských organizací. Ke kasárenskému komplexu příléhá i vojenské gymnázium Jana Žižky. Západně od kasáren se nachází areál Výzkumného ústavu rostlinné výroby, v němž sídlí knihovna Výzkumného ústavu zemědělské techniky.\n\nV klínu Drnovské a Evropské ulice se nachází vilková čtvrť zvaná Dědina či Na Dědině. Jižně od ní bylo v 80. letech 20. století vystavěno nevelké panelové sídliště Na Dědině. Centrem sídliště je obchodní dům Delta, vedle něj stojí moderní základní škola. Mezi starou Ruzyní a sídlištěm Na Dědině se vedle kasáren rozkládá rozsáhlý skladový areál, užívaný zejména potravinářskými společnostmi a velkými obchodními domy, do nějž vede několik železničních vleček. V lokalitě Dlouhá míle při jihovýchodním okraji letiště se nacházejí převážně stavby související s letištěm, do této lokality je plánováno i vybudování velkého přestupního uzlu městské dopravy a postaveno zde bylo i obchodní centrum Šestka. Na severu Ruzyně, při hranici Nebušic a Přední Kopaniny v místech plánovaného větvení severní části Pražského okruhu od dálnice D7, se nachází osada Na Padesátníku.\n\nK území patří též Přední Jiviny a Zadní Jiviny severně od Karlovarské silnice na jihu Ruzyně a retenční nádrž Jiviny, v níž se do Litovického potoka vlévá Řepský potok. Západně od nádrže se nachází skladový areál, který dříve patřil Uhelným skladům.\n\nZajímavostí je, že se v Ruzyni nachází jediný evangelický hřbitov na území Prahy a sice Ruzyňský toleranční hřbitov.\nStaré Ruzyni vévodí objekt Ruzyňské věznice – nepřehlédnutelný je vodojem (z doby, kdy byl objekt využíván jako cukrovar), který je nesprávně zaměňován za strážní věž. Věznice vznikla v roce 1935 přestavbou bývalého cukrovaru. V roce 1950 byla ve věznici dostavěna hlavní šestipodlažní budova, jíž byl dokončen komplex objektů kolem vězeňského dvora.\n\nRuzyňská věznice je známa, mimo jiné, i tím, že zde v dobách komunistické totality byly vězněny některé významné české osobnosti, např. Václav Havel a mnozí další disidenti a odpůrci dřívějšího režimu.\n\nKromě mezinárodního letiště prochází starou Ruzyní také železniční trať číslo 120 (takzvaná Buštěhradská dráha), vedoucí z Masarykova nádraží přes Dejvice, Hostivice a Kladno do Rakovníka. Železniční stanice Praha-Ruzyně se nachází mezi starým centrem Ruzyně a sídlištěm Na Dědině.\n\n"}
{"id": "105632", "url": "https://cs.wikipedia.org/wiki?curid=105632", "title": "Bourvil", "text": "Bourvil\n\nBourvil, vlastním jménem André Robert Raimbourg, (27. července 1917, Prétot-Vicquemare, Seine-Maritime – 23. září 1970, Paříž) byl francouzský divadelní a filmový herec a zpěvák. Je známý například z komediálních filmů, na kterých spolupracoval s Louisem de Funèsem.\n\nO otce přišel v první světové válce. Jako pseudonym přijal posléze jméno místa, v němž vyrůstal. Původně se vyučil pekařem, následně však začal vystupovat se svými písněmi a komickými hranými čísly. Dostal se do rozhlasu a po druhé světové válce již běžně natáčel dva i více filmů ročně.\n\nV roce 1956 rozvinul své komediální vlohy ve filmu \"Napříč Paříží\", v němž se setkal s Jeanem Gabinem a Funèsem. Druhému z nich dělal v dalších snímcích jakýsi klidný protipól vůči Funèsově živelnosti, například ve filmech \"Smolař\" (1965) nebo \"Velký flám\" (1966). S Gabinem se ještě setkal například při práci na filmu \"Bídníci\" (1958).\n\nZemřel v roce 1970 na Kahlerovou nemoc.\n\n"}
{"id": "105633", "url": "https://cs.wikipedia.org/wiki?curid=105633", "title": "Vokovice", "text": "Vokovice\n\nVokovice () jsou katastrální území a čtvrť hlavního města Prahy, součást městské části, městského obvodu a správního obvodu Praha 6\n\nVokovice byly připojeny k Praze roku 1922, kdy měly 2021 obyvatel. Předtím byly samostatnou obcí.\n\nV západní části tvoří jižní hranici Vokovic s Veleslavínem významná sběrná ulice Evropská, ve východní části tvoří jižní hranici s Veleslavínem a Střešovicemi ulice Kladenská (která před vybudováním Evropské byla hlavní výpadovkou) a železniční dráha. Východní hranici, s Dejvicemi, tvoří ulice Horoměřická a přibližně pomyslná čára jejího prodloužení jihovýchodním směrem. Severní hranici s Dejvicemi a Nebušicemi tvoří přibližně Krutecký a Šárecký potok (jižně od Jenerálky a celého západního výběžku Dejvic), přičemž do území Vokovic patří navíc i zalesněná část severně od Šáreckého potoka až k zástavbě Nebušic. Při západní hranici s Libocí, prochází vodní nádrží Džbán nedaleko její hráze a směřuje přibližně severojižním směrem až k nebušické ulici U Pohádky. Při cestě do Divoké Šárky je Franciho studánka.\n\nPůvodním středem vesnice byl rozsáhlý vrchnostenský dvůr, u něhož se nacházelo několik hospodářských usedlostí. První zmínka pochází z roku 1370 a majitelem vokovického dvoru byla svatovítská kapitula. Na počátku 15. století zde byly dva dvory, jeden je v majetku Václava Koláčka a Jana Proudka z Brlohu, druhý dvůr vlastnilo pražské arcibiskupství.\n\nRoku 1420 se zde připomíná Wenceslaus notarius minoris civ. PR (viz archív český), roku 1425 Václav z Bítova a Materna z Prahy. Na počátku husitských bouří byl vokovský dvůr značně poničen a koncem dvacátých let 15. století jej koupil Petr z Upolněšic. V roce 1445 byl majitelem pražský měšťan Arnošt, roku 1462 koupil dvůr od Arnošta Jan Manda ze Zbyslavic (některé prameny uvádějí i rok 1469 – Kronika královské Prahy a obcí sousedících). Roku 1471 byly Vokovice zastaveny arcibiskupem Kunruchem a získala je Kateřina z Pakoměřic, která je držela až do roku 1492, kdy jej získali bratři Jiřík a Jan ze Svojevic. Od poloviny 16. století se Vokovice staly opět majetkem pražské kapituly. V roce 1570 se vedle dvora pražské kapituly nacházely i další dva dvory a vinice, které náležely pražským měšťanům (OSN XXXI, AHMP 2048, UA TK2692). V roce 1612, jak uvádí \"Kniha purkrechtní\", bylo ve „\"vsi Wokowicz 12 poddanských usedlosti, dále kovárna a krčma která bere pivo bílé a pivo horké od jisteho pražského nákladníka\"“.\n\nÚtrapy třicetileté války se vokovické vsi vyhnuly a tak po jejím skončení zde bylo evidováno 11 domů a pouze jeden pustý. Na počátku 18. století byla ves začleněna do chrášťanského panstvi a \"Přiznávací fasse\" z roku 1713 zde zaznamenává 13 usedlostí. Josefský katastr (JK5416) zde čítal již osmnáct čísel popisných. Kolem roku 1800 byla uprostřed návsi postavena kaplička, na kterou se vyzvánělo v případě mimořádných událostí (v roce 2006 byla kompletně opravena).\n\nGruntovní knihy počátkem 19. století vykazují v obci tyto hospodáře:\n\nVe dvacátých letech 19. století byl v okolí (po nálezu černého uhlí a železné rudy na Kladně) proveden rozsáhlý geologický průzkum, první vrty (1820) byly provedeny v lokalitě mezi Vokovicemi a Veleslavínem. Ve Vokovicích byla nakonec celá skupina dolů na železnou rudu, především v poloze nad Hájem a na Červeném vrchu. Doly vznikaly vesměs před rokem 1860, některé velmi brzy opětovně zanikly a jiné se udržely až do poloviny třicátých let 20. století. Pro rozvoj místního průmyslu měly význam i spraše, těžené v cihelně, která je zde postavena. Společně s rozvojem těžby a průmyslu byla utlumena zemědělská produkce. Řada starých hospodářů prodala své usedlosti a do vsi přicházeli za prací noví obyvatelé. V roce 1843 zde žilo 153 lidí a o 11 let později čítaly Vokovice již 183 obyvatel. V polovině 80. let zde byla otevřena vlastní škola a 1. ledna 1922 byly Vokovice začleněny do Velké Prahy.\n\nZdejší zástavba pochází převážně z první poloviny 20. století, nachází se severně od Evropské ulice v blízkosti nádraží Praha-Veleslavín, ležícího jižně od ní. V jižní části Nových Vokovic se nalézá velká secesní budova bývalé základní školy (dnes v ní sídlí zvláštní a pomocná škola). Na rozhraní s Veleslavínem také stávala malá továrna \" Kroupova Bonbonka\" (výroba čokolády a bonbonů), část jejího areálu pak užíval Výzkumný ústav televizní techniky a Aritma.\n\nZe severu k Novým Vokovicím přiléhá rozsáhlý areál firmy s původním názvem Aritma, kterému dominuje výšková budova Shiran Tower. V západní části pak velký sportovní areál této firmy (dříve zde sídlil Sokol Vokovice). V prostoru Aritmy se nachází malý televizní vysílač lokálního významu (o výkonu několika setin kW).\n\nVe východní části území Vokovic z obou stran podél Evropské ulice se nyní nachází panelové sídliště – sídliště Červený Vrch. Bylo postaveno v letech 1960–1972, hlavním architektem byl K. Jarolím. Pojmenováno bylo podle kopce Červený vrch (327 m n. m.). Název odvozený od barvy železité půdy pochází nejméně ze 17. století.\n\nUlice v jižní části sídliště byly v roce 1962 pojmenovány podle států v Africe (nejdelší ulice je Africká), ulice v severní části podle států na Blízkém Východě (nejdelší ulice je Arabská). Některé pojmenované ulice nebyly nakonec zřízeny, ale názvy nejsou dosud úředně zrušeny (Marocká, Čadská, Libyjská, Maliská, Guinejská a v roce 1977 Somálská, která rovněž nikdy nevznikla).\n\nV jižní části sídliště jsou dvě moderní základní školy – základní škola Na Dlouhém lánu a základní škola Červený Vrch v Kladenské ulici.\n\nV severovýchodní částí sídliště je Gymnázium Arabská. V ulici Na Dlouhém lánu v blízkosti školy je zimní stadión a nedaleko zdravotní středisko. Na severovýchodě v blízkosti sídliště je zahrádkářská osada.\n\nOblast zasahující na jižním okraji sídliště Červený Vrch do dnešních Vokovic bývala nazývána též Přední Veleslavín (o čemž svědčí název ulice V Předním Veleslavíně).\n\nU hranice Vokovic je Šárecké údolí, jehož část byla v roce 1964 prohlášena za chráněné území Prahy (přírodní rezervace Divoká Šárka). Celá severní, přírodní část území Vokovic je součástí přírodního parku Šárka-Lysolaje. Oblastí prochází turistické značení Klubu českých turistů (okružní červeně značená trasa č. 0043).\n\nDo Vokovic z jihu přitéká Litovický potok, který z vodní nádrže Džbán pokračuje Šáreckým údolím pod názvem Šárecký potok. Vodní nádrž Džbán je vybavena koupalištěm s oddělenou nudistickou pláží, nedaleko severně se nachází též stanové tábořiště.\n\nU Šáreckého potoka se nachází skupina stavení kolem usedlosti Želivka.\n\nNejvýraznější dopravní tepnou Vokovic pro automobilovou i městskou a meziměstskou hromadnou dopravu je ulice Evropská. Po ní jezdí i tramvaje, které mají na území Vokovic i mezilehlé obratiště (smyčku) Červený Vrch, která byla od června 2010 z důvodu prodloužení trasy metra A odpojena od zbytku tramvajové sítě. V současné době po otevření nové trasy metra A je již v provozu, i když není využívána pro pravidelné linky. Evropská spojuje centrum Prahy a Dejvice zejména s ruzyňským letištěm a městem Kladnem. Navazuje na dálnici D7 směrem na Slaný, Louny a Chomutov. Do roku 1967, kdy byla ulice Leninova (od roku 1991 Evropská), zprovozněna, byla výpadovkou ulice Kladenská.\n\nZhruba po trase dnešní Evropské a Horoměřické ulice z Dejvic na Jenerálku (po dnešní východní hranici Vokovic) vedla původně silnice do Velvar. Ještě dnes je Horoměřická po Evropské druhou nejvýznamnější průjezdní ulicí Vokovic.\n\nJiž před rokem 1932 ve Vokovicích končila tramvajová trať od Dejvic. Roku 1932, v roce výstavby dejvického Vítězného náměstí, byla prodloužena do vozovny Vokovice, 6. ledna 1933 byl na tomto prodloužení zahájen veřejný provoz s cestujícími. Do smyčky Divoká Šárka v Dolní Liboci nedaleko hranic s Vokovicemi byla tramvaj prodloužena od vozovny 20. července 1947. 7. listopadu 1967 byla zprovozněna ulicí Evropskou tramvajová trať přeložená z ulice Kladenské. Současně byla zprovozněna nová tramvajová smyčka Červený Vrch.\n\nNa území Vokovic staví zejména městské a příměstské linky jedoucí po Evropské a Horoměřické ulici. Linka 225 (do června 2017 linka 142) zajíždí i do zástavby Nových Vokovic. U dnešní zastávky Bořislavka bývalo autobusové stanoviště příměstských autobusů ČSAD do oblasti Horoměřic, linky však byly začleněny do Pražské integrované dopravy.\n\nNa katastrálním území Vokovice se nacházejí 2 stanice metra linky A, jsou jimi Bořislavka a Nádraží Veleslavín. Otevřeny byly v roce 2015.\n\nPodél jižního okraje Vokovic prochází železniční trať Praha–Kladno, která byla roku 1830 zprovozněna jako lánská koněspřežka. Roku 1863 přestavěna na parní pohon a normální rozchod a od té doby se jí říká Buštěhradská dráha. V současné době se plánuje její zásadní modernizace.\n\nVokovický název se používá i pro některé objekty, které ve skutečnosti leží na území Veleslavína. Ve Veleslavíně leží např. tramvajová Vozovna Vokovice, která občas bývá v rámci dne otevřených dveří zpřístupněna veřejnosti. Nedaleko vozovny, rovněž na území Veleslavína, je budova Fakulty tělesné výchovy a sportu Univerzity Karlovy, kde v minulosti sídlila Vysoká škola politická UV KSČ, jejíž absolventi získávali titul RSDr. Této škole se někdy přezdívalo Vokovická Sorbonna.\n\n\n\n"}
{"id": "105637", "url": "https://cs.wikipedia.org/wiki?curid=105637", "title": "Chalífa", "text": "Chalífa\n\nChalífa neboli kalif (arabsky خليفة, což znamená zástupce, nástupce, náměstek; původně \"chalífat rasúl Alláh\" – náměstek posla božího) je titul užívaný nástupci proroka Mohameda. Chalífa byl nejvyšší duchovní autoritou islámu (imámem) a do pádu arabského chalífátu v roce 1258 také světským vládcem říše.\n\n\nPrvním chalífou byl Mohamedův tchán Abú Bakr. Pátý chalífa Mu‘ávija I. založil dynastii Umajjovců. Když 20. listopadu 749 přijal Abú-l-Abbás hold jako chalífa a počátkem roku 750 vojensky porazil posledního umajjovského chalífu Marvána II., vlády se ujala dynastie Abbásovců. Poté, co 10. února 1258 dobyla mongolská vojska pod vedením Hülegüovým Bagdád a chalífa al-Musta'sim byl popraven, přešel titul s tříapůlletou přestávkou 9. června 1261 na jeho strýce Ahmada. Toho jmenoval chalífou mamlúcký sultán Egypta az-Záhir Ruknuddín Bajbars. Egyptští Abbásovci byli duchovní hlavou islámu až do roku 1517, kdy osmanský sultán Selim I. dobyl Egypt a vystřídal ve funkci abbásovce al-Mutavakila III. Posledním chalífou byl Abdulmecid II. z dynastie Osmanů. Funkce chalífy byla zrušena 3. března 1924.\n\nV roce 1924 po zrušení chalífátu Tureckou republikou se Husajn bin Alí, tehdejší král Hidžázu (a vládce Mekky a Medíny) z významného rodu Hášimovců (rod odvozující původ od Mohameda) prohlásil chalífou (a také králem všech Arabů), nebyl však uznán ostatními sunnitsko-muslimskými vládci.\n\nV roce 2014 Abú Bakr al-Bagdádí, vůdce Islámského státu v Iráku a Levantě, se prohlásil za chalífu a vyhlásil chalífát Islámský stát.\n\n\n"}
{"id": "105647", "url": "https://cs.wikipedia.org/wiki?curid=105647", "title": "Geek code", "text": "Geek code\n\nGeek code je textový kód sloužící k popsání osobnosti, názorů a zájmů geeků. Myšlenkou je zapsat vše, co je pro osobnost charakteristické, do jednotného formátu. Po přečtení kódu si mohou ostatní udělat obrázek o tom, jak pisatel vypadá, co ho zajímá apod. Kdysi bylo na internetu běžné používat geek code v e-mailových podpisech, dnes se občas objevuje na osobních webových stránkách.\n\nGeek code vymyslel Robert Hayden v roce 1993. Stejný koncept používají s úpravami i další zájmové skupiny.\n\nUkázka geek code:\n\nFormát Geek code je parodií na formát generovaný šifrovacím programem PGP. První řádek po uvození označuje verzi kódu. Další řádek začíná písmenem G, spolu některým z dalších písmen, označující povolání geeka. Může jich být i několik, v tom případě se jednotlivé skupiny oddělují lomítkem (GTM/TW/S). Na výběr je 24 možností, plus čtyři speciální:\n\nDále následuje seznam položek, z nichž každá označuje některou kategorii a geekův postoj k ní. Každá položka sestává z písmenného či číselného označení (rozlišuje se velikost písmen) a řetězce plusů a mínusů (někdy navíc i další speciální znaky), které označují geekův vztah k danému tématu: plusy kladný, mínusy záporný. Například označení codice_5 se týká Star Treku (což označuje malé písmeno codice_6) a znamená mírně negativní vztah; podle specifikace je přesný význam:\nMožná je problém ve mně, ale nemám tušení, co na Star Treku kdo vidí. Třeba mi něco uniká, ale prostě to jenom považuju za špatný pořad.\nNaopak označení codice_7 označuje ve vztahu ke Star Treku fanouška (ale nikoli fanatického), podle specifikace:\nJe to nejlepší show, co existuje. Mám všechny díly a všechny filmy na kazetě a dokážu doslova citovat celé scény. Taky jsem si postavil pár modelů. Ale na těch srazech mě nikdy nenajdete, tihle lidé jsou divní.\n\nKromě těchto základních označení lze používat zvláštní znaky pro upřesnění: zavináč označuje neurčitou změnu s časem, závorky rozsah podle nálady a situace, znak codice_8 označuje plánovanou změnu, codice_9 téma, které je pro geeka zdrojem obživy, otazník téma, o kterém geek nic neví, a vykřičník téma, kterého se geek zcela odmítá účastnit, případně odmítá zveřejnit svůj vztah.\n\nPro dekódování formátu existují automatické nástroje překládající geek code do běžného jazyka (zpravidla angličtiny).\n\n"}
{"id": "105649", "url": "https://cs.wikipedia.org/wiki?curid=105649", "title": "Zatmění Měsíce", "text": "Zatmění Měsíce\n\nZatmění Měsíce je astronomický jev, kdy měsíční kotouč je zastíněn planetou Zemí. Nastává při úplňku, pokud se Slunce, Země a Měsíc ocitnou v jedné přímce.\nMěsíc se ve stínu Země pohybuje rychlostí přibližně 1 km/s, a zatmění tak může trvat až 107 minut.\nJde o běžněji pozorovatelný jev než zatmění Slunce, kdy dochází k zastínění části zemského povrchu Měsícem.\nZatmění Měsíce nastává přibližně dvakrát až třikrát do roka.\n\nZatmění Měsíce dělíme na tři druhy:\n\nI při úplném zatmění je Měsíc vidět. Je to způsobeno refrakcí slunečního světla v horních vrstvách zemské atmosféry. Paprsky ohnuté v atmosféře Měsíc osvětlí natolik, že je stále slabě vidět. Protože nejvíce se láme červené světlo, má Měsíc při zatmění narudlou barvu.\n\nNejdelší úplné zatmění Měsíce mezi 1000 př. n. l. a 3000 n. l. se konalo 31. května 318. Jeho úplná fáze měla trvání 1h 47m 14s.\n\n\n"}
{"id": "105650", "url": "https://cs.wikipedia.org/wiki?curid=105650", "title": "Dubeč", "text": "Dubeč\n\nDubeč (), původně v mužském rodu, dnes i v ženském, je katastrální území na jihovýchodě hlavního města Prahy tvořící území městské části \"Praha-Dubeč\". Ves je doložena již v 11. století, v letech 1502–1974 byl Dubeč samostatným městečkem, jehož součástí je i místní část Dubeček.\n\nPraha-Dubeč je od 24. listopadu 1990 městská část o rozloze 850 ha, jejímž územím je celé katastrální území \"Dubeč\". V roce 2009 byla změněna katastrální hranice a byla připojena i přilehlá část katastrálního území Dolní Měcholupy, čímž se zvětšila rozloha městské části na 860 ha. Jedná se o území, kde se nalézá dubečský hřbitov a nedávno nově postavené ulice U lipové aleje a Kolocova, v nichž probíhá výstavba nových domků. Městská část je součástí městského obvodu Praha 10. Přenesenou působnost státní správy zde vykonává městská část Praha 15 v rámci stejnojmenného správního obvodu.\n\nPrvní zmínka o Dubči se datuje již k roku 1088, kdy byla za vlády knížete Vratislava založena kolegiátní kapitula vyšehradská. Původ názvu obce se odvozuje od dubu. Podle některých údajů se totiž dříve v okolí nacházely rozsáhlé dubové lesy, jiné prameny hovoří o odvození od výrazu pro dělníky specializované na kácení a zpracování dřeva, převážně dubů. Dubeč byla dřevařskou osadou zásobující Prahu. V roce 1502 za vlády Jana Dubečského z Dubče byla obec povýšena králem Vladislavem II. Jagellonským na městečko. V roce 1974 byla Dubeč připojena k Praze do správního obvodu Praha 10. Od roku 1990 vzniká městská část Praha-Dubeč s přenesenou působností státní správy ve správním obvodu Praha 15, přičemž je městská část součástí městského obvodu Praha 10.\n\nMístní část Dubeček (dříve označovaná jako Malý Dubeč, ) je doložena minimálně od 14. století, vznikla o něco později než (Velký) Dubeč. Od vpádu Uhrů roku 1470 byla pustá, obnovena byla až v 18. století.\n\nVýznamnou památkou Dubče je původně gotický kostel sv. Petra doložený r. 1362 v Dubečku. V letech 1867-1868 byl kostel přestavěn na novogotický, před nímž se tyčí památný jasan. Významnou památkou je taktéž barokní Dubečský špýchar postaven v 17. stol. na základech původní starší gotické tvrze ze 14. stol. se zbytky bývalé novější tvrze z 15. stol. opuštěné v r. 1508. Jednou z mnoha památek je také bývalé tvrziště se zbytky tvrze Lítožnice doložené r. 1351 a opuštěné r. 1506, později zanikla i přilehlá ves s kostelem sv. Gotharda.\n\nNa území obce leží tři chráněná území: Rohožník - lom v Dubči, soustava rybníků Lítožnice a chráněné území Říčanka.\n\nÚzemí Dubečku, tehdy pustého s osamoceným kostelem bylo roku 1547 natrvalo připojeno k Dubči, ale ves Dubeček byla obnovena až v 18. století.\n\nV roce 2009 byla změněna hranice městských částí a k městské části Praha-Dubeč byla připojena i přilehlá část katastrálního území Dolní Měcholupy, díl základní sídelní jednotky Dolní Měcholupy-východ B, který byl včleněn do základní sídelní jednotky Dubeč.\n\nKatastrální území Dubeč a zároveň městská část Praha-Dubeč je tak stále tvořena třemi základními sídelními jednotkami:\n, V křížcích: neobydlený severní výběžek, v sousedství Běchovic, Dolních Počernic a Štěrbohol, zahrnuje areál Sběrných surovin na adrese K Horním Počernicím 213/1, část Štěrboholské spojky s párem čerpacích stanic bez přidělených adres, a severní část chatové kolonie Slatiny, v níž jeden objekt má přiděleno číslo popisné (630) jako trvalá stavba určená k bydlení.\n\nV městská části Praha-Dubeč najdete služby, jako jsou zdravotní středisko, několik restaurací a hospod, nově otevřená velkoprodejna, víceúčelový dům s poštou a další menší prodejny a služby.\n\nNa území Dubče se koná mnoho společenských akcí. Každoročně se v městské části koná Masopust, Dětský karneval, Maškarní bál, Dubečský triatlon, triatlon KráKoDUh, osvětový festival Prohibifest, mnoho plesů pořádané místními spolky, také se slaví Čarodějnice, Den dětí, vánoční svátky, probíhají mše v kostele sv. Petra, koncerty atd. V roce 2011 zde bylo otevřeno také Terárium Praha, které se chlubí největší sbírkou jedovatých hadů v ČR, k vidění jsou také ještěři a další zvířata.\n\nV Dubči funguje několik soukromých školek, Mateřská škola Dubeč s kapacitou cca 180 dětí, Základní škola Dubeč s kapacitou cca 570 žáků a Základní umělecká škola MusicArt Univerzity Karlovy v Praze. V rámci Dubče a Uhříněvsi pracuje s mládeží také Dům dětí a mládeže Praha 10 Dům UM.\n\nV městské části Praha-Dubeč je možnost velkého spektra sportů, nabízí sporty, jako je fotbal, tenis, florbal, basketbal, volejbal a squash. V městské části sídlí místní fotbalový klub Čechie Dubeč, basketbalový oddíl Basketbal Sokol Dubeč a sportovní centrum Sport Arena Praha. Skrz městskou část vede také několik cyklostezek a turistických cest.\n\nMěstská hromadná doprava je do Dubče zajištěna především od metra A ze stanice Skalka spoji linek 111 a 329, důležité je také spojení linky 240 se stanicemi Černý Most na trase metra B a Háje na trase metra C. Noční autobusová linka 908 jezdí z Jinonic přes centrum Prahy a přeprava dětí ze štěrboholského Klokánku do místní ZŠ zajišťuje linka 253.\n\n"}
{"id": "105652", "url": "https://cs.wikipedia.org/wiki?curid=105652", "title": "Löbau", "text": "Löbau\n\nLöbau (výslovnost: ; , , ) je velké okresní město ve východním Sasku, v saské části Horní Lužice. Má obyvatel. Leží v údolí říčky Löbauer Wasser (\"Lubata\") u dvojitého čedičového vrchu Löbauer Berg / Schafberg. Nejmenší město Hornolužického šestiměstí sloužilo pro svou centrální polohu jako místo jednání tohoto spolku. Město Löbau prožilo svůj rozkvět zvláště v 19. století v období industrializace. Mezi jeho nejvýznamnější pamětihodnosti patří barokní radnice, litinová rozhledna krále Friedricha Augusta a funkcionalistický Dům Schminke.\nLöbau leží na východním okraji Lužické pahorkatiny a Lužické nivy. Město se nachází v Löbauské kotlině v saském přírodním regionu Hornolužické nivy a jeho postupného přechodu k Hornolužické pahorkatině, resp. k jejímu severnímu hlavnímu hřebeni. V menším měřítku Löbau hraničí na jihu s horou Kottmar, na východě s Niskou vrchovinou a na severu s luhy přecházejícími do Lužické nížiny. Východ městské oblasti je utvářen vrchy Löbauer Berg (\"Lubijska Hora\") s výškou 447 m a Schafberg (449 m), pročež se někdy Löbau označuje jako „město kopců“. Tento dvojitý vrchol je od roku 1974 součástí chráněné přírodní rezervace „Löbauer Berg“ o rozloze 255 ha.\nV geologickém podloží převažuje granodiorit. Dvojitý čedičový vrch Löbauer Berg / Schafberg vznikl sopečnou činností v třetihorách následkem kryptovulkanismu jako tzv. kryptodóm. Tento čedič zvětrává do bloků, které ve formě kamenných hald (blokových nebo „kamenných moří“) pokrývají rozsáhlé plochy obou vrchů. Nížeji položené části Löbauské kotliny (240–270 m) mají podobu zvlněných sprašových plošin, které jsou utvářeny ze sprašové a povodňové hlíny, písku, štěrku a žuly. Löbau leží při ústí potoka Seltenrein do říčky Löbauer Wasser (\"Lubata\"), což je pravý přítok Sprévy. Za zmínku stojí geotop Georgewitzer Skala (\"Korečanska skała\"), což je skalnaté údolí říčky Löbauer Wasser severně od Löbau nebo čedičová kupa Bubenik (\"Bubnik\") a Kleine Landeskrone (376 m) na západ od města. Také tento dvouvrcholový čedičový kryptodóm je od roku 1938 přírodní památkou. K území města patří ještě 583 m vysoký vrch Kottmar (\"Kotmar\") vzdálený 10 km od centra, na jehož západním svahu se nacházejí tři prameny Sprévy.\nSousedními obcemi města Löbau jsou Vierkirchen na severu, městečko Reichenbach na severovýchodě, Rosenbach na jihovýchodě, Kottmar a Großschweidnitz na jihu, Lawalde na jihozápadě, na západě je to obec Hochkirch v Zemském okrese Budyšín a město Weißenberg na severozápadě. Nejbližšími velkými okresními městy jsou Görlitz (67,22 km), Budyšín (66,63 km) a Žitava (25,42 km).\n\nMěstská rada velkého okresního města Löbau odhlasovala na svém zasedání 7. července 2011 nové uspořádání městských částí. Dosud samostatné obce Altlöbau, Dolgowitz, Oelsa, Unwürde, Wendisch-Cunnersdorf a Wendisch-Paulsdorf při tom byly přičleněny k Löbau jako separátní městské části. Městské jádro Löbau bylo zároveň vymezeno na části Löbau-Mitte, Löbau-Neustadt, Löbau-Nord, Löbau-Ost, Löbau-Süd a Löbau-West. Od roku 2011 má tudíž Löbau 32 městských částí:\n\nS výjimkou bývalých sídlišť Körbigsdorf, Liebesdörfel, Tiefendorf a Peschen (\"Stwěšin\") zohledňuje toto uspořádání všechna dříve samostatná území.\nPodnebí v Löbau je chladné a mírné. Vyznačuje se množstvím srážek, a to i v nejsušším měsíci. Podle Köppenovy klasifikace podnebí má tato oblast stupeň Dfb, tedy vlhké kontinentální podnebí, které odpovídá nejběžnějšímu klimatu na území České republiky. Průměrná teplota vzduchu je 7,2 °C. Roční úhrn srážek dosahuje 622 mm. Množství srážek je nejnižší v únoru (30 mm), nejbohatší na srážky je celoročně měsíc červen (79 mm). Nejteplejším měsícem je červenec, v němž je teplota vzduchu v průměru o 23,0 ° vyšší než v nejchladnějším měsíci lednu.\n\nNálezy keramických a bronzových předmětů v údolí říčky Löbauer Wasser (\"Lubata\") a opevněné sídliště (okružní val nebo násep) na Schaftbergu dokládají prehistorické osídlení městské oblasti Lužickou kulturou doby bronzové (kolem roku 1000 př.n.l.). Asi 800 m jihozápadně od löbauské městské části Bellwitz se nachází na vyvýšenině nad Löbauer Wasser pozůstatky slovanského opevnění „Bielplatz Bellwitz“ nazývané také „Staré šance“ (\"Alte Schanze\") z protohistorického období.\n\nMěsto Löbau je poprvé zmíněno v roce 1221 v listině biskupa Bruna II. z Míšně adresované jím založené Budyšínské kapitule, které zde mimo jiné postupuje biskupské desátky z vesnice Cunnersdorf u města Löbau (\"Cunradisdorf prope opidum Lubaw\"). Název „Löbau“ je germanizovanou formou srbského jména \"Lubij\", které je stejně jako říčka jménem \"Lubata\" (Löbauer Wasser) a celá řada dalších místních názvů např. Lubáň, Lublin, Lublaň nebo osobní jméno Lubomír odvozeno od praslovanského slovesa \"ljubiti\", které vychází z praindoevropského kořene \"lewbʰ-\". Město bylo plánovitě založeno za vlády Přemysla Otakara I. kolem roku 1200 kolonisty z Frank a Durynska na náhorní plošině nad bažinatým povodím Lubaty jako hradbami obehnané sídliště obchodníků a řemeslníků, které se až do roku 1319 rozšiřovalo jako typické „město rolnických měšťanů“ (\"Ackerbürgerstadt\"). Na přelomu 13. a 14. století patřilo území Löbau pod vládu braniborského markrabství. V roce 1306 propůjčili markrabata Ota IV. a Waldemar Braniborští městu právo nakupovat a prodávat v Budyšíně a zároveň začlenili 20 okolních vesnic Budyšínska pod jeho jurisdikci. Brzy po té, co v roce 1319 zemřel bez mužských potomků braniborský markrabě Waldemar, získal toto území český král Jan Lucemburský.\n\nV roce 1336 je poprvé zmíněn františkánský klášter a k němu náležející kostel sv. Jana. 21. srpna 1346 – tedy pět dní předtím, než Jan Lucemburský padl v bitvě u Kresčaku – bylo v Löbau založeno Hornolužické šestiměstí, jehož cílem byl společný postup proti pachatelům vražd, žhářství, krádeží nebo loupeží. Pro svou centrální polohu bylo město Löbau až do roku 1815 místem jednání tohoto spolku. V roce 1354 obnovil Karel IV. stávající privilegia týkající se bezcelního přístupu do měst Budyšín, Kamenec a Königsbrück. Roku 1355 pak inkorporoval Budyšín, Zhořelec a k nim náležející města do zemí České koruny. Obyvatelé Löbau se v té době živili převážně tkalcovstvím, plátenictvím a pivovarnictvím. Ještě před smrtí Václava IV. v roce 1419 došlo k první pražské defenestraci, kterou začalo období husitských válek. Po Žižkově smrti v roce 1424 se v Löbau konal zemský a městský sněm, který se zabýval situací v Čechách. O měsíc později se zde členové Šestiměstí dohodli, že požádají o vojenskou pomoc saského kurfiřta. Roku 1426 obdržel císař Zikmund od městského svazu 1000 koní, bitvy u Ústí nad Labem se zúčastnilo také 700 vojáků z Horní Lužice. Město Löbau bylo obléháno v letech 1425 a 1429. Ve druhém případě došlo během obležení a dobývání k požáru, který zničil celé město s výjimkou kláštera a městského kostela. Oheň založil jistý Heinrich Zacher, který měl od husitů dostat 18 šilinků. Téhož roku byl ve Zhořelci upálen. 25. září se v Löbau konal sněm, na němž byla zorganizována obrana Šestiměstí proti husitským nájezdům. Na počátku března 1431 bylo město dobyto husitským vojskem pod velením hejtmana Jana Kolúcha z Vesce, který vyhnal část obyvatel i zemského fojta a donutil měšťany ke složení přísahy. Již 12. srpna Löbau obsadili hornolužičtí vojáci. Na konci tohoto roku potom s pomocí Zhořelce začala stavební obnova. V roce 1432 mělo nejmenší město spolku asi 1270 obyvatel. Albrecht II. Habsburský zprostil v roce 1438 na tři roky zadlužené město platebních povinností. Roku 1472 potvrdil Matyáš Korvín Löbau privilegia a svobody, o dva roky později pak uznal vlastnická práva vzhledem k pozemkovému majetku. V roce 1496 udělil Vladislav Jagellonský městu právo výročního trhu na den Povýšení svatého Kříže. Roku 1519 opět došlo k městskému požáru, během kterého vyhořel františkánský klášter. V letech 1522–1523 začal v Löbau v luterském duchu kázat kněz Nikolaus von Glaubitz, jenž löbauské měšťany postupně získal pro učení reformace. Ferdinand I. Habsburský povrdil v roce 1538 privilegia a listiny löbauského kraje a městského pozemkového vlastnictví. Roku 1547 však pro nedostatečnou podporu ve šmalkaldské válce proti protestantům potrestal Šestiměstí všech odebráním privilegií i pozemkového majetku (tzv. \"Pönfall\"). V roce 1554 byla pro městský kostel sv. Mikuláše zakoupena Bible v prvním německém překladu, která se zachovala s Lutherovou rukopisnou poznámkou. V osiřelém klášteře vznikla roku 1575 evangelická škola. Roku 1630 byla založena radní knihovna. Za třicetileté války město šestkrát vyhořelo, 30. května 1635 potom bylo markrabství Horní Lužice po sjednání Pražského míru předáno do správy saského kurfiřta Jana Jiřího I. \nV roce 1637 složili občané Löbau hold svému novému vládci, který při této příležitosti ve městě přenocoval. V 17. století získalo Löbau zeměpanská privilegia, jako je např. právo na vlastní trh a vaření piva stejně jako právo mílové. Kolem roku 1700 nastaly příznivé časy pro lněné tkalcovské výrobky a rozsáhlý zahraniční obchod dosahující až do zámoří. Z tohoto důvodu založilo v roce 1708 několik místních pláteníků obchodní společnost. Po městském požáru roku 1710 došlo k některým stavebním změnám, mimo jiné vznikla barokní přestavba radnice (1714) a řada měšťanských domů. V roce 1729 zde byly postaveny 3 saské poštovní milníky v rámci nově vyměřené uliční sítě za Augusta II. Silného. Roku 1785 vyšlo v Löbau první číslo periodika \"Der Sächsische Postillon\", z něhož se později stal regionální deník, který vycházel až do května 1945. Za napoleonských válek byl pro město obtížný obzvláště rok 1813, v němž mnoho občanů zemřelo na tyfus, který se šířil při přesunech vojsk. 9. září tohoto roku se v dnešní městské části Ebersdorf (\"Habrachćicy\") odehrála bitva mezi Napoleonovou armádou a pruskými a ruskými jednotkami za vedení generála Jussofowicze. V roce 1815 byla na Vídeňském kongresu Horní Lužice rozdělena, Zhořelec a Lubáň připadly Pruskému Slezsku, což vedlo také k ukončení součinnosti Hornolužického šestiměstí. Roku 1821 se ve městě usídlil jeden batalión saské pěchoty, který tu zůstal do roku 1831. V roce 1835 vznikla v Tiefendorfu u Löbau první barvírna červené a barevné příze kupce Hildebranda, což bylo jakýmsi předznamenáním slibného rozvoje textilního průmyslu v následujících letech. O něco později byly založeny papírny, tkalcovny a strojírenské továrny. V roce 1846 byl zprovozněn úsek železniční tratě Budyšín–Löbau na trase Drážďany–Zhořelec, došlo také k založení akciového pivovaru. Roku 1847 byl dokončen železniční viadukt s devíti oblouky, nový úsek trati Löbau–Zhořelec již umožňoval spojení s Paříží a Varšavou. V roce 1854 byla otevřena litinová rozhledna krále Friedricha Augusta na vrchu Löbauer Berg. Stavbu financoval pekařský mistr Friedrich August Bretschneider (1805–1863) částkou 25 000 tolarů. Roku 1855 byl zaveden Nový saský trestní řád, jehož autorem byl löbauský advokát Louis Friedrich Oskar von Schwarze (1816–1886). V roce 1859 sestavil August Förster ve svém přístěnku v Löbau svůj první klavír. Jeho křídla a piána se v löbauské továrně \"August Förster GmbH\" vyrábějí dodnes. V éře industrializace byly ve městě založeny rovněž továrny na výrobu knoflíků, obuvi, těstovin, cukrovinek, sladu, gumárenská továrna Kniepert, továrna na výrobu kyseliny uhličité, brusírny kamene, zlatnické dílny a nejvýznamnější trh s obilím v Sasku. V letech 1867–1869 ve městě opět sídlil batalión saské pěchoty. Roku 1873 byl otevřen Královský učitelský seminář v prostorách Preuskerovy školy. V letech 1874–1876 vznikla pod vedením stavebního mistra Dreßlera z Pirny dnešní budova A, ve které sídlí Geschwister-Scholl-Gymnasiums. V roce 1895 byl odhalen vítězný sloup k 25. výročí bitvy u Sedanu. O rok později byl osázen vítězný (dnes mírový) háj. Roku 1896 vznikl na vrchu Löbauer Berg hotel Honigbrunnen, který od roku 2006 slouží jako výletní restaurace. V roce 1906 bylo dostavěno městské koupaliště Herrmannbad, které bylo na svou dobu moderní i pro možnost přivádět teplou vodu z pivovaru. Roku 1913 byl postaven areál kasáren (\"Jägerkaserne\"), batalión polních myslivců č. 12 však do Löbau nebyl přeložen, protože vypukla první světová válka.\n\nV klíčových volbách v roce 1932 zvolilo 31,2% občanů z Löbau nacionální socialisty, celostátní průměr byl 33,1%. V roce 1933 zde vznikl architektonicky zajímavý dům továrníka Schminkeho, který navrhl prof. Hans Scharoun v tzv. mezinárodním slohu. Roku 1935 se v Löbau konaly lužické oslavy u příležitosti 300letého výročí Pražského míru a tedy připojení Horní Lužice k Sasku. Během druhé světové války bylo v blízké obci Großschweidnitz zabito přes 5000 obětí v rámci nacionálně socialistického programu „eutanázie“, 192 z nich byly osoby deportované na nucené práce. Zavražděno bylo nejméně 40 Židů z Žitavy a Löbau. Na konci druhé světové války byly ustupujícími jednotkami Wehrmachtu vyhozeny do povětří všechny důležité mosty. Následně bylo město bez boje obsazeno Rudou armádou. Z téměř 13 000 obyvatel Löbau zemřelo ve válce asi 350 osob.\nPo založení NDR se v Löbauer Oberschule (dnes Geschwister-Scholl-Gymnasium) zformovala jedenáctičlenná odbojová skupina, která v roce 1950 rozšiřovala letáky o bojkotu nesvobodných voleb. Ještě před zásahem Stasi se část těchto studentů zachránila útěkem do Berlína, jiní – včetně hlavního organizátora Gerharda Bartsche – byli zatčeni a uvězněni v budyšínské věznici. V tomto roce se v Löbau konalo otevření nového „Stadionu mládeže“ (\"Stadion der Jugend\") za účasti 15 000 návštěvníků. Kapacita tohoto sportovního areálu na úpatí vrchu Löbauer Berg je 5000 návštěvníků. Kolem roku 1960 začaly stavební práce na obytné oblasti Löbau-Süd, v sedmdesátých letech byla postavena oblast Löbau-Nord, v osmdesátých potom Löbau-Ost. V roce 1963 zde byla v místních kasárnách založena „Důstojnická vysoká škola pozemních sil NDR Ernsta Thälmanna“ (\"Offiziershochschule der Landstreitkräfte der DDR: Ernst Thälmann\"). Po roce 1984 v Löbau vznikly nejrůznější státní podniky např. \"Anker-Teigwarenfabrik VEB\", \"Zuckerfabrik Löbau VEB\", \"Förster Pianos Löbau VEB\" a \"Werk Trabant Löbau\". Roku 1988 byla na Schafbergu postavena 162 m vysoká vysílací věž (televizní věž) pro velmi krátké vlny, TV a rádio. \nPo znovusjednocení Německa v roce 1990 následovala hluboká strukturální změna. Většina podniků s výjimkou \"Förster-Pianos Löbau\" a \"Zuckerfabrik Löbau\" byla uzavřena kvůli změnám vlastníka. Důstojnická škola byla zrušena. Textilní průmysl zcela vymizel. Po roce 1990 byla zahájena postupná rekonstrukce historického centra. V roce 1991 bylo u příležitosti 770 výročí od založení slavnostním podpisem listiny obnoveno Hornolužické šestiměstí. V průběhu okresní reformy z roku 1994 ztratilo Löbau status okresního města. 9. září 1994 byla v den 140. výročí za přítomnosti saského premiéra uvedena do provozu litinová rozhledna krále Friedricha Augusta II., která prošla kompletní rekonstrukcí. V nově zformovaném okrese Löbau-Zittau (ZI), který vznikl v rámci nového Zemského okresu Görlitz, získalo Löbau 1. ledna 2000 opět status velkého okresního města, téměř všechny jeho politické a administrativní funkce však přešly na Žitavu.\n\nLöbau je s více než 15 000 obyvateli čtvrtým největším městem v Zemském okrese Zhořelec. Zatímco v Sasku došlo v roce 2015 ve srovnání s rokem 2005 k poklesu populace o 4,4 %, pokles počtu obyvatel v Löbau byl mnohem vyšší. Město se zmenšilo o 14,8 %. Obzvláště vysoký je tento pokles ve věkové skupině od 15 do 25 let, která se obvykle ještě profesně vzdělává. Zde se oproti roku 2005 čísla snížila na polovinu. Zatímco v Sasku bylo v této věkové skupině o 43,1 % méně obyvatel, v Löbau to byl úbytek o 54,7 %. Počet osob ve věku 65 let a více se v Löbau mírně snížil o 2,9 %. Naopak v Sasku se jejich počet zvýšil o 7,6 %. Pokles počtu obyvatel bude podle prognóz pokračovat až do roku 2030, v Löbau ještě výrazněji než Zemském okrese Zhořelec nebo v saském celostátním průměru. Populace se ve městě sníží o 11,7 až 15,9 %, což je spojeno s pokračujícím stárnutím obyvatelstva. Průměrný věk obyvatel v Löbau byl v roce 2015 48,6 roku; očekává se, že v roce 2030 vzroste o 2,6 roku. V té době zde bude pouze asi každý šestý mladší 20 let, zatímco více než každý třetí bude ve věku 65 a více let.\nMěstská rada Löbau má celkem 22 členů. Ti patří k následujícím stranám a volebním sdružením:\nV začleněných oblastech od roku 2014 existují příslušné místní rady s místním představeným obce. Hlavní statut města Löbau pro tento účel zavedl místní zřízení pro čtyři oblasti. Jedná se o oblast Ebersdorf (městskou část Ebersdorf), oblast Großdehsa (městské části Eiserode, Großdehsa, Nechen a Peschen), oblast Kittlitz (městské části Altcunnewitz, Bellwitz, Carlsbrunn, Georgewitz, Glossen, Kittlitz, Kleinradmeritz, Krappe, Laucha, Lautitz, Mauschwitz, Neucunnewitz, Neukittlitz, Oppeln a Wohla) a konečně oblast Rosenhain (městské části Dolgowitz, Rosenhain, Wendisch-Cunnersdorf a Wendisch-Paulsdorf). Tyto místní rady jsou voleny z obyvatel příslušné oblasti při každých komunálních volbách. Jejich smyslem je registrovat důležité místní záležitosti. Místní představený je volen příslušnými místními radami.\nHlavním představitelem města býval tzv. \"consul regens\" neboli „vládnoucí starosta“. Toho zastupovali \"exconsulae\" na pozici 1. a 2. zastupujícího starosty. Tito tři starostové se na principu konzulátu ve vládě střídali. Později byl nejvyšší představitel města označován jako starosta (\"Bürgermeister\"), od 1. ledna 2000 pak primátor (\"Oberbürgermeister\"), který je obyvateli volen v přímé volbě vždy na 7 let. Jeho stálým zástupcem je „první radní“ (\"Der erste Beigeordnete\"), který se označuje jako starosta (\"Bürgermeister\"). Ten je od roku 2016 hlavním vedoucím městské kanceláře, po němž potom následuje tzv. „komorník“ (\"Kämmerer\"). Současným primátorem je od roku 2001 nezávislý kandidát Dietmar Buchholz.\n\nBlason: Městský znak Löbau je tvořen červeným štítem, na němž se nachází pod zlatým portálem a mezi dvěma zlatými věžemi volně stojící stříbrný dvouocasý český lev. Nad štítem je přilba se stříbrnými a červenými pokrývkami; na přilbě je umístěno staročeské černé křídlo poseté 13 zlatými lipovými listy.\n\nTato varianta městského znaku byla vytvořena v roce 1897 ve spolupráci s Hlavním saským archivem. V roce 1994 došlo rezolucí městské rady k poslední revizi znaku s ohledem ke všem historickým atributům, kterou opět potvrdil Hlavní saský archiv v Drážďanech. Další varianty znaku uvádí např. Johann Benedict Carpzov ve svém díle \"Neueröffneter Ehren-Tempel merckwürdiger Antiquitaeten des Marggraffthums Ober-Lausitz...\" (Leipzig ; Budissin 1719). Dvouocasý lev vyjadřuje příslušnost Horní Lužice k Čechám. Tento český lev se nejprve objevuje na nejstarší městské pečeti (před rokem 1254). Na pečetích z let 1336–1632 je nahrazen sv. Mikulášem, patronem obchodu.\n\nSe sousedními obcemi Lawalde, Großschweidnitz a Rosenbach tvoří Löbau takzvané Správní společenství (\"Verwaltungsgemeinschaft\"), což je forma spolupráce mezi obcemi, která je zvláštním prvkem saského právního řádu zakotveným v \"Saském zákoně o komunální spolupráci\" (\"Sächsisches Gesetz über kommunale Zusammenarbeit\", § 7 a 8). Tato spolupráce se zakládá na tom, že jedna z obcí, tzv. \"erfüllende Gemeinde\" (plnící obec), převezme úkoly celého správního sdružení. V případě Správního společenství Löbau má tuto funkci „plnící obce“ město Löbau.\n\n\n\nV roce 2012 se v Löbau konala 6. saská zahradnická výstava (\"Landesgartenschau Löbau 2012\") na asi 20 ha velkém (dříve průmyslovém) pozemku u říčky Löbauer Wasser, na kterou se za 170 dní přišlo podívat asi 480 000 návštěvníků.\n\nLöbau leží na dvoukolejné železniční trati spojující Drážďany, Budyšín (Bautzen) a Zhořelec (Görlitz). Na regionálních tratích do Žitavy a Ebersbachu byla zastavena doprava a spojení je zajišťováno autobusy. Silniční dostupnost zajišťuje spolková silnice 6 a silnice 178 ve směru Žitava. Nejbližší křižovatka Weißenberg k dálnici A 4 se nachází asi 15 km severně od Löbau. V současné době se provádí výstavba a rozšíření dálnice B 178 z Löbau do Žitavy a jejich rozšíření ke spolkové dálnici 4 poblíž Weißenbergu. Doposud byl dokončen obchvat Löbau a větší část dálnice do Žitavy. Cyklostezka z Löbau vede přes Cunewaldské údolí do obce Großpostwitz, kde je spojení se stezkou Spreeradweg.\nV Löbau se nacházejí následující školy financované městem:\n\nZemský okres Zhořelec financuje následující školy na území Löbau:\n\n"}
{"id": "105653", "url": "https://cs.wikipedia.org/wiki?curid=105653", "title": "8 (číslo)", "text": "8 (číslo)\n\nOsm je přirozené číslo, které následuje po číslu sedm a předchází číslu devět.\n\nČíslo osm zapisujeme\n\nOsm je třetí nejmenší složené číslo. Je třetí mocninou čísla dvě, jeho jedinými děliteli jsou tak předchozí mocniny čísla dvě: 1, 2 a 4.\n\nJe to Fibonacciho číslo a zároveň Tetranacciho číslo.\nČíslo osm je základem osmičkové (oktalové) soustavy, která se používá například v Unixu pro zápis práv k souborům nebo v některých programovacích jazycích k zápisu číselných konstant.\nOsm je počet bitů, elementárního množství informace, v jednom bajtu.\nTvar arabské číslice osmičky je po otočení o 90 stupňů je základem pro znak nekonečna: ∞. Ten zavedl anglický matematik John Wallis v 17. století.\n\n\n\n\n"}
{"id": "105657", "url": "https://cs.wikipedia.org/wiki?curid=105657", "title": "Jonsdorf", "text": "Jonsdorf\n\nJonsdorf je lázeňské středisko, obec v Německu, v jihovýchodní části Saska, zemském okrese Zhořelec, v Horní Lužici, na severní straně Žitavských hor, na hranicích s Českou republikou. Má obyvatel. Je jedním ze tří důležitých turistických středisek Chráněné krajinné oblasti Žitavské hory.\n\nZaložení Jonsdorfu se datuje do roku 1539, kdy ojbinský klášter celestinů prodal část zdejších pozemků deseti budoucím osadníkům. V roce 1560 objevil jonsdorfský rychtář spolu se svými syny, že jižně od obce lze nalézt kvalitní pískovec, vhodný pro zhotovování mlýnských kamenů. Těžba v místních lomech pak byla zahájena v roce 1580. O sto let později, na základě rozhodnutí rady města Žitavy z roku 1667, byly u potoka Pochebach mezi stávajícím Jonsdorfem a západněji ležícím Waltersdorfem vybrány pozemky pro další výstavbu. Následně zde vznikla nová část obce - Neu-Jonsdorf. K jejímu propojení s tzv Alt-Jonsdorfem došlo po roce 1731. V druhé polovině 18. století mělo znační ekonomický význam pro rozvoj obce také tkalcovství. \n\nOd 40. let 19. století se charakter obce začal měnit zejména v důsledku rozvoje turismu a lázeňství. Tradiční podstávkové domy byly nahrazovány zděnými domy a také vilami, které si zde obyvatelé měst budovali jako svá venkovská sídla.\n\nJonsdorf jsou státem uznané vzdušné lázně. Jejich rozvoj začal v 19. století.\n\nOd roku 1890 je Jonsdorf konečnou stanicí Žitavské úzkorozchodné dráhy (Zittauer Schmalspurbahn), dodnes obsluhované historickými parními lokomotivami. Tato dráha se lidově nazývá „Bimmelbahn“ (zvonková dráha). Trať začíná v Žitavě, má dvě koncové větve, jedna končí v Jonsdorfu a druhá v Oybinu.\n\nByl zde v roce 2004 vybudován Motýlí dům (Schmetterlingshaus Johnsdorf) s celoročním provozem. Má 2 části, v kupolovité hale létají stovky motýlů, o zbytky se starají volně pobíhající křepelky. V hlavní, jednopatrové vstupní budově je mimo recepce s česko-německým personálem a hracího dětského koutku řada panelů s informacemi, mořské akvárium, zasklené boxy s mnoha želvami, ještěry a opičkami. Venku je parčík s řadou jezírek a fontán.\n\nV pískovcových skalách Nonnenfelsen jihozápadně od obce se nachází několik výukových jištěných cest. Poblíž obce jsou dva turistické přechody do Čech: u Krkavčích kamenů Dolní Světlá - Jonsdorf, druhým je Krompach - Jonsdorf. \n\n"}
{"id": "105668", "url": "https://cs.wikipedia.org/wiki?curid=105668", "title": "Ultra-high temperature processing", "text": "Ultra-high temperature processing\n\nUltra-high temperature processing (UHT), česky „vysokoteplotní úprava“, je jedna z metod konzervace potravin. Na rozdíl od sterilace nebo pasterace dosahuje delší doby skladovatelnosti, dokonce i při pokojové teplotě (u mléka trvanlivost 3–6 měsíců).\n\nMetoda UHT je založena na krátkodobém zahřátí (1–2 sekundy) na teplotu 135-150 °C. Zahřívá se nepřetržitý proud mléka. Hlavním cílem je zničení endospor bakterie\n\"Clostridium botulinum\", která vytváří toxin v potravinách připravovaných a skladovaných za anaerobních podmínek (tj. za nepřístupu vzdušného kyslíku). Nejznámější je UHT mléko, ale používá se i při balení ovocných džusů, krémů, jogurtů, vína, polévek, konzerv a podobně.\n\nVysoká teplota spolehlivě zabíjí všechny mikroorganismy a díky krátké době chrání výživné složky potravin. Zároveň urychluje proces zpracování potraviny. Na druhou stranu se například mléko po otevření rychleji zkazí jiným způsobem a nekysne jako neošetřené mléko, protože v něm není žádná přirozená ochrana pomocí bakterie \"Lactobacillus\".\n\nUHT mléko je velmi rozšířené v Evropě, méně je přijímané v Severní Americe. Mnoho lidí věří, že lepší jsou pasterované potraviny kvůli méně agresivní úpravě (u mléka ohřátí na 72 °C na alespoň 15 sekund), což však výrobci UHT produktů popírají.\n\n"}
{"id": "105675", "url": "https://cs.wikipedia.org/wiki?curid=105675", "title": "Ínó", "text": "Ínó\n\nÍnó (latinsky \"Ino\") byla v řecké mytologii dcera thébského krále Kadma a jeho manželky Harmonie. Její lidské skutky nebyly potrestány, naopak z vůle bohů se stala nesmrtelnou.\n\nÍnó se stala manželkou orchomenského krále Athamanta poté, co zapudil svou manželku Nefelé, bohyni oblaků. Ínó se tak stala macechou dvěma jeho dětem, Frixovi a jeho sestře Hellé, které od první chvíle nenáviděla a rozhodla se jich zbavit. Připravovala si půdu složitými intrikami. Nejprve navedla orchomenské ženy, aby upražily obilí připravené k setí. Poslechly ji a protože osivo nevzrostlo, přišla neúroda, hrozil hlad a nepokoje obyvatel. Ínó navedla Athamanta, aby poslal posly do věštírny pro radu, tyto posly podplatila, aby přinesli odpověď: vše je vinou Frixa a nepomůže nic jiného než ho obětovat. Král se bránil přijmout tento verdikt, ale nakonec se podrobil a obětovány měly být obě děti. V poslední chvíli zakročila vlastní matka dětí Nefelé, přivedla do chrámu zlatého berana a ten těsně před obětním obřadem obě děti na svých zádech odnesl přes moře na daleký sever. Na cestě Hellé spadla do moře a utonula (tuto část moře – dnes zvanou Dardanely – Řekové nazývali \"Helespont\", tedy \"Hellino moře\").\n\nÍnó porodila Athamantovi syny Learcha a Melikerta, avšak dlouho šťastni nebyli. Nejvyšší bůh Zeus zplodil se Semelé, sestrou Ínó, syna Dionýsa a poslal ho k Ínó na vychování. Tím na Ínó a jejího manžela rozpoutal hněv své manželky Héry. Ta přivodila Athamantovi šílenství, v němž zabil syna Learcha a chtěl zabít i Melikerta. Ínó mu ho vytrhla z rukou a vrhla se i se synem do moře.\n\nZa své kruté činy nebyla Ínó z vůle bohů potrestána. Naopak, za výchovu Dionýsa byla i se synem přijata mezi mořské nymfy a oba byli povýšeni mezi bohy. Jejich jména byla tím okamžikem změněna na Leukothea (latinsky Albunea nebo Matuta) a z Melikerta se stal Palaimón. Stali se ochránci plavců, vždy připraveni ku pomoci tonoucím. Řečtí a římští námořníci jim prokazovali úctu ještě v křesťanských dobách.\n\nPříběh Ínó, připravovaný zločin proti nevlastním dětem a jejich vyhnání, položil základ k velké báji o zlatém rounu, Iásonovi a Argonautech.\n\nZ mnoha vynikajících antických zobrazení Leukothey mezi nejlepší patří bronzová socha ve florenstkých Uffiziích a reliéfy v římské Ville Albani.\n\nGeorg Philipp Telemann v roce 1765 složil kantátu \"Ino\".\n\n"}
{"id": "105678", "url": "https://cs.wikipedia.org/wiki?curid=105678", "title": "Kunice (okres Praha-východ)", "text": "Kunice (okres Praha-východ)\n\nKunice jsou obec v okrese Praha-východ, ležící asi 8 km jihovýchodně od hranic Prahy. Žije zde obyvatel. Nejvyšším bodem obce je vrch Bartošky (487 m. n. m.).\n\nObec sestává z pěti částí, a to Dolní a Horní Lomnice, Kunice, Vidovice a Všešímy. Oblast je velmi oblíbená rekreanty a chataři, kteří zde obývají více než 400 chat.\n\nPrvní zmínky o obci pocházejí již z roku 970 z období vlády knížete Boleslava II.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nVe vsi Kunice \"(374 obyvatel, katol. kostel)\" byly v roce 1932 evidovány tyto živnosti a obchody: lékař, 2 hostince, kolář, kovář, mlýn, pekař, 4 řezníci, 2 obchody se smíšeným zbožím, spořitelní a záložní spolek pro Kunice, trafika, truhlář.\n\nV obci Dolní Lomnice \"(přísl. Horní Lomnice, Chlum, Vidovice, 337 obyvatel, samostatná obec se později stala součástí Kunic)\" byly v roce 1932 evidovány tyto živnosti a obchody: družstvo pro rozvod elektrické energie v Dolní Lomnici, 3 hostince, kamenoprůmysl, kovář, žulový lom, vodní družstvo meliorace, pekař, rolník, 3 obchody se smíšeným zbožím, 2 trafiky, 2 velkostatky (Fantová, Chlum).\n\n\nV obci funguje mateřská škola s celkovými čtyřmi třídami.\n\nŠkolství má v Kunicích dlouhou tradici. První zmínky o žádost občanů na vybudování školy se datují již do roku 1847. Stavba školy byla zahájena roku 1899 a při stavbě pomáhali téměř všichni občané Kunic. Slavnostní zahájení školní výuky bylo stanoveno na 2. září 1900 a do první třídy nastoupilo 66 kunických prvňáčků. Škola byla v roce 1979 zrušena a 33 dětí bylo i s učitelkou převedeno do školy ve Velkých Popovicích.\n\nK novému otevření školy v Kunicích došlo až po 35 letech. V roce 2013 okolní školy přestaly z kapacitních důvodů přijímat žáky z Kunic a zároveň vlivem nové výstavby průběžně docházelo nárůstu počtu místních dětí. V 2014 proto došlo k znovuotevření školy. V prvním školním roce do první třídy nastoupilo 16 žáčků.\n\nV letech 2018-2019 došlo k celkové rekonstrukci a přístavbě školy, vznikla nová dvě podlaží, školní knihovna, odborné a kmenové učebny, zrekonstruovány sítě, sociální zařízení. Škola tak nyní kapacitně vyhovuje i pro druhý stupeň až do 9. třídy.\n\nKatastrem obce prochází dálnice D1, exit 15 (Všechromy) je ve vzdálenosti 3 km. V západní části území prochází krátký úsek silnice II/107. Obcí dále prochází silnice III. třídy:\n\nŽelezniční trať ani stanice na území obce nejsou. Nejbližší železniční stanicí jsou Strančice ve vzdálenosti 1,5 km ležící na trati 221 z Prahy do Benešova.\n\nV obci měly v roce 2011 zastávku autobusové linky Strančice-Velké Popovice-Kamenice, Strančice-Kunice,Všešímy a Strančice-Velké Popovice-Mirošovice s mnoha spoji .\n\nFotbal\n\nNejstarší dochovanou sportovní aktivitou v obci je fotbal. První zmínky o fotbalovém utkání pochází z roku 1901. V roce 1934 byl založen fotbalový klub SK Kunice.\n\nDnešní klub – TJ Kunice – má vlastní areál v jižní části obce. Vznikal od roku 1968; slavnostně otevřen v dnešní podobě byl v roce 1986. Od té doby se neustále rozvíjí – v současnosti má dvě travnatá hřiště a tréninkovou plochu. Na hlavním hřišti několikrát trénovala i česká fotbalová reprezentace.\n\n"}
{"id": "105682", "url": "https://cs.wikipedia.org/wiki?curid=105682", "title": "Clandestino", "text": "Clandestino\n\nClandestino je první sólové album francouzsko-španělského zpěváka Manu Chao.\n\nVydáno bylo roku 1998, ačkoliv jeho finální podoba je z roku 2000. Různé písně jsou nazpívané různými jazyky, převažuje francouzština a španělština, kombinováno je mnoho hudebních stylů. Album po svém vydání neslavilo úspěch okamžitě, ale až v pozdější době.\n\n"}
{"id": "105690", "url": "https://cs.wikipedia.org/wiki?curid=105690", "title": "Metro v Pchjongjangu", "text": "Metro v Pchjongjangu\n\nMetro v Pchjongjangu tvoří dvě linky, nazývané Čolima a Hioksin. Je to jediný systém metra v zemi.\n\nSíť metra je kompletně podzemní, velmi hluboko založená (nejhlubší stanice se nachází až 120 m pod zemí). Každou trasu tvoří dva jednokolejné tunely, stanice pak mají ostrovní nástupiště. Ta jsou s povrchem spojena pomocí eskalátorových tunelů a jejich konstrukce umožňuje případné využití v čase války jako \"kryt\"y pro civilní obyvatelstvo. Výzdoba stanic je provedena ve velmi honosném stylu socialistického realismu s mozaikami, sochami a stěnami obloženými dekorativními druhy kamene.\n\nNa rozdíl od všech měst světa, kde názvy stanic odpovídají jejich geografickému umístění, zde jsou všechny bez výjimky pojmenovány podle komunistických témat.\n\nV provozu jsou vlaky čínské a německé výroby (v dobách otevření jezdily východoněmecké). Ve vlacích v místech určených pro reklamu jsou umístěny portréty vůdců země Kim Čong-una a Kim Ir-sena.\n\nHistorie metra se začala psát roku 1968, během pěti let byl zprovozněn první úsek (7,5 km, 6 stanic na lince Čolima). Výstavba se však neobešla bez komplikací; v roce 1971 došlo k neštěstí při ražbě tunelu pod řekou Tedong. Podle některých zdrojů zde zemřelo až 100 dělníků; tunel tudy proražen nebyl a díky tomu tak neexistuje dosud spojení pomocí metra mezi oběma břehy řeky. Celkem bylo mezi lety 1973 a 1987 otevřeno pět úseků; takže se síť rozrostla až na 22,5 km se sedmnácti stanicemi. Vzhledem k obtížné ekonomické situaci země výstavba nepokračuje, přesto je plánovaná třetí linka; v centru města by pak vznikl přestupní trojúhelník známý například z Prahy nebo Kyjeva.\n\n"}
{"id": "105699", "url": "https://cs.wikipedia.org/wiki?curid=105699", "title": "Osmička", "text": "Osmička\n\nOsmička má více významů:\n\n\nViz též\n"}
{"id": "105704", "url": "https://cs.wikipedia.org/wiki?curid=105704", "title": "Radegast (socha)", "text": "Radegast (socha)\n\nSocha pohanského boha Slovanů Radegasta – boha slunce, hojnosti a úrody – je socha stojící na Radhošti. Je realizována z umělého kamene ve velikosti 320 cm. Váží 1,4 tuny. Autorem sochy je frenštátský rodák, profesor Akademie krásného umění v Chicagu, akademický sochař Albín Polášek (14. února 1879 – 20. května 1965). \n\nNa svém díle začal Albín Polášek pracovat již v roce 1924 a je známo, že již v Americe vzniklo několik variant tohoto díla. V roce 1930 si autor v Praze najal Novákův ateliér a vytvořil konečnou podobu Radegasta. Tělo mužské, tvář má podobu lví, hlava s přilbicí v podobě býčí hlavy s rohy, v pravé ruce drží roh hojnosti, v levé sekeru.\n\nDo rodného Frenštátu pod Radhoštěm Albín Polášek před druhou světovou válkou často jezdíval na dovolenou. Pod osobním dohledem a jeho vedením byly kolem roku 1930 (podle třetinového modelu) ve slévárně firmy Maška v Praze zhotoveny dvě identické sochy Radegasta. První socha Radegasta stávala (než byla nahrazena věrnou žulovou replikou) do konce 90. let 20. století na hřebeni Radhoště (viz níže). Druhou sochu Radegasta hodlal Albín Polášek umístit na své zahradě, protože se na stáří chtěl vrátit do rodných Beskyd a Radegastem si doplnit na své zahradě budovaný háj původních slovanských bohů. Vítězný Únor 1948 překazil Poláškovy plány na stáří. Změna politických poměru v Československu navíc spojená s jeho závažnými zdravotními problémy (po roce 1950) jej od dalších návštěv vlasti navždy odradila.\n\nSoučasně bylo odlito do bronzu sousoší věrozvěstů Cyrila a Metoděje a v září roku 1930 byla obě díla po svízelné dopravě instalována na Radhošti. Sádrový originál sousoší Cyrila a Metoděje je umístěn ve vstupní části radnice ve Frenštátě pod Radhoštěm.\n\nPůvodní socha Radegasta byla odhalena 5. července 1931. Slavnostní předání sochy Radegasta a sousoší Cyrila a Metoděje veřejnosti se uskutečnilo 5. července 1931, v den svátku obou věrozvěstů v rámci Slovanské pouti, kterou uspořádala Matice Radhošťská a Pohorská jednota Radhošť pod záštitou československé vlády s podporou prezidenta T.G. Masaryka. Vytvoření sochy tenkrát hradili čeští rodáci v Americe, kteří ji pak darovali své vlasti.\n\nSocha Radegasta se stala neodmyslitelnou součástí radhošťského masívu. Za dlouhá desetiletí však přestal umělý kámen odolávat drsným povětrnostním vlivům, a proto bylo nutno sochu demontovat a restaurovat. \n\nTohoto úkolu se již v roce 1980 ujal olomoucký sochař Karel Hořínek se svým synem, který trhliny vyspravil a vnitřek vylil betonem a vyztužil. Na své původní místo byl vrácen 11. června 1982.\n\nVlivem povětrnostních podmínek však provedená oprava nemohla sochu zachránit natrvalo. Proto bylo pracovníky památkového ústavu rozhodnuto o vytvoření repliky sochy z přírodního materiálu – žuly. Tento úkol byl svěřen panu Janu Sobkovi a Miroslavu Zubíčkovi pod vedením akademického sochaře Miroslava Machaly. Pro zhotovení repliky byla použita žula z lomu ve Vápenici u Vysokého Chlumce na Sedlčansku.\n\nOriginál Radegasta byl z Radhoště odvezen v květnu 1996. V témže roce se Nošovický pivovar, který má Radegasta v logu, zavázal uhradit finanční náklady spojené s vytvořením kopie. Ta stála téměř 1 milión korun. Během několika měsíců vytesali kameníci ze 16,5 tuny vážícího žulového kvádru kopii, (328 cm, 3.2 t), která od 4. července 1998 kraluje na původním místě na hřebeni Radhoště.\n\nNa frenštátské radnici byl zrestaurovaný originál sochy umístěn po složitých jednáních z rozhodnutí ministerstva kultury 3. listopadu 1998 a slavnostně odhalen 6. listopadu 1998.\n\nNa přelomu 50. a 60. let 20. století byla dělníky na zahradě bývalé Maškovy slévárny v Praze pod nánosem zeminy a listí objevena ona druhá tj. Poláškova socha Radegasta. Nejspíše ji sem kdosi ukryl před německými okupanty hned na počátku či ještě během druhé světové války a po roce 1945 se na dobře zamaskovanou sochu zapomnělo. Socha měla zvířecí rysy a tak místně příslušný pověřený úřad usoudil, že se tematicky hodí do Zoo Praha, kam také byla v roce 1961 přesunuta. Mezi roky 2014 až 2015 byla tato socha zrestaurována a doplněna o opeřence, který původně seděl na rohu hojnosti a který se v průběhu let neznámo kam ztratil.\n"}
{"id": "105710", "url": "https://cs.wikipedia.org/wiki?curid=105710", "title": "Surikata", "text": "Surikata\n\nSurikata (také hrabačka surikata, promyka surikata, \"Suricata suricatta\") je denní pospolitě žijící promykovitá šelma.\n\nSurikata obývá skalnaté i písčité oblasti jihozápadní Afriky.\n\n\nNa obličeji a na spodu těla jsou surikaty hnědé, svrchu stříbrnohnědé, na hřbetě mají osm tmavších pruhů, tmavé kroužky kolem očí a tmavou špičku štíhlého ocasu.\n\nSurikata používá dlouhé drápy k vyhrabávání doupěte a potravy. Když se postaví na dvě tlapky, podepírá se dlouhým ocasem.\n\nPotrava surikaty se skládá z hmyzu (termiti,kobylky nebo saranče), pavouků a ze štírů (surikaty jsou imunní vůči jejich jedu); z menších obratlovců (hadi, ještěrky nebo hlodavci); také však z kořenů nebo z cibulek rostlin.\nSurikaty loví malé savce, plazy, malé ptáky a pochutnají si i na hmyzu, hlavně na sarančatech.\n\nBřezost trvá 11 týdnů a v doupěti se ve zvláštní komoře vyložené trávou rodí 2 až 5 mláďat.\n\nMláďata se rodí slepá, začínají vidět až od 10 - 14 dnů. Dominantní samice brzy opět zabřezne, proto se o její dřívější mláďata musí starat ostatní členové kolonie.\nPrvní čtyři týdny žijí mláďata v noře a živí se mateřským mlékem, které však nemusí být jen od jejich matky, ale i od jiné samičky ze skupiny, které se mléko tvoří. V tomto období jsou velmi zranitelná, jestliže mláďata objeví konkurenční skupina, zabije je. Nedlouho po tom, co mláďata vyjdou poprvé z nory, jdou se skupinou na první lov.\n\nSurikaty tvoří kolonie až o třiceti členech, které žijí v podzemní soustavě nor, které dříve vyhrabaly zemní veverky. Kolonii vévodí dominantní pár, který jediný se smí rozmnožovat. Když přece jen zabřezne nějaká jiná samice, záleží na dominantním páru, zda a kolik mláďat přežije.\nDominantní samička může zabít mláďata jiné samičky, aby zabezpečila přežití vlastních mláďat. Většinou však dominantní samička vyžene jinou březí samičku. Osamělá vyhnaná samička nemá velké šance na přežití. Buď o mláďata přijde nebo po porodu opustí vlastní mláďata, o které se nedokáže sama postarat. Její mláďata také můžou zabít surikaty z jiné skupiny, případně se sama může stát obětí dravce. Může i zahynout na následky podvýživy a podchlazení. Samička bez mláďat má šanci připojit se zpět k původní rodině. Někdy se spojí s osamělými samci a založí novou rodinu.\n\nBrzy ráno vylézají surikaty z nor, posedají a sluní se (v noci klesá teplota na poušti k nule), poté vyhledávají potravu.\n\nSuchá savana, polopouště a pouště.\n\nV době, kdy většina členů kolonie hledá potravu, někteří jedinci z kolonie jsou pověřeni hlídkováním proti jejich predátorům. Surikata dobře vidí do dálky, hůře už na blízko.\n\nHlídky stojí vzpřímené na vyvýšeninách nebo keřích, odkud v případě nebezpečí vydávají varovné pištění nebo kvokání. Ostré štěkavé a vrčivé zvuky jsou naléhavější, oznamují větší ohrožení, po kterém se surikaty ihned ukryjí do nor.\n\nSurikata je velmi častým chovancem zoo. V rámci Evropy se jedná přibližně o 500 zařízení. V Česku se jedná o většinu tradičních zoologických zahrad:\n\n\nDále se jedná i o několik dalších licencovaných zoo:\n\n\nNa Slovensku je tento druh chován v šesti zoo, včetně Zoo Bojnice, Zoo Bratislava, Zoo Košice a Zoo Spišská Nová Ves, tedy všech tamních tradičních zoo.\n\nSurikaty byly dovezeny do Zoo Praha v souvislosti s výstavbou a otevřením pavilonu Africký dům v roce 2001. Jednalo se o pět jedinců ze Zoo Brno. Expozice se nachází v předpolí tohoto pavilonu v horní části zoo. Současná skupina je v zoo od roku 2009.\n\n"}
{"id": "105712", "url": "https://cs.wikipedia.org/wiki?curid=105712", "title": "9 (číslo)", "text": "9 (číslo)\n\nDevět je přirozené číslo, které následuje po číslu osm a předchází číslu deset. Římská číslice je IX, dříve taktéž VIIII. Tutéž číselnou hodnotu má i hebrejské písmeno tet.\n\n\n\n\n\n"}
{"id": "105718", "url": "https://cs.wikipedia.org/wiki?curid=105718", "title": "Hrochovití", "text": "Hrochovití\n\nDo čeledi hrochovitých (Hippopotamidae) patři jen dva žijící druhy – hroch obojživelný a hrošík liberijský. Oba druhy žijí v Africe. \"Hippopotamus\" znamená v překladu „říční kůň“. Hroši velmi dobře plavou a chodí pod vodou. Hrošíci liberijští nejsou tolik vázáni na vodu a tráví mnohem více času na souši. Podle nových průzkumů se zdá, že hrochovití jsou pravděpodobně geneticky bližší kytovcům než ostatním sudokopytníkům. Hroch je místy běžný druh, ale hrošík liberijský je ohrožen ničením jeho přirozeného prostředí a lovem.\n\nHrochovití se vyznačují mohutným tělem s poměrně malýma nohama. Kůže může být místy až 4 cm tlustá a obsahuje mnoho mazových žláz, které ji udržují vlhkou, a také velké množství tuku, který hrochům pomáhá vznášet se ve vodě. Oči jsou vysoko posazené, stejně tak i uzavíratelné nozdry a uši. Na nohou mají zachované čtyři prsty, které jsou spojené plovacími blánami. Hrochovití mají úplný chrup. Špičáky a řezáky neustále dorůstají a stoličky se vyměňují stejně jako u slonů. U hrochů mohou být dolní špičáky až 30 cm dlouhé. Krátký, ale silný ocas slouží k rozmetávání trusu a moči, a tím si značkují svá teritoria. Dospělý samec hrocha obojživelného může vážit až 4 tuny a je dlouhý i přes 3 metry. Hrošík liberijský je mnohem menší, samci váží kolem 200 kg. Od hrochů se také liší menší hlavou a tmavší kůží. Hrochovití mají jeden žaludek, ale rozdělený na tři komory, což jim umožňuje trávit celulózu.\n\nHroši obojživelní tráví většinu času ve vodě. Tvoří stáda vedená vůdčím samcem. Jsou to velmi teritoriální zvířata. Hrošíci žijí v hustých lesích většinou samotářsky nebo v malých skupinkách. Hrochovití jsou býložravci, krmí se hlavně v noci, kdy se chodí pást. Mimo trávy se také živí vodními rostlinami a hrošíci i spadlým ovocem. Samice hrocha rodí po dvouletých intervalech většinou jedno mládě rovnou do vody. Mláďata hrošíků se rodí na souši. Samice jsou březí 200-240 dní. Hroši se v zajetí mohou dožít až 50 let, v přírodě žijí kolem 30 let.\n"}
{"id": "105719", "url": "https://cs.wikipedia.org/wiki?curid=105719", "title": "Kadence", "text": "Kadence\n\nKadence je teoretická rychlost palby, jakou je zbraň schopna vyvinout. Vyjadřuje, kolik střel vystřelí zbraň za určitou časovou jednotku, nejčastěji za minutu. Veličina nevyjadřuje skutečný stav, jakým zbraň v poli operuje, ale teoretický možný počet, jelikož zanedbává atmosférické podmínky, nečistoty, poruchovost, výměnu zásobníku atd. Pokud zohledníme tyto výše jmenované vlivy, hovoříme o kadenci praktické, která může být poloviční nebo ještě menší než kadence teoretická.\n"}
{"id": "105720", "url": "https://cs.wikipedia.org/wiki?curid=105720", "title": "Hroch (rozcestník)", "text": "Hroch (rozcestník)\n\nHroch může být:\n\n\n"}
{"id": "105727", "url": "https://cs.wikipedia.org/wiki?curid=105727", "title": "Stalagnát", "text": "Stalagnát\n\nStalagnát je krápníkový sloup. Stalagnáty vznikají, jako jiné krasové jevy, díky chemické korozi málo odolných hornin, jako je vápenec, dolomit, mramor či sádrovec. Dochází k rozpouštění a následnému ukládání horniny, čímž vznikají krasové útvary. Krasový útvar (krápník) tvořící se na stropě jeskyně a rostoucí směrem dolů nazýváme stalaktit, naopak útvar vznikající na dně jeskyně a rostoucí směrem nahoru nazýváme stalagmit. Srůstem stalaktitu a stalagmitu vzniká krápníkový sloup, jejž nazýváme stalagnát. Stalagnát může vzniknout i tak, že stalaktit doroste až ke dnu nebo naopak stalagmit až ke stropu jeskyně. Barva útvarů záleží na minerálních příměsích ve vápencovém masívu, ty se okysličují a zbarvují krápníky. Železo propůjčuje hornině žlutou, růžovou a až červenou barvu; mangan šedou, modrošedou až černou. Čistě bílý krápník obsahuje jen uhličitan vápenatý – kalcit.\n"}
{"id": "105728", "url": "https://cs.wikipedia.org/wiki?curid=105728", "title": "Njörd", "text": "Njörd\n\nNjörd je severský bůh moře, větru a plodnosti, patron rybářů a námořníků, dárce a ochránce bohatství. Jeho posvátnými zvířaty jsou rackové a tuleni. Původně pochází z Vanaheimu. Po válce mezi Vany a Ásy byl spolu se svými dětmi Freyem a Freyou na utvrzení smíru vyměněn za boha Höniho a od té doby žije s ostatními Ásy v Ásgardu. Jeho sídlem je Nóatún.\n\nNjörd má za manželku Skadi, dceru obra Tjaziho. Když Ásové zabili jejího otce, nabídli ji náhradu, že si může mezi Ásy vybrat muže. Musela však vybírat pouze podle nohou. Skadi si tedy vybrala ty nejkrásnější, neboť myslela, že patří krásnému bohu Baldrovi, ale mýlila se a musela si vzít Njörda.\n\nSkadi a Njörd se nemohli dohodnout, kde bydlet. Skadi toužila po horách a Njörd zase tíhl k moři. Pokusili se proto o kompromis, devět dní pobudou u Skadi a devět dnů u Njörda.\n"}
{"id": "105734", "url": "https://cs.wikipedia.org/wiki?curid=105734", "title": "Messerschmitt Me 210", "text": "Messerschmitt Me 210\n\nMesserschmitt Me 210 byl německý stíhací letoun, vyvinutý jako náhrada za typ Bf 110.\n\nVývoj probíhal od roku 1938, jako náhrada za nedávno zaváděný Messerschmitt Bf 110. Objednávka na 1000 ks byla dohodnuta ještě před vzletem prvního prototypu.\n\nPrototyp Me 210 V-1 (Werk-Nr.2100001 , D-AABF) vzlétl 5. září 1939. Letoun byl vybaven dvojitou směrovkou a motory DB 601 A-1 o výkonu 1050 k. Trpěl podélnou i směrovou nestabilitou, měl tendencí přepadat do vývrtky a problémy s podvozkem. Me 210 V-2 (Werk-Nr.2100002) zalétaný 10. října 1939 byl již vyzbrojen. Za křídly byla dálkově ovládané střeliště FDL 131 vybavená kulometem MG 131 ráže 13 mm se 450 náboji na zbraň. V přídi byly dva kanóny MG 151 ráže 20 mm po 350 nábojích a dva kulomety MG 17 ráže 7,92 mm po 1000 nábojích. Pumovnice v přídi umožňovala nést dvě 500kg pumy či osm 50kg pum. Me 210 V-3 se používal výhradně k pozemním pevnostním zkouškám. Me 210 V4 (Werk-Nr.2100004 , CF-BB) byl vybaven aerodynamickými brzdami.\n\nZačátkem roku 1941 se začaly vyrábět první předsériové stroje Me 210 A-0 (vyrobeno 94 kusů) a později Me 210 A-1 (stíhací/bombardovací). Verze A-2 (střemhlavý bombardér/stíhací) se nestihla dostat do výroby, protože koncem ledna 1942 došlo k zastavení výroby všech verzí. Již vyrobených 90 strojů A-1 s motory DB 601 F o výkonu 1350 k a výzbrojí shodnou s verzí V-2 bylo shledáno bojově nezpůsobilými a staženo. Nakonec se podařilo v březnu 1942 několika drobnějšími úpravami, zesílením a prodloužením trupu odstranit většinu problémů. Stávající stroje Me 210 A-1 byly upraveny a do služby se vrátily začátkem listopadu 1942. Poté bylo vyrobeno ještě dalších 84 kusů A-1.\n\nZačátkem roku 1942 byly vyrobeny dva stroje B-1 přičemž již dříve byly dva Me 210 A-1 přestavěny na předsériovou variantu B-0. Jednalo se o fotoprůzkumné letouny s redukovanou výzbrojí. Verze Ca-1 (A-1) a C-1 (A-2) byly letouny vyrobené v Maďarsku. Bylo u nich použito všech úprav z března 1942 a jako pohonnou jednotku využívaly motor DB 605 B o výkonu 1475 k. Celkem bylo v Maďarsku vyrobeno 267 letounů Me 210 z nichž bylo 110 kusů předáno Luftwaffe. Další úpravy zahrnovaly použití motoru DB 603 A o výkonu 1750 k. Tato verze byla z psychologických důvodů označena jako Me 410 Hornisse.\n\nPůvodní design Me 210 byl navržen koncem roku 1937 jako náhrada za Messerschmitt Bf 110. Na podzim roku 1938 RLM zadalo firmám Arado a Messerschmitt za úkol zkonstruovat náhradu za Bf 110. Výsledný design konstrukční kanceláře Messerschmitt se skládal z obyčejné úpravy základního draku Bf 110, do kterého byly instalovány výkonnější motory a těžší výzbroj. Odpověď Arada na požadavky bylo Arado Ar 240, ale důvěra v předešlou konstrukci originálního těžkého stíhače dlouhého doletu a stíhacího bombardéru Bf 110 vedla v roce 1938 k podepsání smlouvy s Messerschmittem jako vítězem zakázky. Výsledkem byl Me 210, který poprvé vzlétl 5. září 1939, poháněný dvěma motory DB 601A o výkonu 1050 hp. Přišlo se na to, že je extrémně nespolehlivý, těžko ovladatelný a nestabilní.\n\nPo prvním letu prototypu Me 210 V1 musel být kvůli svým bídným letovým vlastnostem důsledně přepracován. Stroj měl problémy s podélnou stabilitou. Konstrukce byla vylepšena nahrazením původně dvojité části ocasních ploch klasickou a takto upravený stroj vzlétl 23. září 1939. Jemné zlepšení bylo viditelné ale navzdory mnoha úpravám na dvou prototypech byly letové vlastnosti stále mizerné. Stroj měl tendenci pádu do vývrtky a problémy s motory. Je těžké pochopit jak se navzdory těmto problémům mohl nakonec dostat do sériové výroby.\n\nJeště během testovacích letů v polovině roku 1940 RLM objednalo 1 000 strojů. Prvních 15 sériových strojů bylo označeno jako testovací a 5. září 1940 program utrpěl první ze sérii nehod, když se druhý prototyp rozlomil ve vzduchu během střemhlavého letu, pilot Fritz Wendel se však ze zničeného stroje zachránil na padáku. První předsériové stroje byly zkoušeny ve speciální nově vytvořené jednotce Erprobungsgruppe 210 na konci roku 1940. ErG 210 měla podstoupit operační testy Me 210 a vyvinout novou bojovou taktiku pro nasazení tohoto typu. Jejím velitelem se stal Hauptmann Walter Rubensdörffer, který byl zabit v boji na Bf 110 nad Anglií, dříve než mohl do Me 210 vůbec nasednout. Další obětí byl Oberleutnant Heinz Forgatsch, ze 3./SKG 210. Zahynul při nehodě během testování Me 210 na letišti Rechlin. Sériová výroba začala na jaře 1941 v Augsburgu a Řezně.\n\nStejné problémy byly zaznamenány u 8 předcházejících sériových Me 210 A-0 a 13 sériových Me 210 A-1 a proto byly zahrnuty do testovacího programu, zlepšení bylo přesto minimální. Bylo jasné, že jsou nevyhnutelné zásadní změny, pokud mají být chyby odstraněny. V této fázi by takový krok znamenal nezbytné zpoždění, proto dodávky začaly a 64 strojů bylo dodáno na začátku dubna 1941 a to ve dvou variantách: Me 210 A-1 těžký stíhač k boji proti bombardérům, vyzbrojený dvěma 20 mm kanóny MG 151/20 a dvěma 7,92 mm kulomety a Me 210 A-2 stíhací bombardér s nosností 2000 kg bomb.\n\nNa konci roku 1941 bylo testování ukončeno a výsledek byl, že stroje byly stále nevhodné pro nasazení kvůli problémům se stabilitou. Messerschmitt modifikoval předsériový stroj (Me 210 A-0 , NE + BH , Werk Nr. 101), prodloužením zadní části trupu a přejmenováním na Versuch-number V17 , který byl zalétán 14. března 1942. Tato modifikace byla úspěšná z hlediska výrazného zlepšení ovladatelnosti. Další důležitá úprava byla nainstalování pohyblivých slotů na náběžné hraně křídla v červenci 1942. Zanedlouho po otestování bylo nařízeno osadit jimi všechny dosud vyrobené stroje.\n\nAvšak 14. dubna, po tom co bylo dodáno asi 200 kusů Me 210, byla výroba zastavena ve prospěch znovuzavedení výroby Messerschmittu Bf 110, aby se získal čas na vyřešení obtíží Me 210. Problém se stabilitou byl nakonec vyřešen instalací automatických slotů na náběžné hraně křídla a prohloubením a prodloužením zadní části trupu o 0,95 m. Zlepšení byla otestována a s podmínkou, že se použijí motory Daimler-Benz DB 603A o výkonu 1 750 hp (1305 kW), kvůli zlepšení výkonů byla schválena výroba. RLM to přijalo jako řešení s vědomím, že to umožní použití nedokončených trupů Me 210 a Messerschmitt dostal povolení začít se sériovou výrobou pod změněným názvem Me 410.\n\nVerze Me 210C, dřívější model, byla stavěna v Maďarsku Dunajskými leteckými závody. Messerschmitt dodal díly a nástroje a byla postavena nová továrna pro výrobu, když bylo rozhodnuto zastavit německý program. Přesto se Maďaři rozhodli ve výrobě pokračovat a jeden z Me 210 A-0 (Werk-Nr.105 , PN-PD) byl osazen motory DB 605E o výkonu 1 475 hp (1 100 kW) jako prototyp pro Me 210C. První maďarský Me 210 Ca-1 zalétal pilot Dénes Eszenyi 21. prosince 1942 (Werk-Nr.210001 , RF-PA). Motory byly vyráběny v licenci Manfredem Weissem.\n\nMe 210C měl nové křídlové sloty a novou zadní část trupu. Dodávky z maďarské továrny začaly v březnu 1943. Byly přidělovány v poměru 1/3 pro Královské maďarské letectvo a 2/3 pro Luftwaffe. Výroba se rozjížděla pomalu ale počátkem roku 1944 byly první maďarské jednotky vybavené Me 210C (noční stíhací letka 5/1.Balogy). Výroba v Maďarsku skončila v březnu 1944 dokdy bylo vyrobeno 267 Me 210C ve dvou variantách: Me 210 C-1, průzkumný stíhač a Me 210C-1 střemhlavý bombardér. Na rozdíl od Luftwaffe byl mezi maďarskými letci Me 210 oblíbený a používaný k přímé podpoře vojsk a jako střemhlavý bombardér.\n\n Německo\n\n\n\n\n"}
{"id": "105737", "url": "https://cs.wikipedia.org/wiki?curid=105737", "title": "Semelé", "text": "Semelé\n\nSemelé, také Semela, byla dcera thébského krále Kadma a jeho manželky Harmonie. Její sestrou byla Ínó, manželka orchomenského krále Athamáse, macecha jeho dětí Frixa a Hellé.\n\nSemelé byla krásná tak, že si ji oblíbil nejvyšší bůh Zeus. Často ji na zapřenou navštěvoval, což se brzy dozvěděla jeho manželka Héra a rozhodla se manželovu milenku zničit. Proměnila se ve stařenu a navštívila Semelu, poslouchala její vyprávění a její pochybnosti, zda její milenec je opravdu bůh. Stařena ji navedla, aby si vyžádala důkaz. Má boha požádat, aby se ukázal v celé své božské kráse a síle, i se svými blesky a hromy. Když se Zeus opět ukázal, prosila ho Semelé o splnění jednoho přání. Zeus se zapřísahal a teprve potom vyslechl přání. Znal všechny důsledky, ale svou přísahu nemohl zrušit. Vystoupil do výše, shlukla se mračna, spustilo hromobití a Zeus s malým bleskem sestoupil ke Kadmovu domu. Vyšlehl plamen, blesk Semelé okamžitě usmrtil a zapálil dům.\n\nSemelé nosila Diovo dítě, jemu přišla na pomoc laskavá Země, zachránila ho, nechala vyrůst hustý břečťan, ten ho skryl. Zeus si dal dítě zašít do boku a až přišel čas, narodil se chlapec, který dostal jméno Dionýsos. Zpočátku o něj pečoval sám Zeus, později chlapcova teta Ínó a nakonec lesní víly.\n\nKdyž Dionýsos dospěl, stal se bohem vína a vinařství. Osvobodil svou matku z podsvětí a vzal ji k sobě na Olymp. Tam žila až do konce světa pod novým jménem Thyoné.\n\n\n"}
{"id": "105743", "url": "https://cs.wikipedia.org/wiki?curid=105743", "title": "Manitoba", "text": "Manitoba\n\nManitoba je jedna z kanadských prérijních provincií o rozloze 649 950 km². Kanadskou vládou byla vytvořena v roce 1870. Manitoba měla k 1. lednu 2006 1 178 348 obyvatel. Hlavní a největší město provincie je Winnipeg, kde žije více než polovina všech obyvatel Manitoby. Největší etnickou skupinou Manitoby jsou Anglokanaďané, ale nachází se tu i významná franko-manitobská minorita a vzrůstající populace původního obyvatelstva. Na západě sousedí Manitoba s provincií Saskatchewan, na východě s Ontariem, na severu s teritoriem Nunavut a Hudsonovým zálivem, a na jihu s americkými státy Severní Dakota a Minnesota.\n\nManitoba má více než 110 000 jezer a díky své topografii také velice pevninské klima. Najdeme zde národní park Grasslands, prérijní park s nádhernými scenériemi. Je to nejstarší přírodní rezervace v Severní Americe, která chrání prérijní oblast s unikátní faunou, flórou a také impozantními skalními útvary.\n\nPro hospodářství Manitoby je klíčové zemědělství, které je nejvíce soustředěno v úrodné střední a jižní části provincie. Společně s provincií Saskatchewan je nazývána \"sýpkou Kanady\". Další důležitá odvětví jsou doprava, průmyslová výroba, energetika, těžba, lesnictví a turismus.\n\nManitobské hlavní a největší město, Winnipeg, je osmým největším městem Kanady a domovem 60 % manitobského obyvatelstva. Winnipeg je sídlem provinční vlády, zákonodárného shromáždění a nejvyššího soudu provincie, Manitoba Court of Appeal. Čtyři z manitobských pěti univerzit, všechny čtyři manitobské profesionální sportovní týmy a většina jejích kulturních zařízení (včetně festivalů Festival du Voyageur a Folklorama) jsou umístěné ve Winnipegu. Město má vlaková a autobusová nádraží a frekventované mezinárodní letiště; také kanadské vzdušné síly operují z letiště, které je též regionálním velitelstvím Severoamerického velení vzdušné obrany.\n\nJméno \"Manitoba\" (které znamená \"tíseň ducha\" nebo \"jezero v prérijích\") je odvozováno od jazyka Krí, Odžibvejů či Assiniboinů. Lovci kožešin sem poprvé dorazili během poslední čtvrtiny 17. století. Manitoba se stala kanadskou provincií roku 1870 po povstání Red River Rebellion. Ve Winnipegu se v roce 1919 konala generální stávka. Později byla provincie těžce postižena Světovou hospodářskou krizí. To vedlo k vytvoření politického hnutí, které se stalo stranou New Democratic Party of Manitoba, jednou z hlavních politických sil v provincii.\n\na\n\nManitoba hraničí s provincií Ontario na východě a Saskatchewanem na západě, s teritoriem Nunavut a Severozápadními teritorii na severu, a se státy USA Severní Dakotou a Minnesotou na jihu. Na severovýchodě přiléhá k Hudsonově zálivu a je tak jedinou prérijní provincií, která má mořské pobřeží. Manitoba zabírá z rozlohy Kanady 6,5 % a je 8,2× větší než Česká republika.\n\nV provincii se nachází mořské pobřeží Hudsonova zálivu a přes 110 000 jezer, která zaujímají 15.6 % rozlohy. Největší manitobská jezera jsou jezero Manitoba, Winnipegosis a Winnipeg, desáté největší jezero na světě a zároveň největší jezero umístěné celé v jižní Kanadě. Některé tradiční indiánské země a jehličnaté lesy na východní straně jezera Winnipeg jsou navrženy organizací UNESCO jako světové dědictví.\n\nHlavní vodní toky zahrnují řeky Red, Assiniboine, Nelson, Winnipeg, Hayes, Whiteshell a Churchill. Většina obydleného manitobského jihu leží na dně prehistorického ledovcového jezera Agassiz. Tato oblast, obzvláště údolí řeky Red, je plochá a úrodná; celá provincie je poseta pahorkatými a skalnatými oblastmi, které zde byly zanechány ustupujícími ledovci.\n\nPohoří Baldy Mountain je nejvýše položeným místem provincie se svými 832 metry nad mořem, a pobřeží Hudsonova zálivu leží nejníže. Pohoří Riding Mountain, Pembinské kopce, Sandilandský les a Kanadský štít jsou také o něco výše položené oblasti. Většina řídce osídleného východu a severu provincie se rozkládá na nepravidelném žulovém Kanadském štítu, včetně oblastí Whiteshell, Atikaki a Nopiming.\n\nExtenzivním typem zemědělství je obdělávána pouze jižní polovina provincie, přesto se lze setkat s obilnářstvím i v regionu Mrkvového údolí/Údolí Mrkvové řeky (poblíž The Pas), severně od 54. rovnoběžky. Nejčastější zemědělskou činností je chov dobytka (34.6 %), následovaný obilnářstvím (19.0 %) a olejnatými plodinami (7.9 %). Okolo 12 % kanadské zemědělské výroby pochází z Manitoby.\n\nManitoba má extrémně pevninské podnebí; teploty a srážky se všeobecně snižují od jihu k severu a srážky se ještě k tomu snižují od východu na západ. Manitoba je daleko od zmírňujících vlivů jak horských pásem tak velkých vodních ploch, a protože je celkově hodně plochá a málo členitá, je vystavena ledově chladným vzdušným masám polární oblasti vysoké tlaku proudící od severozápadu v lednu a únoru. V létě vzdušné masy přicházejí z jihu USA. Teplý vlhký vzduch táhne na sever z oblasti Mexického zálivu.\n\nJižní části provincie, nacházející těsně na sever odTornado Alley, zažívají tornáda každý rok, s patnácti potvrzenými v roce 2006. V roce 2007, 22. a 23. června, působila škody početná tornáda, z nichž největší bylo tornádo síly F5, které zdevastovalo části města Elie (nejsilnější oficiálně zaznamenané tornádo v Kanadě). Teploty přesahují 30 °C často vícekrát za léto, a kombinace tepla a vlhkosti může přivést humidexovou hodnotu až ke 40. Carman, Manitoba drží rekord v nejvyšší humidexové hodnotě v Kanadě, s 53.\n\nPodle Ministerstva životního prostředí Kanady má Manitoba během celého roku nejjasnější oblohu z celé Kanady a druhou nejjasnější během léta. Také je nejslunečnější provincií na jaře a v zimě. Portage la Prairie má nejvíce slunečních dní během léta v celé Kanadě; Winnipeg má druhou nejjasnější oblohu v roce a je druhým nejslunečnějším městem v Kanadě jara a zimy. Jižní Manitoba má dlouhé období prosté mrazu (mezi 125 a 135 dny v údolí řeky Red), které se zkracuje směrem na severovýchod.\nsm\nSeverní sekce Manitoby (včetně města Thompson) spadá do subarktické klimatické zóny (Köppnova stupně \"Dfc\"). Tento region je obdařen dlouhou a extrémně mrazivou zimou s krátkými teplými léty a nízkými srážkami. Overnight temperatures as low as -40 °C occur on several days each winter.\n\nJižní Manitoba (včetně města Winnipeg) spadá do zóny vlhkého pevninské klimatu (Köppnův typ Dfb). Tato oblast je v zimě studená a větrná a často zažívá blizzardy, které mají velkou možnost zasáhnout velké oblasti díky otevřené krajině Manitoby. Léta jsou teplá, přiměřené délky. Provincie je se svými středně velkými srážkami nejvlhčí oblastí z prérijních provincií.\n\nJihozápadní Manitoba, přestože je na stejném stupni podnebné klasifikace jako zbytek jižní Manitoby, má blízko k semiaridnímu vnitrozemí Palliserova trojúhelníku. Oblast je sušší a náchylnější k obdobím sucha než jiné oblasti jižní Manitoby. Tato oblast je v zimě studená a větrná a často zakouší účinky blizardů kvůli své otevřené krajině. Léta jsou všeobecně docela teplá až horká, s nízká až mírnou vlhkostí.\n\nVýchodní, jihovýchodní a severní krajiny provincie se různí svým prostředím od severských jehličnatých lesů, přes tzv. maskek (mokřady), Kanadský štít až po malé sekce tundry hraničících s Hudsonovým zálivem. Lesy činí asi 263 000 km², čili 48 % z rozlohy provincie. Skládají se z borovic (většinou borovice Banksovy - anglicky \"Jack Pine\" - a nějakých borovic červených, \"Pinus resinosa\" - anglicky \"Red Pine\"), smrků (sivých, černých), modřínů (druhu anglicky zvaného \"Tamarack Larch\"), topolů (topol osika, topoly sekce Tacahamaca), bříz (papírovitých, drobných) a malých skupinek zeravů západních. Prérijní porosty dominují jižním částem provincie a jsou pozoruhodné výskytem ohroženého druhu Western Prairie Fringed Orchid.\n\nManitoba je domovem nejrůznějších druhů zvířat. Je zvláště pozoruhodná svou populací ledních medvědů; o Churchillu je běžně referováno jako o „hlavním městě ledních medvědů“ (\"Polar Bear Capital\"). Jiná velká zvířata, jako losi, jeleni či vlci, jsou běžná po celé provincii, obzvláštně v provinčních a národních parcích. Poblíž obce Narcisse se vyskytuje rozsáhlá populace severoamerických užovek rodu Thamnophis; zdejší nory jsou domovem nejvyšší koncentrace hadů na světě. V Manitobě se vyskytuje přes 145 druhů ptáků, včetně puštíka vousatého, oficiálního ptačího symbolu provincie, a ohroženého sokola stěhovavého. Manitobská jezera poskytují životní prostor pro 18 druhů lovných ryb, obzvláště pstruhovité ryby, štiky a \"Hiodon alosoides\" (anglicky \"goldeye\"), stejně jako pro mnohé menší ryby.\n\nOblast dnešní Manitoby byla obydlena původním obyvatelstvem Ameriky již krátce po skončení poslední doby ledové, kdy ledovce na jihozápadě asi před 10 000 lety ustoupily. První nezaledněnou oblastí byla vysočina Želví hory. Kmeny Odžibvejů, Kríů, Dene, Siouxů, Mandanů a Assiniboinů tyto oblasti osídlily a další kmeny oblast navštěvovaly kvůli obchodu. V severní Manitobě byl dobýván křemen, potřebný k výrobě hrotů šípů. První obdělávání půdy je známo z údolí Červené řeky, kde byla pěstována kukuřice a další seté plodiny známé před příchodem Evropanů. Jméno \"„Manitoba“\" je pravděpodobně odvozeno z jazyka Kríů či Odžibvejů a znamená „Manitouova úžina“ čili „úžina Velkého Ducha“. Také možná pochází z assiniboinského výrazu pro „prérijní jezero“.\n\nPrvním Evropanem, který veplul do Hudsonova zálivu (a tedy existuje možnost, že jako první Evropan spatřil severomanitobské břehy) byl roku 1611 Henry Hudson. Ten byl v zálivu vysazen svou vzbouřenou posádkou. Prvním Evropanem, který dorazil do oblastí dnešní střední a jižní Manitoby byl Sir Thomas Button, jenž cestoval proti proudu řeky Nelson až k Winnipežskému jezeru, když se v roce 1612 neúspěšně pokoušel najít a zachránit Hudsona. Britská loď \"Nonsuch\" připlula do Hudsonova zálivu obchodovat v období mezi lety 1668–1669, čímž se stala prvním obchodním plavidlem, které dorazilo do této oblasti. Tato výprava vedla k vytvoření Společnosti Hudsonova zálivu, které byla britskou vládou svěřena absolutní nadvláda nad celým úmořím Hudsonova zálivu. Takto získaná země byla pojmenována Ruprechtova, podle prince Ruperta, který pomohl získat finanční subvenci nutnou k založení společnosti. Faktorie York Factory byla založena roku 1684 poté, co původní pevnost Společnosti Hudsonova zálivu, Fort Nelson (vybudovaná roku 1682), byla zničena Francouzi.\n\nPierre Gaultier de Varennes, sieur de La Vérendrye navštívil údolí Červené řeky v 30. letech 18. století, když se snažit tyto oblasti prozkoumat proto, aby do nich umožnil proniknout francouzskému obchodu. Když do oblasti vstoupili Francouzi, začala zde obchodovat s místním obyvatelstvem montréalská společnost, slavná Severozápadní společnost, a postupně se tak vytvořil míšenecký národ Métisů. Ten byl bytostně spjat se Severozápadní společností. Jak Severozápadní, tak Společnost Hudsonova zálivu stavěly pevnosti pro obchod s kožešinami; silně si konkurovaly zvláště v jižní Manitobě, což příležitostně přerůstalo ve výbuchy násilí až do té doby, než se spolu v roce 1821 sloučily.\n\nVelká Británie si toto území zajistilo Pařížským mírem z roku 1763 jako výsledek vítězství nad Francií v sedmileté válce (v Americe také známé jako francouzsko-indiánská válka; 1754–1763). Založení prvních evropských zemědělských usedlostí v roce 1812 Lordem Selkirkem severně od dnešního centra Winnipegu vyústilo v konflikt mezi britskými kolonisty a Métisy. V roce 1816 padlo dvacet kolonistů (včetně guvernéra) a jeden Métis v bitvě u Sedmi dubů.\n\nRupertova země byla přiřčena Kanadě, když se jí vzdala Společnost Hudsonova zálivu v roce 1869, a poté přivtělena k Severozápadním teritoriím; nedostatek v přístupu k svébytným zájmům Métisů vedl métiského vůdce Louise Riela k ustavení místní prozatímní vlády, což byl jeden z kroků, který vedl k povstání zvanému \"Red River Rebellion\". V odpověď přišel první ministr John Alexander Macdonald se zákonem zvaným Manitoba Act a navrhl je k projednání kanadské Sněmovny lidu, the bill was given Royal Assent a Manitoba byla roku 1870 přijata do Kanadské konfederace jako provincie. Louis Riel byl kvůli povstání pronásledován britským armádním důstojníkem Garnetem Wolseleym, a tak Riel utekl do exilu. Métisům bylo kanadskou vládou bráněno v jejich pokusech získat půdu slíbenou při vstupu Manitoby do konfederace. Navíc museli čelit rasismu nové záplavy bílých osadníků, a tak se velké počty Métisů vystěhovaly do oblastí dnešního Saskatchewanu a Alberty.\n\nKoncem 19. století byly s náčelníky nejrůznějších indiánských kmenů (tzv. Prvních národů), které žily v oblasti, podepisovány tzv. číslované smlouvy. Tyto smlouvy vytvářely zvláštní přísliby půdy pro každou domorodou rodinu. Výsledkem pak bylo založení systému indiánských rezervací pod jurisdikcí federální vlády. Předepsané množství půdy slíbené domorodému obyvatelstvu nebylo vždy pravomocně předáno; to vedlo k úsilí původního obyvatelstva dosáhnout práv na půdu nárokováním původního území, kteréžto spory v mnoha případech stále pokračují.\n\nPůvodní provincie Manitoba byla čtvercem o pouhé osmnáctině své současné rozlohy a byla v hovorové řeči známá \"„postage stamp province“\". Její hranice se rozšířily v roce 1881, ale Ontario si nárokovalo velkou porci území; sporné území bylo přiděleno k Ontariu roku 1889. Manitoba postupně rostla, absorbovala území Severozápadních teritorií, až dosáhla současné velikosti se severní hranicí na 60° s. z. š. v roce 1912.\n\n"}
{"id": "105746", "url": "https://cs.wikipedia.org/wiki?curid=105746", "title": "AS Saint-Étienne", "text": "AS Saint-Étienne\n\nAssociation Sportive de Saint-Étienne Loire (známé taky jako AS Saint-Etienne či A.S.S.E.) je profesionální francouzský fotbalový klub sídlící ve městě Saint-Étienne. Momentálně působí v nejvyšší francouzské fotbalové soutěži Ligue 1. V této soutěži drží klub historický titul, když mistrovský titul získal již 10×. Dalšími velkými úspěchy klubu je šest vítězství ve Francouzském poháru, 5× vyhrál Trophée des champions (Francouzský Superpohár). Ziskem jednadvaceti domácími trofejemi se řadí mezi nejúspěšnější francouzské kluby historie. Na mezinárodním poli na velkou trofej stále čeká. Nejblíže byl klub v sezoně 1975/76, kdy došel až do finále Poháru mistrů evropských zemí. V něm podlehl 0-1 německému FC Bayern München.\n\nDomácí zápasy hraje klub na stadionu \"Stade Geoffroy-Guichard\" s kapacitou více než 36 tisíc diváků. Ten je v provozu od roku 1931.\n\nSaint-Étienne je městem s průmyslovou minulostí, byli to tedy dělníci, kdo v roce 1919 založili zdejší fotbalový klub. Podobně jako automobilka Peugeot ve městě Sochaux, i zdejší potravinový maloobchod Groupe Casino založený Geoffroym Guichardem podporoval fotbal.\nProtože byla firma s klubem spojená a mnozí zaměstnanci zde hráli fotbal, promítl se firemní název v názvu klubu – \"L’Amicale des employés de la Société des magasins Casino\" (ASC). Fotbalová asociace později zakázala uvádět firmy v názvu, klub se tedy přejmenoval na \"Amicale Sporting Club\", aby byla zkratka ASC zachována. V roce 1927 došlo ke spojení s jiným klubem jménem \"Stade Forezien Universitaire\". Konečně tak vznikl Association Sportive de Saint-Etienne, jehož činnost už však podnik Groupe Casino déle nepodporoval. Oblíbená zelená barva podnikatele Geoffroyho Guicharda již týmu zůstala.\n\nGuichard podpořil výstavbu stadionu věnováním potřebných pozemků. Samotná stavba v roce 1930 a skončila ten další. Už jako profesionální celek se Saint-Étienne připojilo k druholigové soutěži v sezóně 1933/34. Zde tým strávil pět let než dokázal postoupit do té nejvyšší. V závěru sezóny 1937/38 potřeboval vyhrát proti týmu Tourcoing z města Tourcoing. Po prvním poločase se hrálo 2:2, během druhé půle se Saint-Etienne vzmohlo a konečný stav činil 7:2. To zakončilo premiérový prvoligový ročník 1938/39 čtvrté, ale dalšímu pokroku bránilo vypuknutí 2. světové války.\n\nPo válce Saint-Étienne převzal jeho někdejší hráč Jean Snella, který v roce 1955 získal první klubovou trofej v podobě poháru Coupe Charles Drago, ve kterém se utkaly týmy vyřazené před čtvrtfinále Coupe de France. O dva roky později klub vyhrál francouzskou ligu a zároveň se poprvé mohl utkat s týmy pohárové Evropy. Ve dvojutkání PMEZ (předchůdce Ligy mistrů) proti skotským Glasgow Rangers ale neuspěli. Roku 1962 se vyhrál domácí pohár a ačkoli klub spadl do druhé ligy, vzápětí se vrátil a svou úvodní sezónu získal mistrovský titul.\n\nNejúspěšnějším obdobím klubu byla 60. a 70. léta, kdy v rozmezí let 1964 až 1976 vyhrál 8 ze 12 titulů mistra. Mezi roky 1962 až 1977 navíc šestkrát ovládl Coupe de France. Bývalý úspěšný kouč Remeše Albert Batteux získal s týmem v roce 1968 první double. Ovládnout ligu čtyřikrát po sobě jako Saint-Étienne v letech 1967 až 1970 se předtím žádnému francouzskému klubu nepodařilo.\n\nNejvětší úspěchy v PMEZ zaznamenal v letech 1974 až 1976. V ročníku 1974/75 Saint-Étienne porazilo chorvatský Hajduk Split a polský Ruch Chorzów, v semifinále ale narazilo na Bayern Mnichov, který jako obhájce zvítězil i v tomto ročníku, pro francouzský klub to tedy byla konečná. V dalším ročníku 1975/76 došel tým až do finále hraném na skotském stadionu Hampden Park, znovu ale padl se silným Bayernem. Ačkoli Bayern poslal na hřiště hvězdy jako byli Beckenbauer, Rummenigge nebo Gerd Müller, byli to Francouzi, kdo v prvním poločase dvakrát trefili brankovou konstrukci, poprvé hlavou Jacques Santini a posléze Dominique Batheney.\nAčkoli skotské publikum fandilo Saint-Étienne, byl to bavorský celek kdo rozhodl jediným gólem Franze Rotha v 57. minutě.\nMezi příznivci Saint-Étienne se následně diskutovalo, zdali tvar spojnice břevna a tyče nezabránil jejich fotbalistům ve skórování. Spojnice skotských branek totiž byly hranatého profilu a nikoliv zaoblené.\nPřesto byl tým po příjezdu do Paříže přivítán nejen desítkami tisíc fotbalových příznivců, ale i prezidentem Valérym Giscardem d'Estaingem.\n\nRoku 1979 dorazil Michel Platini a přispěl k zisku dosud posledního titulu v roce 1981. Další ročník 1981/82 unikl týmu titul o pouhopouhý bod na Monaco, přičemž Étienne nastřílelo nejvíc gólů ze všech – 74 – na nichž se podílel také sám Platini, který jich vstřelil 22.\n\nPrůběhem 80. let však došlo k úpadku a klub se pohyboval mezi první a druhou ligou. Stejně tomu bylo v 90. letech. Poslední návrat do nejvyšší ligy proběhl v roce 2004.\n\nV první sezóně mezi elitou skončil tým v zelených dresech na 6. místě. Další sezonu spadl na 13. místo. Pod trenérem Ivanem Haškem získal v sezoně Ligue 1 2006/07 11. místo. Pátá pozice v konečné tabulce Ligue 1 2007/08 umožnila Saint-Étienne start v Poháru UEFA, kde se tým probojoval do osmifinále. Nepřekonanou překážkou se stal německý SV Werder Bremen, později poražený finalista.\n\nNa trofej si příznivci museli počkat přes 30 let, na jaře 2013 se však zásluhou trenéra Christophe Galtiera dočkali triumfu v ligovém poháru – Coupe de la Ligue. O výhře 1:0 nad Stade Rennes jedinou trefou rozhodl útočník a muž zápasu Brandão.\nLigový ročník 2012/13 dokončilo mužstvo na pátém místě. Ofenzívu táhl gabonský forvard Pierre-Emerick Aubameyang, který s 19 góly dal vzpomenout na éru Platiniho.\nJeho výkony ale zaujali Dortmund, v létě tak odešel.\n\nV ročníku Ligue 1 2014/15 tým zopakoval páté místo z ročníků 2007/08 a 2012/13. Vypjaté derby du Rhône na svoji stranu strhli domácí, Lyon tak na Stade Geoffroy-Guichard nebodoval po dvaceti letech. O vítězství 3:0 svými góly rozhodli Sall, van Wolfswinkel a Cohade.\nSaint-Étienne neprohrálo ani jarní zápas na hřišti Lyonu, kde uhrálo remízu 2:2.\nTrenér Galtier vedl mužstvo rovněž do bojů Evropské ligy. V cestě k postupu do skupin stál turecký klub Karabükspor, přes který se mužstvo v zeleném dostalo až na penalty. Ve skupině ale Saint-Étienne uhrálo 5 remíz a 1 prohru, skončilo tedy poslední.\n\n\n[C]\n\n\nV sezóně 2006/2007 byl trenérem klubu Ivan Hašek, který do něj přivedl českého útočníka Marka Heinze.\n\nOficiální stránka klubu\n"}
{"id": "105747", "url": "https://cs.wikipedia.org/wiki?curid=105747", "title": "Heinrich Louis d'Arrest", "text": "Heinrich Louis d'Arrest\n\nHeinrich Louis d'Arrest (13. srpna 1822, Berlín – 14. června 1875, Kodaň, Dánsko) byl německý astronom a jeden z objevitelů planety Neptun (společně se svým profesorem Johannem Gottfriedem Gallem).\n\nD'Arrest pracoval v Lipské observatoři. V té době také objevil po něm pojmenovanou kometu 6P/d'Arrest. Studoval také planetky (objevil 76 Freia) a mlhoviny. V roce 1875 získal zlatou medaili Královské astronomické společnosti.\n\nNa jeho počest byl pojmenován kráter D'Arrest na Měsíci a kráter D'Arrest na Phobosu. Dále je po něm pojmenovaná planetka 9133 d'Arrest.\n"}
{"id": "105752", "url": "https://cs.wikipedia.org/wiki?curid=105752", "title": "Holštýnský skot", "text": "Holštýnský skot\n\nHolštýnský skot je velké, černobílé plemeno skotu, prošlechtěné na vysokou mléčnou užitkovost. Je to nejrozšířenější plemeno skotu na světě, chováno je především v Severní Americe a v Evropě. Plemeno vzniklo na podkladě dojného černostrakatého skotu z nížinných oblastí Fríska, Šlesvicko-Holštýnska a Dánska, plemeno bylo dále šlechtěno ve Spojených státech pro jednostrannou mléčnou užitkovost. Americký černostrakatý skot byl v roce 1885 pojmenován jako holštýnsko-fríský skot. Toto plemeno bylo pak použito ke zušlechťování původní, více dvoustranné evropské populace černostrakatého skotu v procesu zvaném holštýnizace. V roce 2000 bylo české plemeno černostrakatého skotu vyhlášeno jako plemeno holštýnské.\n\nV České republice je holštýnský skot, včetně kříženek z užitkového křížení, nejčastěji chované plemeno skotu, v kontrole užitkovosti bylo v roce 2012 zařazeno 204 347 krav, což je 57,89 % všech kontrolovaných dojnic. Průměrná mléčná užitkovost černostrakatých holštýnských krav asi 9 000 kilogramů mléka za laktaci při obsahu tuku 3,7 %, červenostrakaté holštýnské krávy nadojily průměrně 8 000 kg mléka o tučnosti kolem 4 %.-\n\nHolštýnský skot pochází z černostrakatého skotu. Ten vznikl křížením bílého a černého plemene v severovýchodní Evropě, zejména v nížinných oblastech Fríska a Šlesvicko-Holštýnska. Po roce 1861 bylo do Severní Ameriky importováno větší množství černostrakatého skotu. Zatímco evropská populace černostrakatého skotu si zachovala středního tělesný rámec a kombinovanou užitkovost, ve Spojených státech byl černostrakatý intenzivně šlechtěn na mléčnou užitkovost a velký tělesný rámec. Vzniklé plemeno, holštýnsko-fríský skot, se od poloviny 20. století v Evropě zpětně začalo využívat ke zlepšování mléčné produkce evropských krav. Tak se, teď již holštýnské plemeno, rychle rozšířilo do celé Evropy a také do Asie.\n\nToto plemeno je velkého tělesného rámce. Výška krav v kříži by se měla pohybovat mezi 145–153 cm a jejich hmotnost kolem 650–700 kg. Užitkový typ je výrazně mléčný: málo osvalené tělo má obdélníkovitý tvar, hluboký a prostorný hrudník, končetiny jsou suché. Důležitým znakem je pevně upnuté, prostorné vemeno. Základní zbarvení je černostrakaté, ve 3–10 % se vyskytuje červenostrakatá linie (tzv. red holštýn). Původní německé a holandské černostrakaté plemeno mělo černou hlavu s bílými odznaky, ale přikřížením holštýnsko-fríské krve se zvedl podíl okrsků bílé barvy na těle i na hlavě zvířat.\n\nPro účely plemenitby je exteriér holštýnského skotu hodnocen lineárním popisem. Důraz je kladen především na funkční utváření zádě, končetin a vemene, u kterého se hodnotí jeho velikost, tvar a upnutí vemene a dále utváření struků.\n\nHolštýnský skot je dojné plemeno skotu s vůbec nejvyšší mléčnou užitkovostí. Holštýnské krávy drží rekordy v nejvyšší produkci mléka, která u špičkových krav může dosahovat až 30 tisíc kilogramů mléka za laktaci. Na vrcholu laktace prvotelka běžně tvoří 30-50 kilogramů mléka za den, starší krávy mohou denně nadojit přes 80 kg mléka. Poměr mezi obsahem mléčného tuku a bílkovin je úzký.\n\nMasná užitkovost holštýnů je horší, růstová schopnost mladého skotu je dobrá, ale jatečná výtěžnost je nízká. I přes malé osvalení si ale mnozí chovatelé přivydělávají i výkrmem telat a býčků.\n\nV ČR je holštýnský skot chován hlavně na principu volného ustájení. Pro jalovičky je ideální pastevní odchov. Toto plemeno je rané, první otelení by mělo být do 26 měsíců. Průměrné mezidobí se pohybuje kolem 400-420 dnů. Holštýnský skot je skvěle přizpůsobivý, co se podnebí týče, a vysoké mléčné produkce je schopný dosahovat celosvětově. Velký důraz je však nutno klást  zajištění kvalitního krmiva, vyrovnané krmné dávky a holštýnský skot je náročný také na kvalitu chovného prostředí.\nSelekce se zaměřuje nejen na vysokou mléčnou užitkovost, ale také na dobrou plodnost, pravidelné zabřezávání, produkci životaschopných telat, dobré zdraví a odolnost proti mastitidám a na dobré utváření zevnějšku, zejména vemene a končetin. Dnes nejlepší chovy můžeme najít v USA, Kanadě, Izraeli, Francii, Švédsku a Nizozemsku, kde průměrná užitkovost přesahuje i 10 000 kg mléka za laktaci. Chov holštýnského skotu je na mezinárodní úrovni koordinován Evropskou holštýnskou konfederací a Světovou holštýnskou federací. Ze světové populace dojeného skotu tvoří holštýnský skot více než jednu třetinu všech zvířat, celková populace včetně holštýnizovaného černostrakatého skotu je tvořena 70–80 miliony krav.\n\nRed holstein se celosvětově využívá k zušlechťování červených a červenostrakatých dojených plemen.\n\n\n"}
{"id": "105762", "url": "https://cs.wikipedia.org/wiki?curid=105762", "title": "Vanaheim", "text": "Vanaheim\n\nVanaheim je jeden z devíti světů severské mytologie, sídlo božského rodu Vanů. Druhý božský rod, Ásové, sídlil v Ásgardu. Z Vanaheimu pochází bohové Njörd, Freya a Frey.\n\n"}
{"id": "105763", "url": "https://cs.wikipedia.org/wiki?curid=105763", "title": "Friedrich Wilhelm Bessel", "text": "Friedrich Wilhelm Bessel\n\nFriedrich Wilhelm Bessel (22. července 1784 Minden, Vestfálsko – 17. březen 1846 Královec (Königsberg), Prusko) byl německý astronom, matematik, geodet a ředitel observatoře v Královci. V roce 1838 jako první člověk změřil roční paralaxu hvězdy (61 Cygni) a i vypočítal její vzdálenost od Země. Tak také definitivně dořešil Archimédův argument proti heliocentrickému systému.\n\nPři studiu gravitačního problému více těles vyřešil některé důležité diferenciální rovnice zvané dnes Besselovy rovnice. Jejich řešení je dnes zvané Besselovy funkce.\n\nK jeho největším dílům patří práce na stupňovém měření v letech 1838–1841, které sám prováděl a jehož výsledky se staly základem pro mnohé pozdější práce. Na základě těchto měření vypočetl v roce 1841 rozměry referenčního elipsoidu, který nese jeho jméno. Besselův elipsoid byl použit i pro definování souřadnicového systému Jednotné trigonometrické sítě katastrální v Československu ve dvacátých letech 20. století.\n\nVypočítal také dráhu Halleyovy komety. Je po něm pojmenován měsíční kráter Bessel.\n\n\n"}
{"id": "105768", "url": "https://cs.wikipedia.org/wiki?curid=105768", "title": "Akt (výtvarné umění)", "text": "Akt (výtvarné umění)\n\nAkt je označení pro výtvarné zobrazení nahého lidského těla. Může jít o dílo malířské, sochařské nebo fotografické. Cílem aktu je zpravidla vyjádření estetické hodnoty lidského těla, nikoli působení smyslností na pohlavní pudy člověka. Klasický akt navazuje na antickou tradici zobrazování ideálu krásy postavou v kontrapostu.\n\nHranice mezi erotickým uměním a aktem je nestálá, odvíjí se od kulturních a náboženských zvyklostí společnosti i od osobních zkušeností diváka. Zobrazení aktu v současné západní společnosti není – na rozdíl od nahoty v běžných každodenních situacích – vnímáno jako porušení norem slušnosti.\n\nMezi nejznámější umělce, kteří pracovali s tématem aktu patří:\n\n\n"}
{"id": "105770", "url": "https://cs.wikipedia.org/wiki?curid=105770", "title": "Soli", "text": "Soli\n\nSoli jsou chemické sloučeniny iontového charakteru. Obsahují kladnou (kationty) i zápornou složku (anionty), takže celá sloučenina je neutrální. Jednotlivé složky mohou být organické i anorganické, jedno i víceatomové. Soli jsou většinou pevné krystalické látky. V roztoku a tavenině vedou elektrický proud.\n\nSoli se dělí na soli bezkyslíkatých kyselin a soli kyslíkatých kyselin, podle toho, zda obsahují atomy kyslíku. Od tohoto dělení je odvozeno názvosloví.\n\nSoli bezkyslíkatých kyselin mají koncovku \"-id\" (kys. jodovodíková ⟶ jodid).\n\nSoli kyslíkatých kyselin mají koncovku podle kyseliny ze které vznikly. Od názvu kyseliny odebereme koncovku přídavného jména a místo ní připojíme příponu \"-an.\" Výjimkou jsou soli, jež obsahují atom v oxidačním stupni VI. U těchto solí je nahrazena celá přípona \"-ová.\"\n\nDruhé slovo názvu soli vyjadřuje kovovou část soli spolu s jejím oxidačním stupněm.\n\n\nSoli vznikají redoxními i jinými reakcemi:\n"}
{"id": "105772", "url": "https://cs.wikipedia.org/wiki?curid=105772", "title": "Pavle Jurišić Šturm", "text": "Pavle Jurišić Šturm\n\nPavle Jurišić Šturm (22. srpna 1848 Zhořelec - 14. ledna 1922 Bělehrad) byl srbský generál, který bojoval v první světové válce.\n\nPavle Jurišić Šturm vystudoval vojenskou akademii ve Vratislavi. V letech 1870 až 1871 se jako důstojník pruské armády zúčastnil prusko-francouzské války. V letech 1876 až 1878 na srbské straně bojoval v srbsko-turecké válce a během 1. světové války velel srbské 3. armádě.\n"}
{"id": "105774", "url": "https://cs.wikipedia.org/wiki?curid=105774", "title": "Miloslav Stibor", "text": "Miloslav Stibor\n\nMiloslav Stibor (11. července 1927, Olomouc – 7. března 2011, tamtéž) byl významný český fotograf a vysokoškolský pedagog. Jeho hlavní tvorba probíhala v 60. a 70. letech 20. století, kdy vytvářel zejména řady na svou dobu převratných fotografických aktů a prostých krajinářských záběrů. Byl držitelem prestižního ocenění MFIAP, které uděluje Mezinárodní federace umělecké fotografie.\n\nStibor patřil mezi nejvýznamnější české fotografy lidského těla. Nepřehlédnutelná byla i jeho činnost pedagogická, v rámci které ovlivnil několik generací českých umělců. Jeho učebnice fotografie pro lidové školy umění patřila před rokem 1989 mezi základní zdroje informací pro začínající autory.\n\nVyrůstal v rodině vysokého důstojníka československé armády, bývalého člena Československých legií v Rusku. Za první republiky dlouhodobě žil na Slovensku, zejména v Martině a Štúrovu. V roce 1951 absolvoval katedru výtvarné výchovy Filozofické fakulty Univerzity Palackého v Olomouci (titul PaedDr.).\n\nMezi roky 1952–1960 vyučoval deskriptivní geometrii na gymnáziu v Olomouci. V roce 1960 prosadil založení Lidové školy umění v Olomouci, kterou vedl až do roku 1987. V období 1979–1990 působil na Institutu výtvarné fotografie Svazu českých fotografů. V letech 1990–2007 přednášel na Institutu tvůrčí fotografie Slezské univerzity v Opavě předměty \"Fotografie plastiky a architektury\", \"Akt\" a \"Základní principy osvětlování\".\n\nZvětšovat jej naučil otec ve 30. letech 20. století. Soustavně fotografoval od svých vysokoškolských studií – nejprve reportáže, později zátiší a portréty, na konci 50. let přesunul svůj zájem k lidskému tělu. V letech 1968–1969 realizoval cyklus 15 fotografií pro Henryho Millera, které se svou erotičností výrazně odlišovaly od tehdejší hlavní linie českého fotografického aktu. Od 70. let se věnoval lyrickým aktům volně inspirovaným antickou mytologií. Od 80. let se v jeho fotografiích sporadicky objevují i mužské akty.\n\nStibor začínal s aparátem značky Voigtländer na formát negativu 6x9 cm. Později používal několik generací Flexaret, nakonec pracoval s Pentacon Sixem. Fotografoval na filmy FOMA, který vyvolával v Rodinalu. V určitých etapách života využíval zvětšování více negativů přiložených přes sebe (tzv. sendvič) nebo perokresbu aplikovanou na fotografii. Větší část tvůrčího života aktivně ovlivňoval výsledný dojem ze snímku pomocí optických a chemických prostředků. Pro něj typické je zejména využívání účinků Farmerova zeslabovače.\n\n"}
{"id": "105775", "url": "https://cs.wikipedia.org/wiki?curid=105775", "title": "Mistrovství České republiky v půlmaratonu", "text": "Mistrovství České republiky v půlmaratonu\n\nHistorie mistrovství České republiky v půlmaratonu (do roku 2005 včetně):\n\nZavedeno v roce 1994. Zatím se konalo 12 ročníků v následujících městech ČR: 7× Domažlice, 1× Blansko, Havlovice, Liberec, Trutnov, Vyškov. Pořádá se v kategorii mužů a žen. V letech 1995 - 1998 se navíc konalo mistrovství juniorů, uskutečnily se tedy pouze čtyři ročníky.\n\n\n\n\n\nPoznámka: V roce 1994 nebyla mistryně České republiky vyhlášena.\n\n\n\n\n\n\n\n\n"}
{"id": "105780", "url": "https://cs.wikipedia.org/wiki?curid=105780", "title": "Konzervace potravin", "text": "Konzervace potravin\n\nÚčelem konzervace potravin je dosáhnout prodloužení jejich trvanlivosti a vyhnout se tak jejich zkažení.\n\nKažením potravin rozumíme nechtěné namnožení mikroorganizmů, které způsobí, že potraviny jsou nepoživatelné (nechutné či dokonce nebezpečné). Ovoce, zelenina, mléčné výrobky a maso obsahují na povrchu množství mikroorganizmů. Mikroorganizmy, které způsobí zkažení potravin, obvykle nejsou samy o sobě pro člověka patogenní, mohou však nebezpečné látky produkovat.\n\nV přírodě existují i přirozené antimikrobiální látky, které kažení potravin zpomalují. Například lysozym ve vejcích rozkládá bakteriální buněčnou stěnu. Brusinky obsahují kyselinu benzoovou, která potlačuje růst plísní. Cibule, česnek, ředkvičky a křen obsahují látky potlačující růst bakterií, kvasinek a plísní.\n\nKažení potravin probíhá rychleji, jsou-li podmínky pro růst mikroorganizmů příznivé.\n\n\n\nVylučování mikroorganismů z prostředí\n1. Mechanické odstranění hrubých nečistot z okolí a zařízení určeného k asanaci.\n2. Zvlhčení povrchů ploch vodou.\n3. Aplikace pracovního roztoku čisticího preparátu\n4. Oplach ploch vodou.\n5. Aplikace pracovního roztoku dezinfekčního preparátu\n6. Závěrečný oplach asanovaných ploch vodou. (Steinhauser, 2000)\nObr. č. 1 Návod na mytí rukou (http://zdravi.e15.cz/news/check-pro?id=447347&seo_name=sestra)\nZároveň do vylučování organismů z prostředí lze zahrnout omývání používané zeleniny a ovoce, omývání ryb a podobně. (Ingr, 2007)\n\nSterilace\n\nTermosterilace vs. pasterace\nJe to abiotická metoda, která je založená na teplotní destrukci zdraví škodlivých mikroorganismů, které se docílí působením vyšších teplot než 100 °C. Zároveň se tím zajistí zdravotní nezávadnost a delší trvanlivost potravin. Při zvyšování teploty dochází nejdříve ke snížení prospívání mikroorganismů a při dalším zvyšování pak k jejich uhynutí. Nejdříve dochází k uhynutí vegetativních forem a následně také spor. (Ingr, 2007)\nV případě že inaktivujeme pouze vegetativní formy, jedná se o tzv. pasteraci, což je proces, při kterém se potravina, například mléko, zahřívá na teplotu do 100 °C. Nutný je záhřev minimálně na 72 °C po dobu 15 sekund, případně na teplotu 63 °C po dobu 30 minut, nebo jinou kombinaci časů a teplot zaručující rovnocenný účinek. Cílem je likvidace vegetativních forem mikroorganismů, redukce počtu spór a inaktivace enzymů, tz. minimalizace zdravotního nebezpečí za minimálních chemických, fyzikálních a organoleptických změn. Takové potraviny mají nižší uchovatelnost než potraviny sterilované. Pasterovanými potravinami jsou například běžné uzeniny, konzumní mléko případně polokonzervy. (Janštová, 2008)\nCo se týče sterilace, sterilační teplota má být co nejvyšší a působení sterilace je přímo závislé na době jejího působení. V tomto případě se využívá hodnota D, což je doba potřebná k tomu, aby použitá teplota snížila četnost živých mikroorganismů o jeden řád. Podstatou je, že sterilace musí proběhnout v celé potravině a to i v jejím jádře. U tekutých potravin probíhá snadněji. Užívá se zejména dvou způsobů sterilace a to diskontinuální a kontinuální. Diskontinuální sterilizace se používá především při výrobě trvanlivé smetany. Sterilizátor se po uzavření naplní do poloviny vodou a je vyhříván parou na sterilizační teplotu 116–118 °C po dobu 15–20 min. Otáčivá vložka uvnitř sterilizátoru zrychluje přenos tepla a umožňuje stejnoměrné prohřátí obsahu obalů. Kontinuální sterilizace je ve spotřebitelských obalech a její princip závisí na použití tlakového uzavřeného systému, kterým procházejí naplněné obaly ze zóny o nízkém tlaku a nízké teplotě do zóny relativně vysokého tlaku a teploty (sterilizační sekce). Potom se sníží tlak a teplota a obaly se ochladí. Při horizontální sterilizaci je vlastní sterilizační prostor uzavřen vodním sloupcem. Jeho výška řídí tlak páry, kterou se provádí vlastní sterilizace. Tímto vodním uzávěrem, jehož teplota se pohybuje postupně od 10 až do 100 °C, prostupují naplněné obaly s předem ošetřenou potravinou (pasterace, homogenizace) kontinuálně do sterilizačního prostoru. V parním termosektoru je pak potravina vystavena teplotám 110–115 °C po dobu 20–30 min.\nSterilace zahříváním je velmi obvyklý, celkem pohodlný a velmi osvědčený způsob konzervace potravin. (Janštová, 2008) Užívají se způsoby suché a mokré. Suché způsoby jsou takové, kde působí „suché teplo\", tj. teplonosné médium má nízký parciální tlak vodní páry. Tyto způsoby zahrnují pečení, smažení, grilování, kontaktní ohřev. Při pečení je teplo přenášené přirozenou nebo nucenou konvekcí vzduchu a působí na ohřívanou potravinu ze všech stran. Při grilování se teplo sdílí sáláním (infračerveným zářením) z různě konstruovaných infrazářičů případně i rozpáleného dřevěného uhlí. Sálání vyvolává rychlý ohřev povrchových vrstev, vytváří se hnědá krusta s typickou chutností. Smažení je tepelný proces s využitím horké tukové lázně. Roztavený tuk zajišťuje rovnoměrný záhřev celého povrchu na teploty nad 100 °C za podmínek podobných jako při pečení. Kontaktním ohřevem se rozumí ohřev masa přímým dotykem s vyhřívanou deskou. Při mokrých způsobech tepelného opracování se přenos tepla na ohřívaný materiál uskutečňuje teplonosným médiem s vysokým obsahem vody, může to být mokrý vzduch, vlhká nebo přehřátá pára, voda nebo vývar. Jedná se tedy o vaření nebo například uzení. (Steinhauser, 2000)\nObr. 2 Stacionární vertikální autokláv (www.vscht.cz/ktk/www_324/studium/KP/ppt/termosterilace.ppt)\n\nDalší způsoby sterilace\n\nChemosterilace\n\nAnabiotická konzervace fyzikálně-chemickými úpravami potravin \n\nOdnímání vlhkosti\n\nKonzervace nízkými teplotami\n\nOdnímání kyslíku a úprava skladovací atmosféry\n\nKonzervace chemickou úpravou\nMezi aditiva zvyšující údržnost masných výrobků je možné zařadit i aditiva pro úpravu pH rychlejším okyselením a to glukono-delta-lakton (GdL) používaný pro zrání fermentovaných masných výrobků. Mléčnan sodný nebo draselný je sůl slabé kyseliny a silné zásady a působí bakteriostaticky, kdy ve vodném prostředí je disociován na sodný a mléčnanový (laktátový) ion. V nedisociované formě (tedy bez elektrického náboje) může kyselina mléčná prostoupit buněčnou membránou do mikrobiální buňky, kde dojde k disociaci této kyseliny. Tím se vytváří i vodíkový kation (H+) a klesá hodnota pH, která buňku poškozuje. Mikrobní buňka se snaží snížení pH vyrovnat, čímž spotřebovává energii a tato energie pak nemůže být využita k množení. (Steinhauser, 2000)\n\nKonzervace biologickými zásahy (cenoanabióza)\n\nPůsobením mikroorganizmů v potravinách lze díky jejich toxickým produktům onemocnět:\n\n\n"}
{"id": "105784", "url": "https://cs.wikipedia.org/wiki?curid=105784", "title": "Sol", "text": "Sol\n\nSlovo Sol může mít více významů:\n\n\n"}
{"id": "105787", "url": "https://cs.wikipedia.org/wiki?curid=105787", "title": "Adléta Míšeňská", "text": "Adléta Míšeňská\n\nAdléta Míšeňská (po 1160 – 2. února 1211), první manželka krále Přemysla I., pocházela z rodu míšeňských markrabat Wettinů a byla dcerou markraběte Oty II. Míšeňského.\n\nAdléta se narodila nejspíš v roce 1160 a se svým manželem se seznámila v době vyhnanství od trůnu odstrčeného Přemysla. Svatba proběhla patrně v roce 1180.\n\nKrátce po svatbě se mladí manželé mohli vrátit do Čech, kde se vlády ujal Přemyslův nevlastní bratr Bedřich. Za jeho vlády zastával Přemysl významnou pozici zvláště v českém vojsku, zvítězil nad moravským knížetem Konrádem Otou v bitvě u Loděnice a po Bedřichově smrti a odstoupení knížete Václava z trůnu byl roku 1192 nastolen na pražský stolec. Již v létě 1193 však byl Přemysl sesazen a donucen i se svou rodinou (jež se kromě syna rozrostla o tři dcery) k opětovnému exilu.\n\nAdléta s dětmi se vrátila do Míšně ke svému bratrovi. Pravděpodobně v této době došlo mezi manželi k odcizení, které se Přemysl rozhodl řešit rázným způsobem.\n\nV roce 1197 se Přemyslovi podařilo znovu získat knížecí stolec. Po přibližně dvacetiletém manželství snad roku 1198 zapudil svou ženu Adlétu. Jako formální důvod k rozvodu posloužil Přemyslovi čtvrtý stupeň příbuzenství. Podle některých historiků (Novotný, Žemlička) to byla Přemyslova \"„nespoutaná smyslnost“\", podle jiných (Vaníček) pak prestiž, potvrzení královských ambicí a snaha o založení nové královské rodiny. Poněkud zvláštní je zavržení již dospělého syna Vratislava. Přemyslovi bylo té době již minimálně čtyřicet let a svým činem riskoval, že přijde o dědice.\n\nNovou Přemyslovou manželkou se roku 1199 stala Konstancie, sestra uherského krále Emericha. Adléta požádala papeže Inocence III. o ochranu svého manželství a zajištění nástupnických práv pro syna Vratislava. Spolu se svými dětmi odešla ke svému bratru Dětřichovi a strýci Dedovi a ve Wettinech tak získal Přemysl nesmiřitelné nepřátele. Téhož roku se papež ve svém listu francouzskému kléru zmínil o \"„českém vévodovi“\", který stejně jako francouzský král Filip II. August zapudil svou ženu a přijal cizoložnici.\n\nAdléta se ještě nakrátko v letech 1204–1205 vrátila jako kněžna do Prahy, ale jednalo se jen o římským králem Filipem Švábským vynucené politické rozhodnutí. V roce 1205 Přemysl provdal svou a Adlétinu dceru Markétu za dánského krále Valdemara II. Ještě v průběhu roku 1205 porodila Konstancie Uherská syna Václava a král opětovně zapudil Adlétu, aniž bral ohled na potíže, které si tím mohl způsobit. Papež roku 1206 zahájil nový proces proti \"„nevhodnému“\" manželství a Přemysl byl pro svou neposlušnost uvržen do církevní klatby.\n\nAdléta zemřela v roce 1211. Inocenc III. nakonec legitimoval všechny královy děti z obou manželství a tím uznal svazek s Konstancií.\n\nPočátkem 21. století se Adléta stala jednou z postav historických románů spisovatelky Ludmily Vaňkové \"Příběh mladšího bratra\", \"Kdo na kamenný trůn\" a \"Cestou krále\". V roce 2011 vydal spisovatel Vlastimil Vondruška první díl tetralogie \"Přemyslovská epopej\" nazvaný \"Velký král Přemysl I. Otakar\", na jehož stránkách Adléta Míšeňská patří k protagonistům této historické fresky.\n\n\n\n"}
{"id": "105793", "url": "https://cs.wikipedia.org/wiki?curid=105793", "title": "Max Liebermann", "text": "Max Liebermann\n\nMax Liebermann (20. července 1847, Berlín – 8. února 1935, Berlín) byl německý malíř.\n\nMax Liebermann byl synem úspěšného berlínského průmyslníka židovského původu a jeho ženy Philippe roz. Hallerové. Nejprve studoval právo a filozofii, ale později se věnoval studiu malířství a kresby ve Výmaru (1868). Zde inspirován Mihály Munkácsym nalezl zálibu v naturalismu a realismu. V roce 1873 odjel do Paříže a později do Barbizonu, kde byl v kontaktu s Munkácsym, Troyonem, Daubignym, Corotem, Milletem a Édouardem Manetem. \n\nJiž v této době začal sbírat obrazy francouzských impresionistů. V letech 1874–1914 pravidelně pobýval v letním bytě v Holandsku, kde vznikla řada děl o prostém venkovském životě. Ačkoliv se přestěhoval a nějaký čas pracoval v Mnichově (1878), nakonec se vrátil do Berlína (1884), kde žil a tvořil do konce svého života. 1884 se oženil se 37letou Martou Marckwaldovou, o rok později se jim narodilo jejich jediné dítě Käthe.\n\nLiebermann maloval scény ze života lidí na venkově, ze svého života a své práce. Později se, společně s Lovisem Corinthem a Maxem Slevogtem, stal představitelem německého impresionismu. Využil svého zděděného majetku k vytvoření působivé sbírky prací francouzských impresionistů. Hlavním tématem pozdějších prací je život buržoazie a motivy z jeho zahrady poblíž jezera Wannsee. V Berlíně se stal známým hlavně jako portrétista, jeho práce jsou duchem podobné pracím Edouarda Maneta.\n\nV roce 1897 byl jmenován profesorem Královské akademie v Berlíně. Mezi lety 1899–1911 se stal vůdčí osobností (spolu s Walterem Leistikowem) svého času hlavní avantgardní umělecké skupiny Berliner Secession. Od roku 1920 byl prezidentem Pruské umělecké akademie a od roku 1932 čestným prezidentem této akademie. V 1933, po převzetí moci Hitlerem, Lieberman rezignoval, protože mu bylo zakázáno dále tvořit kvůli jeho židovskému původu a zároveň proto, že se akademie rozhodla dále nevystavovat díla židovských umělců. Liebermann proslul také svým výrokem, kterým komentoval průvod nacistů oslavujících převzetí moci Adolfem Hitlerem, pochodujících skrz Braniborskou bránu: \"„Ich kann gar nicht so viel fressen, wie ich kotzen möchte.“\" – „Nikdy bych nemohl sníst tolik, kolik se mi toho chce vyblít.“\n\nV 1935 Liebermann zemřel po dlouhé nemoci ve věku 88 let v Berlíně. Je pohřben na berlínském židovském hřbitově Prenzlauer Berg. Pohřbu se zúčastnilo asi 80 smutečních hostí, mezi jinými se odvážil přijít slavný chirurg Ferdinand Sauerbruch, či Hans Purrmann a Käthe Kollwitzová.\n\n"}
{"id": "105798", "url": "https://cs.wikipedia.org/wiki?curid=105798", "title": "Průsečík", "text": "Průsečík\n\nPrůsečík je geometrický pojem používaný ve dvou významech:\n\nPokud není řečeno jinak, je v následujících příkladech používáno slovo průsečík v širším smyslu slova, tj. jako průnik dvou geometrických útvarů bez ohledu na to, zda se jedná o bod nebo o množinu bodů.\n\nDvě přímky ve třírozměrném geometrické prostoru mohou mít jako průsečík :\n\nPřímka a kružnice mohou mít ve dvourozměrném geometrickém prostoru jako průsečík:\n\nPřímka a koule mohou mít ve trojrozměrném geometrickém prostoru jako průsečík:\n\nDvě kulové plochy v prostoru mohou mít v závislosti na vzdálenosti jejich středů a jejich poloměrech jako průsečík:\n\nV analytické geometrii jsou útvary popisovány pomocí soustavy rovnic a nerovnic - součástí útvaru jsou právě ty body geometrického prostoru, které vyhovují této soustavě.\n\nJsou-li dány dvě takové soustavy pro dva geometrické útvary, pak průsečík (v širším smyslu toho slova) obsahuje právě ty body, které jsou řešením obou dvou soustav, tj. soustavy, která vznikne sloučením všech rovnic a nerovnic z obou soustav. Pokud takto vzniklá soustava nemá řešení, pak tyto dva útvary nemají průsečík - jsou disjunktní.\n\nMám-li dvě přímky v rovině, mohu každou z nich vyjádřit lineární rovnicí o dvou neznámých ( formula_1 a formula_2 jsou neznámé pro souřadnice)\n\nJejich průsečík lze vypočítat jako řešení soutavy dvou lineárních rovnic o dvou neznámých. Řešením může být:\n\nMáme-li danou přímku v rovině, mohu ji vyjádřit lineární rovnicí o dvou neznámých (x a y jsou neznámé pro souřadnice)\n\nax+by+c=0\n\na kružnici danou obecnou rovnicí o dvou neznámých (x a y jsou neznámé pro souřadnice)\n\nx+y-2mx-2ny+p=0\n\nJejich průsečík lze vypočítat vyjádřením jedné neznámé z rovnice přímky. Dosazením do rovnice kružnice dostaneme kvadratickou rovnici. Řešením může být:\n"}
{"id": "105807", "url": "https://cs.wikipedia.org/wiki?curid=105807", "title": "Metrický prostor", "text": "Metrický prostor\n\nMetrický prostor je matematická struktura, pomocí které lze formálním způsobem definovat pojem vzdálenosti. Na metrických prostorech se poté definují další topologické vlastnosti jako např. otevřenost a uzavřenost množin, jejichž zobecnění pak vede na ještě abstraktnější matematický pojem topologického prostoru.\n\nMaurice Fréchet zavedl pojem metrického prostoru ve své práci \"Sur quelques points du calcul fonctionnel\", Rendic. Circ. Mat. Palermo 22 (1906) 1–74.\n\nPojem \"metrický prostor\" vznikl proto, aby se některé pojmy (definované pomocí vzdálenosti bodů na reálné ose) daly zavést pro širší skupinu matematických objektů. Příkladem takových pojmů jsou:\n\nTyto pojmy mají své definice na reálné ose, které silně využívají pojem \"vzdálenost\" (tedy absolutní hodnota rozdílu dvou reálných čísel). Lze je však zobecnit na jakoukoli množinu, kde je pojem \"vzdálenost\" nějak definovaný, například množinu bodů v rovině a prostoru. Nebo množinu spojitých funkcí na intervalu, kde vzdáleností je maximum jejich rozdílu. Pak se lze ptát, zda je nějaká množina funkcí uzavřená, zda posloupnost funkcí konverguje apod.\n\nJelikož studium těchto analogií (mezi reálnou osou a složitějšími množinami) přináší mnoho užitečných výsledků, jsou formalizovány pojmem \"Metrický prostor\", což je množina spolu se zobrazením, které každé dvojici bodů přiřadí tzv. metriku. Pojmy \"metrika\" a \"vzdálenost\" se při neformálním vyjadřování užívají záměnně, ale pojem \"metrika\" se snaží zdůraznit, že může jít o libovolné zobrazení splňující axiomy níže, nejen o vzdálenost v klasickém smyslu. Na téže množině (např. body v rovině) lze zavést několik různých metrik.\n\nMetrický prostor je dvojice formula_1, kde formula_2 je libovolná neprázdná množina a formula_3 je tzv. metrika, což je zobrazení\n\nkteré splňuje následující axiomy (pro libovolná formula_5):\n\nTyto axiomy nejsou nezávislé, nezápornost totiž vyplývá z ostatních tří axiomů:\nformula_10.\nNahradíme-li trojúhelníkovou nerovnost pozměněným tvarem\npak nezápornost vyplývá přímo z axiomu 4* a dále z axiomů 2 a 4* vyplývá symetrie.\n\nHodnota formula_12 bývá nazývána vzdáleností bodů formula_13 v metrice formula_14.\n\nVynecháme-li v axiomu 2 implikaci zleva doprava (tj. připustíme, aby dva \"různé\" body měly nulovou vzdálenost) a ponecháme tak pouze rovnost formula_15, nazýváme vzniklé zobrazení pseudometrikou.\n\nVynecháme-li 3. axiom, dostáváme kvazimetrický prostor se zobrazení nazývaným kvazimetrika.\n\nVynecháme-li 4. axiom, nazýváme vzniklé zobrazení semimetrikou.\n\nKaždý normovaný vektorový prostor je metrickým prostorem.\n\nMnožina reálných čísel spolu s metrikou formula_17 (absolutní hodnota), kde formula_18 jsou libovolné body množiny formula_19, tvoří úplný metrický prostor.\n\nNa euklidovském prostoru formula_16 (tj. v rovině, v prostoru, případně ve vícerozměrném prostoru) lze definovat metriku mnoha způsoby, z nichž nejběžnější jsou:\n\nNa jakémkoli normovaném vektorovém prostoru lze definovat pošťáckou (pařížskou, moskevskou...) metriku: formula_27 pro formula_28 a formula_29. V této metrice hraje důležitou roli počátek. Dá se to představit tak, že všechny cesty z místa A do místa B vedou nejprve z A do tohoto významného bodu (Paříž, Moskva...) a až poté do B.\n\n\n\n\nBuď formula_39 metrický prostor, formula_40:\n\nV formula_19 s eukleidovskou normou:\n\nMějme na neprázdné množině formula_75 dvě libovolné metriky formula_76. Následující výroky jsou ekvivalentní:\n\nUvedená tvrzení definují vztah mezi metrikami formula_78 a formula_79. Je-li přitom formula_104, pak o takto definovaných metrikách říkáme, že formula_79 je \"silnější\" než formula_78 (nebo formula_78 je \"slabší\" než formula_79).\n\nO metrikách formula_76 na formula_75 řekneme, že jsou \"ekvivalentní\" tehdy, když každá množina formula_77 je otevřená v metrice formula_78 právě tehdy, když je otevřená v metrice formula_79. Jsou-li metrikyformula_76 ekvivalentní, pak pro každou množinu formula_77 platí formula_116, kde formula_85 je uzávěr množiny formula_86 v metrice formula_87. Jestliže jsou metriky formula_76 ekvivalentní, pak pro každou množinu formula_77 také platí formula_122, kde formula_90 je vnitřek množiny formula_86 v metrice formula_87.\n\n\nVynecháním podmínky symetrie se definice mění na definici kvazimetrického prostoru, zatímco povolením nulové vzdálenosti pro různé body se definice mění na definici pseudometrického prostoru.\n\nMetrický prostor je velmi obecná struktura umožňující pracovat jednotně s mnoha různými druhy množin (množiny bodů, množiny funkcí apod.). Přesto je možno mnohé pojmy z metrických prostorů (například \"uzavřená množina\" nebo \"spojité zobrazení\") definovat ještě podstatně obecněji v pojmu topologický prostor. Každý metrický prostor je zároveň topologickým prostorem, ovšem nikoli opačně. Topologické prostory tedy umožňují studovat vlastnosti ještě širší skupiny množin, než metrické prostory. Tím se zabývá oblast matematiky zvaná topologie.\n"}
{"id": "105808", "url": "https://cs.wikipedia.org/wiki?curid=105808", "title": "Tramvajová doprava v Saské Kamenici", "text": "Tramvajová doprava v Saské Kamenici\n\nTramvajová doprava tvoří v německé Saské Kamenici rozsáhlou síť (v současné době je však provozována jen její jedna část). Jejím provozovatelem je společnost CVAG (Chemnitzer Verkehrs-Aktiengesellschaft).\n\n15. července roku 1879 získal anglický podnikatel W. Roebuck koncesi pro výstavbu koňské tramvaje v úseku ve směru od Hlavního nádraží až k náměstí Falkeplatz. Provoz byl zahájen slavnostně 22. dubna 1880 a to na kolejích s rozchodem 915 mm, což bylo nejméně v celém tehdejším Německu.\n\nJeště v témže roce započala také výstavba tratí nových, dopravní spojení kolejemi tak získalo náměstí Theaterplatz či Wilhelm-Külz-Platz. Zprovozněna byla i již druhá, žlutá, linka. Už v srpnu 1880 dosáhla síť na své západní straně čtvrti Kappel, kde se nacházely tehdy hranice města. Rovněž tu také byla otevřena první stálá vozovna (dnes dopravní muzeum), kde byly ustájeny koně. Délka celého tramvajového provozu činila již 7,15 km. 15. května roku 1892 se pak otevřel dosud nejdelší úsek, který spojil Kappel s nedalekou obcí Schönau.\n\nSaská Kamenice se k německým městům s elektrickou tramvají připojila jako devátá v pořadí, a to 19. prosince 1893. Některé úseky se začaly postupně elektrifikovat, například do Schönau se svezli první cestující elektrikou 6. ledna 1894. Do roku 1898 se podařilo vytlačit koňku na okraj, zajišťovala provoz pouze mimo špičku a na méně vytížených úsecích.\n\nBěhem přelomu století následoval opravdový boom, ročně se otevřelo kolem 4-5 nových tratí. Počet linek stále rostl, a ty tak musely být od roku 1904 označovány nově písmeny (do této doby za označení linky sloužila pouze barva vozu). Každý den tak vyjíždělo do provozu celkem devět linek.\n\nProtože však tramvajový provoz nabýval, byly třeba i nové tramvaje. A vzhledem k tomu, že rozchod kolejí činící 915 mm byl výjimečný, komplikovala se výroba podvozků. Proto bylo rozhodnuto, že bude systém přebudován na rozchod standardní, to však ale odmítl provozovatel sítě, a tak došlo ke změně o pouhých 10 mm, na rozchod 925 mm. Na klasických 1435 mm se přešlo až po druhé světové válce a poslední úzkokolejná trať byla úspěšně zrušena roku 1988.\n\nDalší rozvoj kolejové sítě se už jednak kvůli poválečné krizi, jednak kvůli tomu, že byla síť již téměř dokončena, nekonal. Docházelo stále ale k drobným změnám, některé trati (do Borny a Hilbersdorfu) byly dokonce roku 1918 zrušeny, ještě před vypuknutím druhé světové války však byly v jiné a kratší podobě obnoveny.\n\nVýznamnou změnou roku 1927 bylo zavedení číslování u linek místo jejich označování písmeny. Za čísla se ale u některých linek připojovalo navíc ještě písmeno E, jednalo se o linky pouze pro zaměstnance některých továren. Jejich trasa se shodovala s těmi linkami bez písmene, měly však odlišný jízdní řád.\n\nSaská Kamenice po Druhé světové válce spadala do sovětské zóny, roku 1949 se stala součástí NDR. K 1. dubnu téhož roku byla zřízena společnost \"Verkehrsbetrieb dem Kommunalen Wirtschaftsunternehmen\", od níž 1. května roku 1951 celý provoz převzal nový dopravce, společnost \"Verkehrsbetriebe der Stadt Chemnitz\". V souvislosti s přejmenováním města na \"Karl-Marx Stadt\" roku 1953 musela být společnost ještě jednou přejmenována, takže od roku 1960 její název zněl \"Nahverkehr Karl-Marx-Stadt\".\n\nKromě změn názvů a vlastníků celého tramvajového provozu docházelo i ke změnám v samotné síti. První vlaštovkou byla nová trať, otevřená k 60. výročí otevření tramvajového provozu. Zprovozněna byla 19. prosince 1953 a nacházela se v centru města.\n\nVelmi nákladný (a již zmíněný) projekt rekonstrukce sítě na standardní rozchod začal roku 1958. Podle původního projektu měla konverze všech tratí trvat pouhých sedm let a skončit tak roku 1965 (později 1972 a nakonec reálně až 1988). Tyto prvotní, zcela nerealistické, plány však splněny být nemohly. První bylo tedy přestavěno centrum, kde díky vybombardovaným plochám bylo dost stavebního prostoru i na vytvoření zcela nových tratí. Na nich se objevily postupně tramvaje československé výroby, typu T3 s vlečnými vozy B3.\n\nVelmi kritizována byla také výstavba velkého terminálu přímo v centru, který je občas označován za mamutí stavbu socialismu.\n\nV roce 1990 se Německo sjednotilo, ustaven byl rovněž i současný dopravce CVAG. Síť však byla ve velmi špatném stavu; její severní polovina je stále mimo provoz a jen pomalu se na ní vrací tramvajový provoz.\n\nI ve vozovém parku nastaly velké změny. Vedle stárnoucích „té trojek“ se objevily v roce 1993 i moderní nízkopodlažní kloubové vozy typu Vario Car. Město také mezi lety 1992 a 1993 obnovilo vlastní nátěr vozidel; místo červeno-krémového, společného téměř pro celý východní blok, jsou tak nyní saskokamenické tramvaje modré či modrožluté.\n\nV 90. letech také byla zřízena i linka regionální tramvaje do města Stollberg, tramvaje Vario Car zde jezdí po železniční trati. Provozovatelem této linky je společnost Citybahn Chemnitz GmbH.\n\nVozový park tramvají v Saské Kamenici tvoří tyto typy osobních tramvají:\n\n\nKromě těchto také vlastní dopravní podnik CVAG také i některé vozy historické, které jsou umístěné v dopravním muzeu ve Vozovně Kappel.\n\n"}
{"id": "105813", "url": "https://cs.wikipedia.org/wiki?curid=105813", "title": "FC Haka", "text": "FC Haka\n\nFC Haka je finský fotbalový klub sídlící ve městě Valkeakoski. Tento klub se téměř každoročně účastní evropských pohárů.\n\n\nOficiální stránka klubu\n"}
{"id": "105815", "url": "https://cs.wikipedia.org/wiki?curid=105815", "title": "Logo (programovací jazyk)", "text": "Logo (programovací jazyk)\n\nLogo je jednoduchý funkcionální programovací jazyk, který byl navržen ve firmě BBN (Cambridge, Massachusetts) v roce 1967 původně pro výuku myšlení, ale je spojen především s výukou programování dětí. První implementace byla napsána v jazyce Lisp pro počítač PDP-1.\n\nHlavní postavou jazyka Logo je želva (turtle), pohybující se po pláži. Když želva spustí ocásek, kreslí za sebou stopu v písku. Když ocásek zvedne, pohybuje se bez toho, že by za sebou zanechávala stopu. Způsob kreslení se nazývá želví grafika a byl přenesen i do jiných programovacích jazyků. Logo ale má například i propracované příkazy pro zpracování seznamů a vlastní mnoho rysů jazyka Lisp, včetně konceptu, kdy se program skládá ze seznamů a sám o sobě je seznamem. Logo je vhodným nástrojem i pro výuku a implementaci technik umělé inteligence.\n\nV červenci 2008 existovalo 187 implementací jazyka Logo, každý s různou kvalitou. Na českých a slovenských školách jsou často používány verze Imagine Logo a Comenius Logo. Logo řadíme mezi dětské programovací jazyky, kam se řadí ještě Karel, Baltík, Petr a další.\n\nPůvodní projekt vychází z teorie Jeana Piageta, který mimo jiné tvrdil, že informace, které jedinec přijímá si osvojuje v závislosti na těch, které už má. Sám Papert byl toho názoru, že děti se snáze učí, pokud informace sami poznávají a jsou při tomto procesu aktéři nikoli jen pasivními přijímateli.\n\na) motivující prostředí – například hlavně dnes využívané programovaní počítačových her\nb) příkazy jsou běžně podobné jazyku\nc) převedení pojmů abstraktních na pojmy konkrétní – jakýkoliv příkaz se hned projeví – princip tzv. Želví geometrie (vytváření grafických modelů); někdy se těmto simulacím říká mikrosvěty\nd) široce použitelný – je sice velmi jednoduchý ale dostatečně silný i na složitější úkoly\n\nJazyk je tvořen asi dvě stě slovy, která se nazývají primitiva. Jsou tvořena příkazy, operátory a funkcemi.\n\nProgram Hello world může vypadat například takto:\n\nJe třeba dodat, že toto ovšem není typický příklad programovací úlohy v Logu. Daleko lépe ji vystihne kód příkazu, kterým želva vykreslí čtverec (v české verzi jazyka):\n\n\n"}
{"id": "105819", "url": "https://cs.wikipedia.org/wiki?curid=105819", "title": "Ochrid", "text": "Ochrid\n\nOchrid ( ) je město v jihozápadní části Severní Makedonie, u severovýchodního břehu stejnojmenného jezera (Ochridské jezero).\n\nPrvní zmínky o osadě zvané původně \"Lychnidos\" pocházejí ze 4. století př. n. l., kdy byla dobyta Filipem II. Makedonským. Ve 2. století př. n. l. byla osada dobyta Římany a stala se součástí obchodní cesty Via Egnatia mezi Jaderským a Egejským mořem. V 6. století n. l., se v okolí Lychnidu, náležejícího k Byzantské říši, začal usazovat slovanský kmen Brsajců. Z 9. století pak pochází nynější slovanský název města vzniklý z výrazu „\"vo hrid\"“ neboli „\"na kopci\"“.\n\nNa přelomu 9. a 10. století se Ochrid stal útočištěm žáků sv. Cyrila a sv. Metoděje vyhnaných z Velkomoravské říše. Nejvýznamnější z nich byli sv. Kliment Ochridský a sv. Naum. Při klášteře, který v Ochridu založil sv. Kliment, vznikla literární škola, díky které se z Ochridu stalo nejvýznamnější centrum slovanské kultury a vzdělanosti, která se odtud dál šířila po východní Evropě. Ohrid byl jedním z center křesťanství, které se odtud šířilo mezi Slovany obsazené části jihovýchodní Evropy.\nKoncem 10. století vystavěl na kopci nad městem car Samuel I., vůdčí postava povstání proti byzantské nadvládě, velkou pevnost, která tvoří dominantu města i dnes, a učinil z Ochridu hlavní město Bulharské říše. Stáhl se sem z oblastí, odkud byl byzantským vojskem vyhnán. V roce 1014 však byl car Samuel poražen Byzantinci, čímž se významně snížil politický význam města.\nOchrid, nad nímž se vystřídala nadvláda byzantská, bulharská, srbská i osmanská, zůstal do počátku 18. století významným církevním centrem a sídlem patriarchátu Ochridu.\n\nBěhem první balkánské války bylo okolí města Ochrid rozděleno mezi Srbsko a Bulharsko. Srbská armáda obsadila Ochrid dne 22. listopadu 1912. Do války se zapojil i značný počet obyvatel Ochridu ve snaze bojovat za své osvobození od nadvlády Osmanské říše, která město držela právě až do konce první balkánské války.\n\nVzhledem k nespokojenosti s mírovou smlouvou, která byla následně podepsána, vypuklo v září 1913 v celé západní Makedonii povstání, známé též jako Ochridské. Dne 12. září jednotky Petara Čauleva a Pavle Hristova z VMRO obsadily Ochrid a vyhnaly srbské vojáky a úředníky. Následně byla ustanovena provizorní správa. Dne 19. září téhož roku přispěchaly posily srbské armády a město zpět dobyly.\n\nBěhem první světové války byl Ochrid s okolím obsazen bulharskou armádou. Místní památky byly několikrát vyloupeny okupačními vojsky. Bulhaři odešli po prolomení soluňské fronty a postupu vojsk Dohody dále na sever. Poté bylo město součástí Království Srbů, Chorvatů a Slovinců.\n\nV roce 1935 bylo v historické části města objeveno antické divadlo, v letech 1956 až 1960 byl proveden komplexnější archeologický průzkum lokality. \n\nBěhem druhé světové války byl Ochrid opět obsazen bulharskou armádou. Partyzáni jej obsadili dne 15. října 1944, nicméně jen na krátkou dobu. Německé vojsko, které město okupovalo, se nehodlalo vzdát. Teprve až mezi 7. a 8. listopadem 1944 byl Ochrid osvobozen.\n\nKromě trosek již zmíněné pevnosti se zde nachází řada dalších významných památek:\nV křivolakých uličkách starého města rozkládajícího se na kopcích nad jezerem se nachází řada ukázek typické místní architektury charakteristické přesahem horních pater domu do ulice.\n\nOd roku 1958 sídlí v Ochridu opět ochridské arcibiskupství, součást autokefální Makedonské církve. V roce 1979 byla makedonská část jezera zapsána mezi světové dědictví UNESCO. O rok později byl zápis rozšířen o město Ochrid, v roce 2019 došlo k dalšímu rozšíření o albánskou část jezera (to vše pod společným názvem Přírodní a kulturní dědictví ochridského regionu). Ochrid je významným turistickým centrem Severní Makedonie. Makedoňané využívají Ochridské jezero k letním dovoleným a přezdívají mu Makedonské moře, i přesto, že Severní Makedonie je vnitrozemským státem.\nKaždý rok se zde koná známý hudební festival Ochridské léto.\n\nSeverně od Ochridu se nachází známé letovisko Struga, jižně pak turisty vyhledávaný klášter sv. Nauma.\n"}
{"id": "105830", "url": "https://cs.wikipedia.org/wiki?curid=105830", "title": "Seznam babylonských králů", "text": "Seznam babylonských králů\n\nSeznam babylonských králů zahrnuje všechny vládce Babylónu, respektive Babylonie, od nejasných počátků říše až do jejího pádu v roce 539 př. n. l. Datování je uváděno podle tzv. \"střední chronologie\".\n\n\nJako 2. babylonská dynastie je tradičně označována 1. přímořská dynastie, i když její členové neovládali samotný Babylón.\n\n\n\n\n\n\n\"Babylon je dobyt Asyřany r. 689 př. n. l. a opraven kolem r. 670 př. n. l. Asarhaddonem\"\n"}
{"id": "105837", "url": "https://cs.wikipedia.org/wiki?curid=105837", "title": "Petr Just", "text": "Petr Just\n\nPetr Just (* 12. července 1978 Trutnov) je český politolog a vysokoškolský pedagog vyučující na Institutu politologických studií Fakulty sociálních věd Univerzity Karlovy v Praze a dalších vysokých školách. Je spoluzakladatelem Česko-slovenské unie studentů politických věd (CPSSU). V roce 2008 byl prorektorem Metropolitní univerzity Praha.\n\nV pedagogické činností se zaměřuje na oblast komparativní politologie, tedy popis a porovnávání politických systémů zejména Československa, České republiky, Slovenska a dalších zemí střední a do budoucna i východní Evropy a také politickým systémem USA.\n\nPro svoji odbornost a dobrý mluvený projev bývá často viděn na obrazovkách ČT24. Jeho články a statě jsou publikovány v mnoha periodikách.\n\n\n"}
{"id": "105839", "url": "https://cs.wikipedia.org/wiki?curid=105839", "title": "Žižice", "text": "Žižice\n\nŽižice jsou obec v kladenském okrese mezi obcemi Slaný a Zvoleněves. Obcí prochází silnice I. třídy č. 16., spojující Slaný a Velvary. Obec čítá 213 domů (SLDB 2001) a žije zde obyvatel.\n\n\nKatastrální území obce Žižice se rozprostírá v těsném sousedství královského města Slaný. Samotná obec Žižice leží cca 5 km východně od Slaného. Pod OÚ Žižice spadá pět vesnic – Drnov, Luníkov, Osluchov, Vítov a Žižice.\n\nPrvní písemná zmínka o existenci obce Žižice a Vítov se datuje k roku 1318. Od 16. století do roku 1848 patřily Žižice Břevnovskému klášteru. Od roku 1849 byly Žižice součástí obce Luníkov spolu s Vítovem. Od roku 1874 byla obec samostatná. Po roce 1848 byly Žižice administrativně sloučeny s Osluchovem, Luníkovem, Vítovem a Drnovem. Po vesnici Drnov je v Praze pojmenována ulice Drnovská, na jejíž výstavbu se vozil kámen právě z Drnova.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Žižice \"(276 obyvatel)\" byly v roce 1932 evidovány tyto živnosti a obchody: 2 hostince, klempíř, kolář, kovář, mlýn, řezník, 2 obchody se smíšeným zbožím, trafika.\n\nV obci Luníkov \"(121 obyvatel, samostatná obec se později stala součástí Žižic)\" byly v roce 1932 evidovány tyto živnosti a obchody: hostinec, kovář, mlýn, 7 rolníků, obchod se smíšeným zbožím, trafika.\n\nV obci Vítov \"(přísl. Blahotice, 360 obyvatel, samostatná obec se později stala součástí Žižic)\" byly v roce 1932 evidovány tyto živnosti a obchody: cihelna, holič, 4 hostince, kartáčník, mlýn, obuvník, 4 rolníci, 2 řezníci, 3 obchody se smíšeným zbožím, trafika, velkostatek.\n\n\n\nČást obyvatelstva pracuje v ZOD Žižice, ostatní obyvatelé za prací dojíždí, někteří až do Prahy.\n\nVe sloučených obcích sídlí několik podnikatelských subjektů. Největší z nich je ZOD Žižice, které ovšem díky současné situaci v zemědělství má existenční problémy. Dále zde hospodaří několik soukromých zemědělců, z nichž nejlépe se daří ovocnářům ve Vítově. Z ostatních podnikatelských subjektů je možné uvést Motorest ve Vítově, Auto Roch v Drnově, Tiskárna Drnov, truhlářství Palisandr, kamenosochařství Savinec a stavební firmu Hladký v Žižicích.\n\nVeřejný vodovod je ve vsích Luníkov, Vítov a v Žižicích. V Drnově a Osluchově jsou pouze nevyhovující veřejné a soukromé studny. S výstavbou vodovodu pro Drnov a Osluchov se počítá v nejbližších letech. V Žižicích jsou v provozu dvě malé ČOV pro pět družstevních bytovek.\n\nDne 5. 5. 2008 zahájena stavby ČOV v obci Luníkov. Dne 2. 10. 2008 došlo k předání dokončené stavby. Od května 2010 probíhá budování řádu v obci Žižice. Dne 13.10.2010 hlavní řády v obci Žižice jsou dokončené. Připojování domácností začne na jaře 2011.\n\n\n\nV vsích Osluchov, Luníkov a Vítově není žádný obchod. V Drnově je prodejna se smíšeným zbožím. V Žižicích je obchod se smíšeným zbožím, který zajišťuje ZOD Žižice. V majetku OÚ je pohostinství v Žižicích. Společenský sál je na Drnově. Lékařskou péči zajišťuje MUDr. Zajíčková ve Slaném, stomatologickou péči zajišťují privátní ordinace ve Slaném a ve Zvoleněvsi.\n\nV obci Žižice je mateřská škola, jejíž zřizovatelem je obec. Její kapacita je 22 dětí, ale v posledních letech není zcela využita. Do základní školy děti dojíždí do Slaného a do Zvoleněvsi. Obec má své sportovní hřiště. Působí zde i fotbalový klub FK Žižice, který má dvě mužstva, žáky a dospělé. Každý rok v červenci pořádá klub fotbalový \"Memoriál M. Maxy\" i s taneční zábavou.\n\nÚzemím obce procházela linie tzv. Pražské čáry předválečného československého opevnění. Z desítek objektů se dochovaly a byly restaurovány dva – objekt lehkého opevnění vz. 37 A-9/22/A-120Z na sz. okraji Žižic při silnici od Vítova a objekt lehkého opevnění vz. 36 IXb/43/A v zalesněné stráni nad Mlýnkem.\n\nNa návsi se nachází pamětní deska k uctění památky obětem světových válek v letech 1914–1918 jmenovitě Boh. Grünwaldovi a Josefu Vojtěchovi a roku 1938 – 1945 beze jmen.\n\nNa rozcestí mezi Žižicemi, Drnovem a Zvoleněvsí se nacházela Žižická lípa.\n\nRoku 1741 byla do obce darováno břevnovským klášterem sousoší sv. Prokopa od Karla Josefa Hierleho. Socha v nadživotní velikosti držící pravé ruce hůl a v levé berlu s kovanou hlavicí po stranách byly dva andělé a nad sochou byl umístěn zvon. Na počátku 70. let 20. stol. bylo sousoší z důvodu stavby komunikace zrušeno. Sochy byly přeneseny do kostela Nejsvětější Trojice ve Slaném. V roce 2018 u příležitosti vzniku Republiky obnovena část sochy a vystavena na kamenném podstavci.\n\n\n\n"}
{"id": "105843", "url": "https://cs.wikipedia.org/wiki?curid=105843", "title": "Umajjovci", "text": "Umajjovci\n\nUmajjovci, též Omájovci, byli první dynastie chalífů vládnoucí arabskému chalífátu v letech 661 až 750. Navázali na výboje v době volených chalífů a vytvořili říši sahající od povodí řeky Indu po Atlantský oceán, od Jemenu po Kavkaz a střední Asii. Sídelním městem Umajjovců byl Damašek. Samotná dynastie se dělila na rodové větve Sufjánovců vládnoucí v letech 661–683 a Marvánovců vládnoucí v letech 683–750. Roku 747 vypuklo rozsáhlé povstání iniciované šíity, které způsobilo pád dynastie Umajjovců a přivedlo k nejvyšší moci v chalífátu Abbásovce.\n\n\nPoté, co byl Marván II. poražen Abú-l-Abbásem a moci v chalífátu se chopila dynastie Abbásovců, založil Hišámův vnuk Abdurrahmán I. na Pyrenejském poloostrově Córdobský emirát (později Córdobský chalífát), stát prakticky nezávislý na moci abbásovských chalífů. Tato nezávislost se projevila i tím, že jeho potomci užívali od roku 929 titul chalífa.\n\n"}
{"id": "105845", "url": "https://cs.wikipedia.org/wiki?curid=105845", "title": "Krystal (elektronika)", "text": "Krystal (elektronika)\n\nKrystal je pasivní elektrotechnická součástka používaná v elektronických obvodech jako rezonátor s velmi přesnou a stabilní rezonanční frekvencí. Používá se jako frekvenční filtr v rádiových přijímačích, v přesných oscilátorech například ve vysílačích, v elektronických hodinách a hodinkách, pro taktování procesorů v počítačích a dalších zařízeních spotřební elektroniky (např. flash disky).\n\nNěkteré krystalické látky vykazují piezoelektrický jev. Ten se projevuje tak, že při mechanickém namáhání krystalu ve správném směru se na něm (zpravidla v kolmém směru) objeví elektrické napětí a naopak po přiložení elektrického napětí se krystal mechanicky deformuje.\n\nJestliže z takové látky vyrobíme tenkou destičku, opatříme ji elektrodami a na ně přiložíme střídavé napětí, destička se rozkmitá. Kmity destičky budou nejsilnější, pokud najdeme frekvenci na které destička mechanicky rezonuje. Mechanická rezonance destičky se promítá i do elektrických parametrů součástky, takže z pohledu obvodu, ve kterém je zapojen, se krystal chová jako velmi kvalitní elektrický rezonanční obvod.\n\nKrystalový výbrus má několik rezonančních kmitočtů. Jednotlivým z nich odpovídají sériové rezonanční obvody C, L, R až C, L, R. Kapacita C odpovídá kapacitě mezi elektrodami na výbrusu a její velikost je typicky kolem 10 pF.\n\nPokud uvažujeme jednu konkrétní rezonanční frekvenci krystalu, můžeme schéma zjednodušit pouze na C a jeden rezonanční obvod C, L, R.\n\nHodnoty součástek C, L, R se pohybují v širokém rozmezí, podle typu výbrusu a zvolené rezonanční frekvence.\n\nKaždá rezonance krystalu má svou sériovou ω a paralelní ω úhlovou frekvenci, (tzv. rezonanci a antirezonanci). Vypočítají se podle vztahů:\n\na\n\nProtože kapacita C je výrazně větší než C, leží obě rezonanční frekvence těsně vedle sebe. V oblasti mezi rezonancemi krystal pro obvod představuje na frekvenci závislou indukčnost, mimo tuto oblast pak na frekvenci závislou kapacitu.\n\nKrystalové rezonátory se vyrábějí téměř výlučně z krystalu křemene SiO, protože dosahuje vynikajících elektrických parametrů a dlouhodobé časové i teplotní stability rezonanční frekvence. Frekvence kmitání křemenného krystalu se volí nejčastěji 32 768 Hz, protože krystal s touto frekvencí lze vyrobit malý a postupným dělením frekvence dvěma (snadno elektronicky realizovatelným) lze získat frekvenci 1Hz, tedy 1 puls za sekundu.\n\nZ krystalu křemene se v přesně určených směrech řežou a přesně vybrušují tenké destičky. Směr řezu a rozměry destiček určují typy rezonancí, kterých výbrus může dosáhnout a jejich rezonanční frekvence.\n\nNa přesný výbrus se pak napaří tenké stříbrné nebo zlaté elektrody jejichž tvar je závislý na požadovaném typu rezonance. Na tyto elektrody se vhodným způsobem nakontaktují vývody a krystal se uzavře do kovového pouzdra.\n\nKrystaly se speciálními požadavky na stabilitu bývají uzavřeny do speciálního evakuovaného pouzdra nebo se umisťují do termostatu, aby frekvence nebyla závislá na teplotě.\n\nAčkoliv se krystaly vyrábějí s širokém sortimentu hodnot a s vysokou přesností, může v případě některých malosériových nebo kusových konstrukcí vzniknout potřeba změnit jejich parametry. V malém rozsahu se k tomu používá technika jódování, spočívající ve snížení rezonanční frekvence systému krystal-elektroda-vývod difúzí jódových par do stříbrného polepu. Opačný postup - čpavkování, spočívá v odstranění předchozího jódování. Další zvýšení rezonanční frekvence škrábáním nebo odleptáním části stříbrné metalizace je značně riskantní, neboť hrozí poškození krystalu a pronikavé snížení Q takto upraveného krystalu.\n\nK doladění celého obvodu se používá také paralelní kondenzátor s proměnnou kapacitou (trimr).\n\n\n"}
{"id": "105849", "url": "https://cs.wikipedia.org/wiki?curid=105849", "title": "Park", "text": "Park\n\nPark je část města nebo krajiny, ve které se nachází udržovaná zeleň. Park často obklopuje některé významnější budovy, např. zámky. Údržba veřejného parku je typicky financována městem nebo městskou částí, na jejímž území se park nachází, nebo majitelem přilehlé budovy. Funkce parku je především estetická a relaxační, lidé se do parku chodí procházet nebo jen posedět, děti si v parcích hrávají. Park ve významu upraveného prostranství se zelení mohou vlastnit a udržovat soukromé osoby, soukromé i veřejné organizace za různým účelem.\n\nNěkteré parky jsou upraveny podle pravidel sadovnické tvorby. Typický park je tvořen stromy, cestami a záhony s květinami, často i vodními plochami (jezírky, rybníky) nebo potoky. Součástí bývají dekorativní stavby, jako například fontány, dále sochy aj.\n\nMěstské parky mohou snižovat teplotu ve městech.\n\nStátem může být vyhlášen národní park – rozsáhlé území vyhlášené za účelem ochrany přírody, často proto, že na jeho území rostou vzácné rostliny nebo žijí ohrožená zvířata. Je typem chráněného území. Pohyb osob v národním parku je většinou omezen, někdy zcela zakázán, stejně jako stavění budov.\n\nJiný typ, podléhající nejmírnější ochraně, se v České republice nazývá přírodní park (dříve se podobná území nazývala klidová oblast). Geopark je geologicky cenné území, kde jsou ve spolupráci s místními obyvateli a organizacemi rozvíjeny aktivity na podporu rozvoje oblasti a podporu návštěvnosti a vzdělanosti. Lesnický park je významný objekt lesního hospodářství, ve kterém se trvale udržitelně hospodaří podle zásad lesnického parku.\n\n\n"}
{"id": "105851", "url": "https://cs.wikipedia.org/wiki?curid=105851", "title": "Hřbitov", "text": "Hřbitov\n\nHřbitov (ze staročeského břitov, původně z německého Friedhof) neboli pohřebiště, zastarale též krchov (z německého Kirchhof), v archeologické terminologii nekropolis, je pietní místo, kde se pohřbívají mrtví lidé respektive ostatky jejich těl (kupř. popel po kremaci).\n\nHřbitov se skládá z hrobů, hrobek, cest a zeleně mezi nimi. V mnoha dnešních hřbitovech existují též „urnové zdi“ (kolumbária), kde jsou uchovávány ostatky zemřelých, kteří byli zpopelněni v krematoriu. Hřbitovy bývají otevřené veřejnosti, příbuzní a blízcí zesnulých často jejich hroby navštěvují a pečují o ně. Některé slavnější hřbitovy jsou též cílem turistů (kupř. Slavín v Praze na Vyšehradě nebo Slavín v Bratislavě).\n\nHřbitovy často bývají též umístěny vedle kostelů, synagog nebo jiných staveb náboženského určení – v takovém případě je spjat s pochováváním zemřelých příslušného náboženství. Prostor hřbitova byl zpravidla obřadně posvěcen. Mohli tu být pohřbeni jinověrci, ale pouze na zvláště určeném místě.\n\nČeské slovo \"hřbitov\" pochází z německého označení \"Friedhof\" (dvůr klidu).\n\nHřbitov býval vůči svému okolí ohraničen nejčastěji nižší či vyšší zdí. V krajích, kde nebyla nouze o kámen, byla z nasucho do hlíny nebo malty kladených kamenů. Kde byla o kámen nouze, bývala zeď z trámů, roubená se šindelovou stříškou. Kamennou zeď zakončovaly šikmo položené ploché kameny. Zeď, zdánlivě jen ohraničující kostelní areál, mívala v některých krajích i ochrannou či dokonce obranou funkci. Bylo to hlavně na česko-kladském a česko-moravském pomezí. Příchod ke kostelu a na hřbitov byl možný jen jediným místem – vstupní bránou často spojenou funkčně se zvonicí se zděným přízemím a dřevěným patrem na krakorcích. V případě drobných místních potyček poskytla ohradní zeď a zvonice jednoduchou prvotní ochranu shromážděným obyvatelům. Příkladem může být Telecí a Bílý Újezd.\n\nV západokřesťanském světě se hřbitovy setkávají s nárazovým zvýšením zájmu na počátku listopadu – na svátek všech svatých (1. listopadu) a na svátek všech věrných zemřelých (2. listopadu). Pozůstalí navštěvují hroby svých blízkých, modlí se nad nimi a rozžínají svíce na jejich počest.\n\nV dřívějších dobách platilo, že sebevrazi nesměli být na křesťanském hřbitově pohřbíváni a byli proto pohřbíváni jinde (u hřbitovní zdi, na křižovatce, v lese apod.; v lese je pohřben např. sebevrah Jan Jakub Ryba). Souviselo to s tím, že každý hřbitov by měl být řádně vysvěcen a mrtví by měli být ukládáni do svěcené půdy. Křesťanské církve odmítají sebevraždu a pohřbívání sebevrahů do svěcené půdy bylo po dlouhou dobu považováno za znesvěcení hřbitova.\n\nV současné době katolická církev (jakož i řada dalších) tuto praxi opustila jako příliš tvrdou (zejména tam, kde existují polehčující okolnosti pro sebevraha), byť (dle místních specifik) v těchto případech upřednostňuje pohřeb bez katolických obřadů, případně pohřeb neokázalý. Existují ale i výjimky - např. okázalý pohřeb čtrnáctileté Ani, kterou šikana ze strany spolužáků dohnala k sebevraždě, vedl osobně Tadeusz Gocłowski, arcibiskup a metropolita gdaňský (arcibiskup ovšem při pohřbu výslovně připustil, že jde o zvláštní případ, který by si dříve nedokázal ani představit).\n\n\nŘada států má své zvláštní hřbitovy, na nichž pohřbívá hlavy státu a další významné osobnosti z řad svých občanů. Příkladem může být Vyšehradský hřbitov v Česku, slovenský Národný cintorín v Martině, rumunský hřbitov Bellu v Bukurešti, Cmentarz Powązkowski v Polsku, hřbitov Hietaniemi ve Finsku, či Herzlova hora v Izraeli.\n\n\n\n\n"}
{"id": "105854", "url": "https://cs.wikipedia.org/wiki?curid=105854", "title": "Silver (Zeměplocha)", "text": "Silver (Zeměplocha)\n\nSilver je kocour Stařenky Oggové, postava z knih o Zeměploše anglického spisovatele Terryho Pratchetta.\nMá dosti svéráznou a bojovnou povahu, z různých šarvátek si nosí mnoho šrámů a jizev.\n\nV některých dílech cyklu Zeměplochy ho stařenka Oggová proměňuje na člověka.\n\nTypické rčení: „Chceššš mlíííko, mňaum!“\n\nSilver má panický strach z kotěte jménem Ty, které patří Bábi Zlopočasné.\n\nSilver patří k slabinám stařenky Oggové. Zatímco vzato logicky by připustila, že je to tlustý, zlomyslný a páchnoucí mnohonásobný násilný smilník, v duchu by ho stejně viděla jako to malé roztomilé koťátko, kterým byl, když si ho přinesla před lety. To, že před dvěma lety pronásledoval hladového vlka až do koruny stromu a vloni k smrti vyděsil medvědici, která si na kraji lesa bezstarostně vyhrabávala kořínky, neznamenalo, že se Stařenka přestala bát, aby se mu, chudáčkovi, něco nestalo. Všichni ostatní v celém širém okolí byli přesvědčeni, že jediné, co by mohlo Silverovi ublížit, by byl přímý zásah většího meteoritu. \n"}
{"id": "105855", "url": "https://cs.wikipedia.org/wiki?curid=105855", "title": "Silver", "text": "Silver\n\nJméno nebo označení Silver (angl. \"stříbro\") nese:\n\n\n\nmůže jít i o jméno města v USA\n\n"}
{"id": "105867", "url": "https://cs.wikipedia.org/wiki?curid=105867", "title": "Manicheismus", "text": "Manicheismus\n\nManicheismus je již dnes vymizelé náboženské učení (jeho nejpozdější a nejzachovalejší formy s největším počtem památek byly nalezeny v Číně), které bylo založeno v Sasánovské říši babylonským prorokem Máním (přibližně roky 216–276) ve 3. století. Bylo ovlivněno gnosticismem a spojovalo v sobě staroperské náboženské představy zoroastrismu s křesťanstvím, apokalyptickým judaismem a buddhismem, přičemž se považovalo za vyvrcholení všech těchto náboženství a sám Mání se pokládal za „Pečeť proroků“ (tj. Krista, Buddhy, Zarathuštry, Elchasaie a dalších).\n\nPodle tohoto učení existují dva etické principy, které jsou současně vlastními principy struktury života: \"dobro\" (světlo) a \"zlo\" (tma). Ty spolu bojují a jejich smísením vznikl svět. Manicheismus učí, že Ježíš Kristus přišel osvobodit části světla ze zajetí tmy a těla (tedy ta, která disponují přimíšenými prvky zla) od jejich hmotné závislosti jen zdánlivě. Oba morální protipóly a jejich konfrontace existují trvale, jsou věčné, kosmické. Tím se odlišuje od většinové křesťanské nauky, protože i ve chvíli, kdy je podle ní boj mezi protipóly dobra a zla pro jednotlivce dokonán smrtí a pro duši začíná dimenzionálně jiný, kvalitativně nový, unipolární život – pouze dobro (nebe) či pouze zlo (peklo), funguje v tomto učení princip bipolarity nadále. Princip dualismu dobra a zla a jejich prolnutí ve světě je ovšem živý trvale.\n\nManicheismus dělil své vyznavače do dvou tříd: na\nVyvolení žili odděleně v klášterech přísným asketickým životem, věnovali se především studiu a modlitbám, ale pěstovali také umění. Naslouchající byli druhou třídou. Ti nemuseli žít asketicky, dodržovali pouze deset Máního přikázání. Protože Vyvolení nesměli pracovat, byli to Naslouchající, kteří je živili almužnami.\nManichejství mělo od počátku pevně organizovanou církev v jejímž čele stál \"archégos\", Máního nástupce. Z manicheistických hodnostářů to dále bylo dvanáct mistrů, sedmdesát dva biskupů a tři sta šedesát kněží. Tito hodnostáři pocházeli právě z řad Vyvolených.\n\nMání zemřel mučednickou smrtí mezi lety 274 a 277 na popud zoroastrovských kněží. Manicheismus se vzápětí stal velmi populární zejména v oblasti rozšíření aramejštiny. V Persii byl pronásledovaným, ovšem ani za hranicemi Persie to neměl jednoduché: byl pronásledovaným náboženstvím v římské říši, potírali jej i buddhisté v Asii, stejně jako taoisté nebo konfuciáni v Číně.\nAž v roce 762 se k manicheismu přiklonil chán Ujgurské říše a až do jejího zániku v polovině 9. století plnil funkci státního náboženství. Manicheismus byl kromě toho rozšířený i v Evropě (kde zanikl v 7. století), severní Africe, přes Blízký východ (do 10. století, kdy ustoupil islámu) až po střední Asii (14. století) a Čínu, kde se udržel nejdéle. V Číně přežívaly komunity manichejců až do 17. století. Dodnes je manichejství formálně zakázaným náboženstvím ve Vietnamu.\n\n"}
{"id": "105869", "url": "https://cs.wikipedia.org/wiki?curid=105869", "title": "Hokejová reprezentace Čech", "text": "Hokejová reprezentace Čech\n\nHokejová reprezentace Čech byl národní hokejový tým Českého království, v té době korunní země Rakouska-Uherska. Reprezentace byla na evropské scéně nejúspěšnějším reprezentačním týmem v ledním hokeji před první světovou válkou. Jejími přirozenými následníky se posléze staly československá a dále česká hokejová reprezentace.\n\nČeští reprezentanti se dle rozhodnutí hokejového svazu zúčastnili již prvního mezinárodního turnaje, který spadal pod LIHG a konal se ve francouzském Chamonix. Později bylo těchto osm hráčů nazváno hokejovými mušketýry. Výprava pod vedením Josefa Grusse prohrála všechna čtyři utkání, ale získala důležité poznatky o stylu a pravidlech hry. Seznámila se také s potřebným hráčským vybavením pro lední hokej (tehdy pro odlišení od bandy hokeje označovaný jako kanadský) .\n\nHráči reprezentace pocházeli v celém tomto období vesměs z Prahy, a to ponejvíce z klubů Slavie a ČSS. Reprezentační tým se poprvé utkal se skutečnými kanadskými hráči 7. ledna 1911. Do Prahy tehdy přijeli Oxford Canadians, což byli kanadští studenti ze známé britské univerzity. Čeští reprezentanti prohráli přijatelným rozdílem 0:4 především díky výkonu brankáře Karla Wälzera.\n\nI přes problémy s přípravou, které zapříčinila obleva, se reprezentace vydala na mistrovství Evropy v ledním hokeji 1911. Mezinárodní sekretář hokejového svazu Josef Laufer zde započal svoji novinářskou kariéru, když telefonoval do Národních listů překvapivou zprávu o tom, že české mužstvo celý turnaj vyhrálo. Obhájený titul byl českému týmu na mistrovství Evropy konaném v Praze upřen, protože turnaj byl dodatečně anulován. Reprezentační tým ovšem potvrdil mimořádné schopnosti i v dalších letech, kdy skončil na mistrovství Evropy druhý jen kvůli horšímu skóre a opět první.\n\nHokejová reprezentace Čech neskončila na žádném z mistrovství Evropy, jichž se zúčastnila, hůře než druhá a jako jediná dokázala vyhrát dva tyto turnaje. To vše se dařilo, ačkoli český tým neměl na rozdíl od soupeřů k dispozici umělou ledovou plochu. Hráči se navíc museli složitě uvolňovat ze zaměstnání a studií.\n\n\n\n\n"}
{"id": "105870", "url": "https://cs.wikipedia.org/wiki?curid=105870", "title": "Jozef Leikert", "text": "Jozef Leikert\n\nJozef Leikert (* 22. října 1955 Zlaté Moravce) je slovenský básník a autor literatury faktu.\n\nVystudoval Filozofickou fakultu Univerzity Komenského v Bratislavě a posléze pracoval jako redaktor několika časopisů, mimo jiné i jako šéfredaktor \"Gama magazínu\". Od roku 1997 působí na Historickém ústavu Slovenské akademie věd a byl i mluvčím a později osobním poradcem prezidenta Slovenské republiky. Je předsedou \"Klubu spisovatelů literatury faktu\" a členem PEN-klubu.\n\n\n"}
{"id": "105871", "url": "https://cs.wikipedia.org/wiki?curid=105871", "title": "Trojúhelník (rýsovací pomůcka)", "text": "Trojúhelník (rýsovací pomůcka)\n\nTrojúhelník je pomůcka sloužící k rýsování. Má dva základní tvary:\n\n\n"}
{"id": "105873", "url": "https://cs.wikipedia.org/wiki?curid=105873", "title": "Tlučhořovi", "text": "Tlučhořovi\n\nTlučhořovi je český rozhlasový seriál.\n\nPod názvem Rodinka aneb Byli jsme a budem dvojice herců Oldřicha Kaisera a Jiřího Lábuse byl poprvé vysílán 1. října 1991 na Rádiu Golem 90,3 MHz. Jedná se o seriál situačních mikrokomedií, který je založen na improvizaci autorské dvojice. Díly jsou zpravidla točeny bez střihu v jedné smyčce. Dramaturgicky s dvojicí autorů spolupracuje Jan Czech, Eva Vrtišková a Marko Milanovič. O režii se stará Ivan Holeček. Průměrná délka jedné epizody u starších dílů se pohybovala v rozmezí 15-17 minut, od dílu 620 byla délka dílů zkrácena na cca 13-15 minut. Nejkratším dílem seriálu je 91. Práskač (8:30), nejdelším je 481. Silvestr (25:55).\n\nJedna z epizod (č. 66) posloužila jako libreto komické opery \"Rudá Marie\", která byla v roce 2015 uvedena na Nové scéně Národního divadla v Praze.\n\nSeriálu předcházel čtyřdílný cyklus improvizovaných besed, nazvaný Besedy u umakartového stolu aneb Hovory o ničem aneb Je jich pět, který byl natočen v roce 1989 v Československém rozhlase. V této parodii na neplodné rozhlasové besedy se již vyskytují zárodky postav budoucího seriálu Tlučhořovi.\n\nNa Radiu Golem bylo odvysíláno 222 dílů a po jeho zániku se seriál pod změněným názvem Tlučhořovi vysílal na stanici Český rozhlas 2 – Praha. Premiéru na tomto rádiu měl 6. ledna 1996. Pětistý díl seriálu nese název \"Odškodnění\" a byl odvysílán 10. května 2001. Od roku 2007 však ČRo 2 – Praha přestal vysílat nové díly. Poslední zde odvysílaný nový díl \"767. Samec\" měl premiéru 29. prosince 2006, reprízy starších dílů byly vysílány až do 26. srpna 2007. ČRo oficiálně zdůvodnil, proč bylo vysílání ukončeno, potřebou nových projektů s ohledem na finanční limity ČRo a zdůraznil zápornou odezvu velkého počtu posluchačů stanice ČRo 2 – Praha.\n\nPo čtyřměsíční pauze se Tlučhořů ujal internetový portál Stream.cz a díl \"768. Infernet\" se objevil 2. května 2007. Zde však nastal zásadní problém: Stream je videoportál a Tlučhořovi jsou čistě zvukový formát. Tento problém se měl vyřešit doprovodnou slideshow ilustrací právě hovořících postav. Stalo se tak v dílu \"800. Paragrafky\" (premiéra 19. ledna 2008). Reakce fanoušků byly velmi negativní, což vyvolalo další pauzu ve vysílání seriálu, při níž se hledalo řešení. \n\nDne 26. dubna 2008 byl zveřejněn díl \"801. Jsme jací jsme\" se záběry pánů Kaisera a Lábuse přímo při natáčení ve studiu. Tato podoba seriálu měla u fanoušků úspěch, přesto Stream.cz vysílání seriálu ukončil.\n\nOd 12. května 2009 pokračovalo vysílání seriálu dílem \"803. Prasečí chřipka\" (díl \"802. Krize\" byl zveřejněn později) na oficiálních stránkách dvojice Kaiser & Lábus a Tlučhořovic rodinky s novým titulem \"Původně původní rozhlasový nekonečný seriál Tlučhořovi, aneb byli jsme a budem\". Vysílání skončilo v lednu 2012 dílem 939. Dnes jsou stránky nefunkční a doména expirovala 08.05.2015.\n\nOd 3. září 2012 vysílal Český rozhlas Dvojka (dříve ČRo 2 – Praha) nový projekt \"Jak to vidí Tlučhořovi\", přibližně 90sekundové komentáře rodinky k aktuálnímu dění. Projekt byl ukončen k 31. prosinci 2014. \n\nOd května 2015 do října 2016 vysílal Český rozhlas Dvojka další projekt rodiny Tlučhořových pod názvem \"Tlučhořovic kalendář\". Celkem bylo natočeno 66 dílů o délce 2-4 minuty a jednalo se o komentování různých svátků nebo mezinárodních dnů.\n\nOd 11. 1. 2013 vysílá Český rozhlas Dvojka opět „plnohodnotné díly“ Tlučhořových. Na předchozí díly tedy navazuje díl číslo 940. Frekvence vysílání nových dílů je nepravidelná, každoročně je odvysíláno kolem 25 nových dílů, střídají se s reprízami starých.\n\nOd ledna 2019 byla na příkaz Českého rozhlasu délka nových dílů zkrácena na pouhých 5 minut.\n\nSeriál pojednává o původem dělnické rodině žijící v Černé ulici na pražském Žižkově (otec, matka, syn, dcera, trvalý host a později i dcery syn), která nikdy nezapomněla na svoji komunistickou, nomenklaturní a estébáckou minulost, avšak s obtížemi přežívá v přítomnosti. Seriál začal příchodem básníka Mirko Hýla, který se posléze stal členem rodiny. Rodina má neustálé existenční a jiné problémy, které se snaží řešit svým svérázným, mnohdy i nelegálním způsobem.\n\nOldřich Kaiser a Jiří Lábus vytvořili v seriálu \"Tlučhořovi\" za více než patnáct let několik set postav.\nNěkteré díly mají nejednoznačné názvy - v rádiu, v knize, při vydání na CD. V tomto seznamu je preferován název z oficiálních stránek (opraven o zjevné překlepy a nedostatky).\nMnohé díly nemají unikátní jméno, do roku 2018 byl např. název Návrat použit u 6 dílů, Silvestr 6x, Svatba 4x, Beseda 3x, Deprese 3x, Půjčka 3x, Setkání po letech 3x, Zkouška 3x, Zlata 3x a spousta dalších 2x.\nDíly z let 1998 až 2000 jsou rozčleněny odhadem, není zjištěno přesné datum premiéry. Díl č. 923 vznikl jako součást živého představení z roku 2011, dosud nebyl oficiálně zveřejněn. O dílu č. 999 se mezi fanoušky Tlučhořových vedou spory - někteří tvrdí, že byl natočen, ale neodvysílán, jiní že jde o díl Herna. Neexistuje žádný důkaz, že by díl 999 (a nebyl to Herna) byl skutečně natočen.\n\n\n\n\n"}
{"id": "105880", "url": "https://cs.wikipedia.org/wiki?curid=105880", "title": "Orangutan", "text": "Orangutan\n\nOrangutan (\"Pongo\") je rod hominida žijící na ostrovech Borneo a Sumatra. Vytvořil zde tři druhy: orangutana sumaterského (\"Pongo abelii\"), orangutana tapanulijského (\"Pongo tapanuliensis\") a orangutana bornejského (\"Pongo pygmaeus\"), u něhož byly navíc zjištěny tři poddruhy (subspecie). Samice orangutanů obvykle měří na výšku okolo 115 cm a váží v průměru 37 kg. Samci dosahují velikosti asi 136 cm a hmotnosti 75 kg. Tělo pokrývá dlouhá červenohnědá srst (u orangutana sumaterského je řidší), kůže má šedočerné zbarvení. Orangutan má výrazný obličej, který z velké části nepokrývá srst, ale samcům se na něm může vyvinout knír.\n\nOrangutani žijí více samotářský život než ostatní velcí lidoopi. Většina sociálních vazeb je mezi samicemi a jejich potomky, dospělí samci jsou solitéry. Den tráví získáváním potravy (65 až 90 % stravy tvoří ovoce), odpočinkem a přemisťováním se na jiná území. Den začínají krmením po dobu dvou až tří hodin. Během poledne odpočívají, v pozdních odpoledních hodinách se přesouvají na jiná stanoviště. Večer si začnou připravovat hnízda na noc.\n\nSamice nejčastěji rodí jedno mládě, někdy i dvojčata; za život odchová maximálně čtyři. Samci se do výchovy mláděte téměř nezapojují a většinu péče a socializaci provádí samice, která jej často vychovává se starším potomkem. První dva roky jsou mláďata na matce plně závislá, ta je s sebou nosí, krmí a spí s nimi v jednom hnízdě, přičemž první čtyři měsíce se mládě jen drží matčina břicha. Odstavena jsou ve čtyřech letech. V divočině i v zajetí se orangutani mohou dožít více než 30 let.\n\nMezinárodní svaz ochrany přírody považuje všechny tři druhy za kriticky ohrožené. Nebezpečí představuje ztráta přirozeného prostředí a také lov. Lidoop má své místo i v kultuře. Například některé lidové příběhy pojednávají o orangutanech, kteří s lidmi kopulují a unáší je; známy jsou i příběhy, ve kterých jsou muži svedeni samicemi orangutanů. Podle lidí žijících v centrálním Borneu přináší smůlu podívat se orangutanovi do obličeje tváří v tvář.\n\nJméno \"orangutan\", také \"orang-utan\", \"orang utan\", \"orangutang\" či \"ourang-outang\" je složené z malajských a indonéských slov \"orang\" (člověk) a \"hutan\" (les), tedy lesní muž. Slovo pochází pravděpodobně z banjarštiny. Obyvatelé ostrova Jáva jej (možná) používali jako označení pro některé kmeny domorodců, teprve Evropané pak použili termín jako označení pro primáta. Jméno \"orangutan\" bylo poprvé zaznamenáno v práci \"Historiae Naturalis et Medicae Indiae orientalis\" od nizozemského lékaře Jacoba Bontia z roku 1631, v 17. století se objevilo v německých publikacích. V angličtině bylo roku 1691 potvrzeno slovo \"orang-outang\" a další, v současnosti nesprávné, varianty s koncovkou -\"ng\".\n\nRodové jméno \"Pongo\" pochází ze 16. století od Andrewa Battela, anglického námořníka, který se v portugalském zajetí dostal do Angoly, a popsal dvě antropoidní „obludy“, které pojmenoval Pongo a Engeco, zřejmě gorily. V 18. století pak jméno \"Pongo\" přírodovědci použili obecně pro velké lidoopy. Bernard Germain de Lacépède, francouzský přírodovědec, jím poté popsal rod lidoopa, jehož kostru obdržel od Friedricha von Wurmba z Indie.\n\nOrangutana poprvé vědecky popsal Carl Linné jako \"Simia satyrus\" ve svém díle \"Systema naturae\". Všechny populace orangutanů byly až do roku 1996 hodnoceny jako poddruhy jednoho druhu, v tomto roce byly rozlišeny druhy dva: orangutan bornejský (\"Pongo pygmaeus\") a orangutan sumaterský (\"Pongo abelii\"), u orangutana bornejského navíc byly určeny poddruhy \"Pongo pygmaeus pygmaeus\" (severozápadní populace), \"Pongo pygmaeus morio\" (východní populace) a \"Pongo pygmaeus wurmbii\" (jihozápadní populace), poslední poddruh se zdá být příbuznější orangutanovi sumaterskému než prvé dva. Mimoto existují fosilie z Vietnamu popisované jako \"Pongo hooijeri\". Není jasné, jestli se jedná o poddruh jednoho z orangutanů nebo o samostatný species.\n\nNa základě analýzy genomu z roku 2011 bylo zjištěno, že genetická diverzita je nižší u orangutana bornejského, přestože jeho populace převyšuje sumaterské orangutany šestkrát až sedmkrát. Tyto druhy se od sebe oddělily před 400 000 lety. Genetickou výbavu tvoří diploidní karyotyp 2n = 48 chromozomů. Druhy se navzájem mohou křížit, následní hybridi zůstávají plodní.\n\nV roce 2017 byla populace orangutanů žijících v hoských oblastech Sumatry na jih od jezera Toba (tedy jižněji než je areál výskytu orangutana sumaterského), čítající asi 800 jedinců, identifikována jako odlišný druh, orangutan tapanulijský (\"Pongo tapanuliensis\"). Podle genomové analýzy se jeho linie oddělila už asi před 3,38 milionu let; zbývající dva druhy jsou si vzájemně příbuznější.\n\nTři druhy orangutanů jsou jediné žijící druhy podčeledi orangutani (Ponginae). Do této podčeledi patřily i vyhynulé rody \"Lufengpithecus\", žijící v Číně a Thajsku před 2−8 miliony lety, a \"Sivapithecus\", obývající Indii a Pákistán před 8,5−12,5 miliony lety; tito hominidé pravděpodobně žili v chladnějších a sušších oblastech než dnešní orangutani. Podčeleď se oddělila od afrických lidoopů před 15,7 až 19,3 miliony lety. Blízkým příbuzným orangutanů byl pravděpodobně \"Khoratpithecus piriyai\" obývající Thajsko před 5 až 7 miliony lety., jako sesterský klad však byl v r. 2019 genetickou analýzou, založenou na molekulárních sekvencích zachovalých proteinů, potvrzen \"Gigantopithecus\", jehož linie se oddělila před 10 až 12 miliony let.\n\nOrangutani obývají Borneo a severozápadní Sumatru, jsou to tedy jediní lidoopi žijící mimo Afriku. V minulosti bylo jejich rozšíření větší a vyskytovali se například i v Indii, Číně, Vietnamu, Malajském poloostrovu či ostrovu Jáva. Vyskytovali se zde ještě na konci pleistocénu, možná i na začátku holocénu. Orangutani žijí v primárních i sekundárních lesích. Oba druhy lze nalézt v horských i nížinných lesích tvořených nejčastěji z dvojkřídláčovitých i v lužních lesích v bažinatých oblastech. Žít mohou ale například i na zahradách, obdělávaných polích či v blízkosti mělkých jezer. Většinou obývají oblasti 10–15 km od vodního zdroje. Téměř veškerý čas tráví v korunách stromů.\n\nOrangutani sumaterští žijí až do nadmořské výšky 1500 m n. m., orangutani bornejští do nadmořské výšky nepřesahující 1000 m n. m.\n\nOrangutan je lidoop s černou kůží a dlouhou srstí načervenalého zbarvení. Nemá ocas. Horní končetiny dosahují dvojnásobné délky trupu, dolní jsou krátké a dosahují jen o trochu větší délky než polovina horních. Obličej není obvykle pokryt srstí, může se však objevit knír. Nos i uši jsou malé. Lebka je vysoká s redukovanými nosními kostmi a krátkou dolní čelistí. Typickým znakem jsou velké vnitřní řezáky. Objem mozkovny činí průměrně 424 cm u samců a 366 cm u samic. Krční páteř je tvořena sedmi obratli, hrudních obratlů je dvanáct, bederní čtyři, křížové čtyři až pět a kostrční dva až tři.\n\nDospělí samci mají na tvářích velké lícní valy, kterými imponují jiným samcům. Jsou tvořeny převážně tukovou tkání a podporují svalstvo obličeje. Samci jsou navíc vybaveni hrdelním vakem, který jim umožňuje vydávat hlasité volání. Orangutan je největším savcem žijícím na stromech. Samice orangutanů obvykle měří na výšku okolo 115 cm a váží asi 37 kg (zhruba mezi 30 a 50 kg), samci dosahují velikosti asi 136 cm a hmotnosti přibližně 75 kg (zhruba mezi 50 a 90 kg), rozpětí paží dosahuje délky až dvou metrů; u orangutanů je vyvinut výrazný pohlavní dimorfismus. Orangutan sumaterský a bornejský se od sebe odlišují například světlejší, delší a více zvlněnou srstí u orangutana sumaterského, který má navíc v případě samců menší hrdelní vak než orangutan bornejský. Orangutan tapanulijský se od ostatních dvou druhů rovněž odlišuje zbarvením a délkou srsti, kromě toho má menší lebku a odlišnou stavbu chrupu.\n\nRuka orangutana je podobná ruce lidské; je vybavena čtyřmi prsty a protistojným palcem. Postavení kloubů a šlach však vykazuje adaptace významné pro pohyb v korunách stromů. Prsty jsou v klidu zakřivené do tvaru háku, což usnadňuje uchopení větve. Navíc se orangutani dokáží pevně chytit objektů i bez použití palců. Orangutani používají k úchopu nejen ruce, ale i nohy, které jsou rovněž opatřeny čtyřmi prsty a protistojným palcem. Kyčelní klouby mají stejnou flexibilitu jako klouby ramenní. Na rozdíl od šimpanzů nebo goril chodí orangutani na pěstech.\n\nOrangutani většinu dne tráví získáváním potravy, odpočinkem a přemisťováním se na jiná území. Den začínají krmením po dobu dvou až tří hodin. Během poledne odpočívají, v pozdních odpoledních hodinách cestují. Během večera si staví každý den hnízda na noc. Jedná se o specializované konstrukce, přičemž hnízda na noc se odlišují od hnízd sloužících k dennímu odpočinku. Před postavením hnízda si orangutani vyberou vhodný strom. Základ hnízda je vytvořen spojením větví. Poté si orangutani do hnízda donesou menší olistěné větve sloužící jako matrace. Tyto větve následně spletou dohromady, čímž zvýší stabilitu hnízda a tak ho dokončí; někdy jej však mohou ještě doplnit o „polštáře” či střechu. Techniku vytváření hnízda se orangutani učí od svých matek. Mláďata začínají s prvními pokusy o stavbu hnízda již v šesti měsících a zhruba ve třech letech by již měla mít postup plně zvládnutý.\n\nOrangutani žijí více samotářský život než ostatní velcí lidoopi. Většina sociálních vazeb je mezi samicemi a jejich potomky, dospělí samci jsou solitéry. Orangutani mohou trvale obývat jedno území (rezidentní), přičemž samice s potomky obývá jedno teritorium, které se překrývá s územími dalších samic. Několik teritorií samic pak leží v jednom teritoriu samce, který se s nimi páří. Území těchto samců se mohou překrývat, v tomto případě se k sobě mohou chovat nepřátelsky. Dospělí samci dominují nedospělým. Další orangutani se pak volně pohybují bez teritoria, přičemž cestují obvykle sami, nedospělí samci tvoří malé skupinky.\n\nPo opuštění matky se samice většinou usadí v území, které se překrývá s teritoriem matky, nemají s ní však zvláštní vztahy. Samci se od matky rozptylují dále a snaží se nabýt vlastní území vyhnáním nějakého dominantního samce z jeho teritoria.\n\nOrangutani se mohou shlukovat na velkých stromech s množstvím plodů. Lidoopi zde nemusí soupeřit o potravu a mohou se tedy věnovat sociálním vazbám. Také se vyskytují skupinky přesunující se mezi jednotlivými zdroji potravy. Tyto jsou obvykle složeny z několika členů, někdy také může jít o samice se samcem žijící v partnerském svazku.\n\nOrangutani mezi sebou komunikují pomocí různých zvuků, celkem jich bylo zjištěno nejméně třicet dva. Samci vydávají dlouhá volání, kterými lákají samice a imponují dalším samcům. Jedinci obou pohlaví pak zastrašují případného soka nízkými hrdelními zvuky. V případě neklidu orangutani nasávají vzduch přes sevřené rty, což produkuje zvuk připomínající polibek. Mláďata v případě rozrušení vydávají měkké zvonivé zvuky.\n\nJídelníček orangutana se liší mezi jednotlivými měsíci. Ovoce tvoří 65 až 90 % potravy, běžně orangutan konzumuje například fíky. V nížinných oblastech preferuje lesy složené ze stromů patřících do čeledi dvojkřídláčovitých (\"Dipterocarpaceae\"), jež poskytují velké množství plodů. U orangutana bornejského bylo zjištěno, že konzumuje minimálně 317 různých druhů potravy včetně mladých listů, hmyzu, medu či ptačích holátek. Během období zralosti velkých plodů orangutani získávají z potravy až 11 000 kalorií za den a v tuto dobu samice také rodí.\n\nOrangutani jsou považováni za jediného rozptylovače semen některých druhů rostlin včetně jedovaté rostliny \"Strychnos ignatii\", produkující strychnin. Tento alkaloid nemá mimo nadměrné tvorby slin na tyto lidoopy vliv.\n\nU orangutanů byla zjištěna také takzvaná geofagie, konzumace půdy nebo hornin. Pro toto chování existují tři důvody: doplnění minerálních látek, zkonzumovaný jíl absorbuje některé toxické látky a pomáhá léčit střevní poruchy jako je průjem.\n\nSamci orangutanů dospívají zhruba ve věku mezi osmi až patnácti lety. V tuto dobu jim plně sestupují varlata a jsou schopni se pářit. Hrdelní vak, lícní valy, dlouhá srst a schopnost hlasitého volání (sekundární pohlavní znaky) se plně vyvinou mezi 15. až 20. rokem života. Vývoj těchto charakteristik závisí ve značné míře na nepřítomnosti rezidentního samce; jeho volání vývin těchto znaků potlačuje.\nSamci bez výše zmíněných charakteristik a s těmito charakteristikami mají odlišnou strategii páření. Plně vyvinutí samci lákají samice charakteristickým dlouhým voláním. Nevyvinutí samci většinou samice aktivně vyhledávají a poté je nutí k reprodukci. Obě tyto pářící strategie jsou úspěšné, samice ale preferují plně vyvinuté samce, kteří je také chrání před útoky nevyvinutých samců.\n\nU samic orangutanů nastává první ovulace mezi 5,8 až 11,1 lety života, přičemž dříve proběhne u těch s větším množstvím tělesného tuku. Podobně jako u všech velkých lidoopů jsou během dospívání samice 1 až 4 roky neplodné. Menstruační cyklus trvá 22 až 30 dní. První potomky samice rodí ve věku 14 až 15 let, březost trvá 233 až 265 dní. Mezi narozeními mláďat jsou u samic v průměru osmileté intervaly; to je nejvíce mezi všemi lidoopy. U orangutanů se na rozdíl od jiných primátů nevyskytuje infanticida, zřejmě také proto, že samice nezačne po smrti mláděte okamžitě ovulovat.\n\nSamice nejčastěji rodí jedno mládě, někdy i dvojčata, přičemž jedno váží 1420 až 2040 g. Za život odchová maximálně čtyři potomky. Samec se do výchovy mláďat téměř nezapojuje. Většinu péče a socializaci provádí samice, mláďata jsou někdy socializována s pomocí staršího potomka. První dva roky jsou mláďata na matce plně závislá, ta je s sebou nosí, krmí a spí s nimi v jednom hnízdě, přičemž první čtyři měsíce se mládě jen drží matčina břicha. V dalších letech mláďata s matkou již netráví tolik času.\n\nAsi ve dvou letech se orangutanům zlepšují lezecké dovednosti a putují společně s dalšími jedinci svého druhu držící se za ruce po vrcholcích stromů. Mezi 2 až 5 lety začnou dočasně opouštět svou matku, asi ve čtyřech letech jsou odstavena. Orangutani se mohou dožít více než 30 let; v divočině se jejich věk může vyšplhat až na 45 let a v zajetí na 59 let.\n\nOrangutani patří mezi nejinteligentnější primáty. Chápou stálost objektu (tj. že objekty existují, i když nejsou přítomny). Dle studie prováděné v ZOO v Lipsku v roce 2008 bylo zjištěno, že se rozmýšlejí mezi vynaloženým úsilím a souvisejícím ziskem, přičemž se jedná o prvního tvora mimo člověka, u kterého bylo toto chování zjištěno. Jsou to také dobří stavitelé hnízd, kteří si dovedou postavit hnízdo během 5 až 6 minut. Při konstrukci si vybírají větve, které udrží jejich tělesnou hmotnost.\n\nDůkaz o sofistikované výrobě nástrojů a jejich použití pochází z volné přírody z roku 1996. Orangutani sumaterští z oblasti Suaq Balimbing si vytvořili sadu nástrojů, jež využívali k získávání potravy (například nástroje pro vytahování hmyzu z dutin stromů). Podle potřeby si je dovedli upravit, přičemž preferovali použití úchopem do úst.\n\nPrimatolog Carel P. van Schaik a biologická antropoložka Cheryl D. Knottová zkoumali rozdíly ve využívání nástrojů v různých geograficky odlišených populacích. Orangutani sumaterští z oblasti Suaq Balimbing používali nástroje na vytahování hmyzu a semen častěji než jiné divoké populace. Pozorované rozdíly mohou být kulturního původu. Lidoopi vyskytující se v oblasti Suaq Balimbing žijí ve velkých skupinách a navzájem se tolerují, což vytváří dobré podmínky pro sociální přenos. Další důkaz, že u sociálně žijících orangutanů je častěji pozorováno kulturní chování, pochází ze studie orangutanů dříve žijících v zajetí, kteří byli vysazeni na ostrově Kaja na Borneu.\n\nU orangutanů bornejských (poddruh \"P. pygmaeus wurmbii\") žijících v provincii Tuanan bylo zase zjištěno používání nástrojů napomáhajících akustické komunikaci; využívají listy na zesílení svých zvuků.\n\nStudie o schopnosti orangutanů chápat symboly byla provedena v Kalifornii mezi lety 1973 až 1975 zoologem Garym L. Shapirem, který pracoval s orangutaní samicí Aazk. Použita byla metoda psychologa Davida Premacka vyvinutá pro šimpanzí samici Sarah, kterou učil jazykovým dovednostem pomocí plastových žetonů. Shapiro ve výzkumech pokračoval u divoce žijících orangutanů v národním parku Tanjung Puting na ostrově Borneo mezi lety 1978−1980. Během této doby Shapiro učil orangutany znakové řeči s použitím technik, kterými se učila šimpanzice Washoe. Jedna samice chovaná Shapirem doma se naučila téměř čtyřicet znaků (pro srovnání: výše zmíněná šimpanzice Washoe jich ovládala kolem 250).\n\nMezi přirozené nepřátele orangutanů patří pardáli ostrovní (\"Neofelis diardi\"), dhoulové (\"Cuon alpinus\") či krokodýli. Na Sumatře je úhlavním přirozeným nepřítelem orangutanů tygr (\"Panthera tigris\"); jeho absence na Borneu může být důvodem, proč zde orangutani žijí častěji na zemi než orangutani sumaterští. Na základě studie z roku 2007 bylo u divoce a polodivoce žijících orangutanů zjištěno z 376 vzorků výkalů celkem 13 různých parazitů, jednalo se například o trichomonády náležící k druhu \"Dientamoeba fragilis\" či měňavky \"Entamoeba hartmanni\". Parazitární nákaze mohou dopomáhat některé vnější faktory, jako je například nedostatek výživného ovoce a další. Podle studie z roku 2017, která objevila další, doposud vědecky nepopsané, druhy parazitů, jsou orangutani chovaní v zajetí pro následné vypuštění do volné přírody častěji napadáni parazity a mohou poté sloužit jako přenašeči na jedince ve volné přírodě. Vzhledem k malé populaci může mít podobná infekce velký dopad. Předpokládá se, že orangutani se mohou částečně napadení parazity bránit pojídáním rostlin, které potom působí jako přírodní antiparazitika. O chorobách, které orangutany postihují, zatím nebyly zjištěny všechny potřebné informace. Vyskytnout se mohou nemoci respiračního systému, salmonelóza, malárie či tuberkulóza.\n\nVšechny tři druhy orangutanů jsou hodnoceny Mezinárodním svazem ochrany přírody jako kriticky ohrožené a také jsou zapsány na Úmluvu o mezinárodním obchodu s ohroženými druhy volně žijících živočichů a rostlin, příloha I.\n\nPrimárním nebezpečím pro orangutany je ztráta jejich přirozeného prostředí. Mezi lety 1973 až 2010 bylo na Borneu vykáceno hlavně kvůli těžbě dříví a přeměně na zemědělskou půdu 39 % lesů, na Sumatře bylo mezi lety 1985 až 2007 zničeno 60 % lesů. Až z 88 % jde o ilegální ničení, jak kvůli těžbě dřeva, tak za účelem vytváření plantáží palmy olejné. Na samotné kácení a s tím související úbytek přirozeného prostředí orangutanů se nabalují další problémy. Orangutani vycházející z lesů a pronikající na plantáže jsou vesničany zabíjeni, ať už jako zdroj masa či jako zemědělští škůdci. Vypalování lesů se často rozšíří v rozsáhlé nekontrolované požáry, při kterých opět hyne mnoho orangutanů. Ilegální kácení se nevyhýbá ani chráněným oblastem, podle správy Programu OSN pro životní prostředí (UNEP) z roku 2007 bylo ve větší či menší míře zasaženo 37 z 41 indonéských národních parků.\n\nV roce 2007 vyhlásila indonéská vláda desetiletý plán, který měl ilegální odlesňování omezit a pokles počtů v orangutaních populacích zastavit. V praxi se však cíle nepodařilo naplnit. Od roku 2011 platí oficiální moratorium na vydávání nových těžebních koncesí, tempo odlesňování se však nedaří zpomalit. Pozitivní vliv však může mít chování velkých nadnárodních korporací, hlavních odběratelů palmového oleje, jako Procter & Gamble či McDonald's, které se v letech 2014–2015 pod tlakem světové veřejnosti zavázaly, že budou odebírat suroviny pouze od společností, které nemají nic společného s ilegálním kácením a vypalováním pralesů.\n\nNa Sumatře i Borneu působí řada dobrovolných ochranářských organizací, jejichž vliv je ovšem omezený. Vládní ochrana se potýká s řadou problémů. Kromě nedostatku financí a lidských zdrojů hraje zásadní roli i rozsáhlá korupce na nejrůznějších úrovních státní správy. Dalším problémem je přístup prostých vesničanů, pro které je ilegální kácení pralesů často jediným zdrojem příjmů.\n\nOrangutany ve značné míře ohrožuje i ilegální lov. Pytláci vydělávají především na prodeji mláďat zabitých orangutanů. Chov těchto lidoopů jako domácích zvířat je v jihovýchodní Asii poměrně oblíbený, mimo to se jejich kosti prodávají jako suvenýry. Prostými vesničany jsou orangutani často loveni i pro maso. Na Borneu představuje právě ilegální lov hlavní příčinu poklesu zdejší populace orangutanů – ročně je jich uloveno až několik tisíc. V menší míře probíhá ilegální lov i na Sumatře.\n\nMezi lety 1950−2010 se snížil počet bornejských orangutanů o 60 % a v letech 2010 až 2025 je očekáván pokles o dalších 22 %. Největší zbývající populace se vyskytuje v okolí řeky Sabangau. U populace orangutana sumaterského se očekává, že pokud se nezmění sestupný trend, mezi lety 1985−2060 poklesne o 80 %. Jen v nejsevernější provincii Aceh se od roku 1994 do roku 1999 snížil počet orangutanů z více než 5300 na 2500 jedinců.\n\nNa světě žije podle odhadu z roku 2016 14 613 sumaterských orangutanů. Odhad na základě rozlohy obyvatelného habitatu z roku 2004 předpokládal existenci asi 55 000 bornejských orangutanů; roku 2012 však byla předpokládaná rozloha habitatu výrazně navýšena, což by znamenalo populaci o asi 104 700 jedincích. Výše zmíněný akční plán indonéské vlády z roku 2007 vyčíslil celkovou populaci na 61 234 orangutanů, z toho 54 567 na ostrově Borneo. Populace nejnověji objeveného orangutana tapanulijského je odhadována na 800 jedinců.\n\nOrangutan sumaterský je chráněn indonéským zákonem 5/1990. Pro jeho zachování je důležitá ochrana lesa, chráněna je například od roku 1998 oblast Leuser Ecosystem v Acehu. Orangutan bornejský je chráněn podle malajských a indonéských zákonů, jeho přirozené prostředí však z větší části nepodléhá zvláštní ochraně. Pro jeho zachování je třeba ochrana velkých lesních oblastí. O zachování orangutanů se starají některé organizace, jako například australské Borneo Orangutan Survival, Bornean Orangutan Survival Foundation založená v roce 1991, Orangutan Conservancy, Orangutan Outreach, Sumatran Orangutan Conservation Program, Orang Utan Republik, Center for Great Apes, Save the Orangutan chránící hlavně bornejské orangutany či Orangutan Foundation UK ve Velké Británii.\n\nV zajetí jsou orangutani chováni ve speciálních pavilonech o teplotě 23 až 26 °C a vlhkosti vzduchu 80–90 %. Trpí sklony k obezitě, proto je doporučeno krmit je pětkrát denně nekalorickou potravou. K roku 2011 bylo evidováno 987 jedinců v 217 institucích.\n\nV českých zoologických zahradách chová orangutana například Zoologická zahrada Praha (druh sumaterský), orangutan jménem Kama se zde narodil v roce 1971 a jednalo se o první narozené mládě orangutana v české zoo. Zoologická zahrada Ústí nad Labem vlastní orangutany bornejské a jednoho křížence orangutana. Rovněž v ZOO Dvůr Králové jsou chování bornejští orangutani a k roku 2015 se zde narodilo dvanáct mláďat.\n\nOrangutani byli známí domorodcům Sumatry a Bornea po tisíciletí. Někteří je lovili pro obživu, pro jiné komunity však toto chování znamenalo tabu. Ve středu Bornea podle pověr přináší smůlu podívat se orangutanovi do obličeje tváří v tvář. Některé lidové příběhy pojednávají o orangutanech, kteří s lidmi kopulují a unáší je; známy jsou i příběhy, ve kterých jsou muži svedeni samicemi orangutanů.\n\nEvropané objevili existenci orangutanů možná již v 17. století a během století devatenáctého je značně pronásledovali. První přesný popis poskytl nizozemský anatom Petrus Camper.\n\nO chování těchto lidoopů bylo dlouho známo málo informací; biologii orangutanů začala podrobněji studovat teprve odbornice na primáty Birutė Galdikasová. Když v roce 1971 dorazila na ostrov Borneo, usadila se zde v primitivní chatrči, ale i přes potíže zde zůstala více než 30 let, začala orangutany obhajovat a podporovat ochranu ubývajících deštných lesů. Galdakisová se rovněž starala o mnoho osiřelých orangutanů.\n\nVe folklorních příbězích obyvatel Sumatry a Bornea ale i v populární kultuře přetrvával názor, že samce orangutanů přitahují ženy a někdy je dokonce i znásilňují. Jediný neoficiální záznam o sexuálně motivovaném útoku pochází od primatoložky Galdakisové, kdy došlo k napadení jejího kuchaře samcem orangutana. Tento orangutan byl však chován v zajetí, proto možná špatně identifikoval druh; nucená kopulace je pářící strategií plně nevyvinutých orangutaních samců. Z roku 2003 naopak pochází zpráva, kdy byla jedna orangutaní samice, později pojmenovaná Pony, ve vesnici Kareng Pangi využívána ve zdejším nevěstinci.\n\nV povídce \"Vraždy v ulici Morgue\" amerického básníka a spisovatele Edgara Allana Poea vystupuje orangutan jako vrah.\n\n"}
{"id": "105895", "url": "https://cs.wikipedia.org/wiki?curid=105895", "title": "Hepatitida", "text": "Hepatitida\n\nHepatitida (latinsky \"hepatitis\") je zánět jater. Může být infekční nebo neinfekční povahy, akutní či chronický.\nPokud zánět jater přechází do chronicity, dochází v játrech nejprve k takzvané fibróze a posléze i cirhóze. V játrech vznikají drobounké jizvičky, které se zacelují kožovitou hmotou na úkor původní jaterní tkáně. Játra jsou jako funkční orgán značně naddimenzována a uvádí se, že na pročištění krve pro celý organizmus by pravděpodobně stačila jen desetina jater. Může to trvat měsíce až roky než dojde k cirhóze. V závěrečných stádiích cirhózy dochází k selhání jater a prudce se zvyšuje riziko onemocnění jater rakovinou.\n"}
{"id": "105897", "url": "https://cs.wikipedia.org/wiki?curid=105897", "title": "Trojúhelník (rozcestník)", "text": "Trojúhelník (rozcestník)\n\nSlovo trojúhelník má následující významy:\n\n\n\n\n\n"}
{"id": "105907", "url": "https://cs.wikipedia.org/wiki?curid=105907", "title": "Anna Falcká", "text": "Anna Falcká\n\nAnna Falcká (26. září 1329 – 2. února 1353, Praha) byla česká a římská královna, dcera rýnského falckraběte Rudolfa II. a Anny Korutanské (Tyrolské). Byla druhou manželkou českého a římského krále Karla IV. Lucemburského. Jejím prastrýcem, strýcem její matky Anny, byl bývalý český král Jindřich Korutanský.\n\nO dětství Anny Falcké nevíme téměř nic, zajímavá se stává až svým sňatkem. Od Karla byl jeho druhý sňatek výborný politický tah. Annin rod, Wittelsbachové, začátkem roku 1349 prosadili volbu nového římského protikrále vůči Karlovi - stal se jím nevýznamný durynský hrabě Günther ze Schwarzburgu. Günthera podporoval i Annin otec, rýnský falckrabě Rudolf II. Karlovi se však podařilo nepřátelskou opozici rozbít, smluvil totiž svůj sňatek s Annou a připojil tak Horní Falc (Nové Čechy) k zemím Koruny české. Svatba se konala v březnu 1349 ve městě Bacharachu.\n\nPo smíření s Wittelsbachy dovršil Karel své vítězství symbolicky završil korunovací v Cáchách, tradičním korunovačním městě římských králů, dne 25. (některé zdroje udávají 24. resp. 26.) července 1349. Den po Karlově korunovaci byla korunována také jeho těhotná manželka Anna. Korunovaci provedl Karlův prastrýc, trevírský arcibiskup Balduin Lucemburský.\n\n1. listopadu 1349 byla Anna slavnostně korunována českou královnou ve Svatovítském chrámu.\n\n17. ledna 1350 se Anně v Praze narodil vytoužený syn Václav, který ale ve věku necelých dvou let, 28. prosince 1351, zemřel. Třináct měsíců nato, 2. února 1353, zemřela v Praze i Anna Falcká ve věku čtyřadvaceti let.\n\nKarel se tak v sedmatřiceti letech stal podruhé vdovcem a měl jediného dědice, dceru Kateřinu žijící na vídeňském dvoře se svým snoubencem Rudolfem IV. Přinejmenším jednoho syna tehdy už měl alespoň Karlův bratr Jan Jindřich, takže lucemburské dynastie nehrozilo přímé vymření po meči. Po Annině smrti se Karel oženil s dědičkou Svídnicka Annou, s níž původně plánoval oženit právě svého syna Václava.\n\n"}
{"id": "105909", "url": "https://cs.wikipedia.org/wiki?curid=105909", "title": "Tomismus", "text": "Tomismus\n\nTomismus je filozofický a teologický směr, vycházející z názorů italského dominikána sv. Tomáše Akvinského (1225 – 1274), katolického filosofa a teologa, který je církví považován za největšího křesťanského myslitele všech dob.\nTento směr usiluje o racionální spojení aristotelismu a platonismu s naukou sv. Augustina z Hippony (354 – 430) a celým církevním učením. Tomismus je součástí filozoficko-teologické epochy, nazývané scholastika.\n\n"}
{"id": "105910", "url": "https://cs.wikipedia.org/wiki?curid=105910", "title": "Blanka z Valois", "text": "Blanka z Valois\n\nBlanka z Valois ( \"Blanche de Valois\", 1316 – 1. srpna 1348, Praha) byla česká a římskoněmecká královna a moravská markraběnka, první manželka českého a římského krále (později císaře) Karla IV. Lucemburského.\n\nBIanka, pokřtěná Markéta, byla dcerou hraběte Karla z Valois a jeho třetí ženy Mahaut ze Châtillonu a sestrou budoucího francouzského krále Filipa VI. Vyrůstala na francouzském dvoře svého bratrance Karla IV. Sličného.\n\nS českým korunním princem Václavem, který se na francouzský dvůr dostal po neshodách svých rodičů a během biřmování přijal jméno francouzského krále Karla, byla zasnoubena a posléze oddána ještě jako dítě v roce 1323 v Paříži (se svolením papeže Jana XXII.). Svatební obřad proběhl současně s korunovací Karlovy tety Marie na francouzskou královnu. Poté však byli dětští manželé znovu rozděleni.\n\nDůležitost tohoto svazku se zvýšila v roce 1328, kdy vymřela hlavní linie francouzského královského rodu Kapetovců. Tehdy se prostřednictvím Blančina bratra Filipa VI. dostala na trůn vedlejší rodová linie Valois. Spojenectví mezi českým královstvím a Francií bylo potvrzeno v roce 1331, kdy byla sestra Karla IV. Jitka provdána za francouzského následníka trůnu Jana.\n\nPo svém návratu do Čech Karel věnoval pozornost také rekonstrukci královského paláce na Pražském hradě, který měl být nyní pojat po vzoru sídla francouzského krále. Karel však nečekal na prostředky k náležitému uvítání a svou manželku Blanku pozval do Prahy, jakmile pro ni utvořil alespoň nejnutnější podmínky. Blanka přijela v početném doprovodu francouzských dvořanů do Prahy 12. června 1334. Její doprovod způsobil u českých obyvatel rozpačité dojmy. Obyvatelé byli uchváceni především oslnivou nádhernou francouzských oděvů, na druhou stranu nesrozumitelná mluva vzbudila v českém panstvu pocity nepříjemného cizáctví. Petr Žitavský ve své kronice nejprve pochválil Blančin zjev a krásu a jazykové těžkosti komentoval takto: „\"Za velikou obtíž pokládáme, že sama mluví jen francouzským jazykem ... (ale) začíná se učit jazyku německému a více se v něm cvičívá než v jazyce českém; neboť se skoro ve všech městech království a před králem obecněji užívá v této době jazyka německého než českého.“\" Karel si nechtěl šlechtu poštvat proti sobě, a tak francouzské dvořany brzy odeslal na zpáteční cestu. Manželům se dne 24. května 1335 narodila první dcera Markéta, která byla pojmenována po matce a po otcově lucemburské babičce.\n\nNa nátlak svého tchána, krále Jana, byla Blanka nucena v roce 1337 přesídlit do Brna. V roce 1342 se jí narodilo druhé dítě, Kateřina (provdána za rakouského vévodu Rudolfa IV. Habsburského a poté Otu V. Bavorského).\n\n2. září 1347 byla v Praze korunována českou královnou. 1. srpna 1348 Blanka zemřela po krátké nemoci ve věku dvaatřiceti let. Pro Karla to byla citelná ztráta, z původně politického svazku se stalo plnohodnotné manželství. Po Blance mu zůstaly alespoň dvě dcery, syna ovšem neměl, a tak se brzy oženil s Annou Falckou.\n\nBlanka z Valois je pochována v chrámu sv. Víta na Pražském hradě.\n\n\nPostava Blanky z Valois vystupuje v českém komediálním filmu \"Slasti Otce vlasti\", kde ji ztvárnila Daniela Kolářová. V televizním filmu \"Hlas pro římského krále\" (2016) ji hraje Tereza Voříšková.\n\n"}
{"id": "105912", "url": "https://cs.wikipedia.org/wiki?curid=105912", "title": "Bezejmenná rodina", "text": "Bezejmenná rodina\n\nBezejmenná rodina \"(1889, Famille sans nom)\" je historicko-dobrodružný román francouzského spisovatele Julesa Verna z jeho cyklu \"Podivuhodné cesty (Les Voyages extraordinaires)\". Tento román je jedním ze tří Vernových děl, které se odehrávají v Kanadě (dalšími jsou Země kožešin a Zlatá sopka).\n\nNa pozadí neúspěšného kanadského povstání za nezávislost v letech 1837-1838, podporované především francouzsky mluvícími Kanaďany v Québecu a v Ontariu líčí Verne příběh dvou synů zrádce, kteří se snaží svým hrdinstvím očistit rodinné jméno od potupy.\n\nTímto zrádcem byl advokát Morgaz, který roku 1825 za padesát tisíc dolarů a za slib beztrestnosti prozradil představitelům britské koloniální moci jména vedoucích představitelů připravovaného povstání. Tři z nich pak byli popraveni a další obdrželi dlouholeté tresty vězení. Nenávist francouzsky mluvících Kanaďanů k rodině Morgazů byla tak obrovská, že Morgaz, jeho žena a dva synové museli neustále prchat z místa na místo, až nakonec starý Morgaz spáchal sebevraždu. Zbytek rodiny Morgazů zavrhuje své jméno a stávají se Bezejmennými. Především oba synové zasvěcují celý svůj další život přípravě nového povstání a stávají se legendou. Zhruba po deseti letech povstání skutečně vypukne, ale přes počáteční úspěchy je díky vojenské přesile Britů opět poraženo. Následná britská pomsta na osadnících je krutá. V posledním střetnutí povstalců s koloniálním vojskem u Niagarských vodopádů pak končí i tragický osud rodiny Bezejmenných.\n\nPřes rozsáhlé líčení politického pozadí děje, průběhu povstání i zeměpisu Kanady vytvořil Jules Verne vskutku strhující dílo, ve kterém proti sobě postavil touhu osadníků po svobodě na straně jedné a britské zločiny na straně druhé. Pro Verna neobvyklý je také dramatický milostný příběh s tragickým koncem.\nKnihu \"Bezejmenná rodina\" ilustroval Georges Tiret-Bognet\n\n\n"}
{"id": "105943", "url": "https://cs.wikipedia.org/wiki?curid=105943", "title": "Pierre Teilhard de Chardin", "text": "Pierre Teilhard de Chardin\n\nPierre Teilhard de Chardin /čti \"pjér tejár d šardén\"/ (1. května 1881, Orcines (Auvergne), Francie - 10. dubna 1955, New York, USA) byl francouzský náboženský myslitel a vědec, geolog a paleontolog, člen Tovaryšstva Ježíšova (jezuita). Je znám především pro svůj koncept Vesmíru jako skutečné evoluce, jež není předurčená či plánovaná, ale směřuje ke svému cíli v bodu Omega, který rozmanitost světa aktivně spojuje a přitahuje. Ve svém hlavním díle \"Le Phénomène humain\" (česky \"Vesmír a lidstvo\"), jež mohlo vyjít až po jeho smrti, předkládá originální syntézu biblické představy Stvoření a konce světa s tím, co o evoluci víme dík moderní vědě. Jeho metoda „nereduktivní fenomenologie“ („Nic než fenomén, ale celý fenomén.“) mu dovolila skloubit vědecký pohled na Vesmír jako celek s křesťanskou spiritualitou. Na jeho myšlenky navázala řada myslitelů, kteří se také snažili vytvořit soudržný obraz Vesmíru a lidstva jako celku.\n\nPierre Teilhard de Chardin se narodil jako čtvrtý ze sedmi dětí zámožné a zbožné rodiny na venkovském sídle Sarcenat blízko Clermont-Ferrand, na úpatí hory Puy de Dôme. Od dětství jej přitahovala příroda, kameny a „hmota“, v níž cítil cosi víc než jen hmotnou rozlehlost. Po maturitě na jezuitském gymnáziu vstoupil roku 1899 do noviciátu v Aix-en-Provence, v roce 1901 však musel s ostatními jezuity opustit Francii a pokračoval ve studiu na britském ostrově Jersey. V letech 1905-1908 učil fyziku a chemii na jezuitské koleji v Káhiře v Egyptě, v letech 1908-1912 studoval teologii v Hastingsu ve Velké Británii a v roce 1911 byl vysvěcen na kněze. V této době se setkal s dílem francouzského filosofa Henri Bergsona, jehož dílo o „Tvořivém vývoji“, jak později napsal, „katalyzovalo jeho myšlenky“. V letech 1912-1914 studoval geologii a pracoval v paleontologickém oddělení Přírodovědného musea v Paříži, kde se zabýval třetihorními savci a rekonstrukcí Neandertálce.\n\nV srpnu 1914 byl mobilizován a sloužil jako nosič raněných čtyři roky na frontě; za statečnost dostal vysoká francouzská vyznamenání, \"Médaille militaire\" a \"Légion d'honneur\" (Řád čestné legie). Tři z jeho bratří za války padli. Z této doby pochází zajímavá korespondence o zážitcích z války a několik prvních esejů. O dovolené v květnu 1918 složil slavné řádové sliby a po válce pokračoval ve studiu přírodních věd na pařížské Sorbonně. Přednášel geologii na Katolickém institutu v Paříži a 1922 obhájil doktorát na téma „Stratigrafie třetihorních savců“.\n\nV roce 1923 navštívil s P. E. Licentem poprvé Čínu, ale dva jeho eseje o interpretaci dědičného hříchu vyvolaly nesouhlas jeho představených a Vatikánu, takže musel přestat přednášet a věnovat se jen své geologické a paleontologické práci. V letech 1926-1945 žil převážně v Číně, podílel se na objevu „člověka čínského“, sinantropa, procestoval celou jihovýchodní Asii, vytvořil první geologickou mapu Číny a navštívil paleontologická naleziště v Severní Africe, na Jávě, v Jižní Africe a jinde. Úzce spolupracoval s čínskými, britskými a americkými kolegy, s nimž vypracoval první přehled o počátcích člověka. Za krátkého pobytu ve Francii a v Belgii 1927-1928 se seznámil s básníkem Paulem Valérym a publikoval řadu esejů. Roku 1935 procestoval s americkou expedicí Indii a Kašmír a v roce 1937 dostal na kongresu ve Filadelfii Mendelovu medaili za zásluhy o paleontologii člověka. \n\nTeilhardovo myšlení je bytostně celkové a nelze je oddělit od jeho vnitřního náboženského života. Na druhé straně je ovšem také velmi ukázněné ve svých projevech: dokáže pečlivě rozlišovat rovinu vědeckého bádání a diskuse od nábožensko-filosofických úvah o celku života a vesmíru a od intimní zbožnosti, modlitby a mystiky. Z jeho bohaté korespondence, vzpomínek a deníků vyplývá, že je od dětství neseno jedním celkovým náhledem, v němž se spojuje neživý vesmír, příroda, člověk a lidstvo jako fáze či roviny jedné obrovité události. Teilhard se ovšem necítí jako pouhý vnější a nestranný pozorovatel, jak by odpovídalo povaze moderní vědy, nýbrž zřetelně ví i cítí, že je sám její součástí, že toto velkolepé dějství prochází jeho nitrem a životem, a že za jeho pokračování a konečný úspěch dokonce sám nese jistou míru odpovědnosti.\n\nPod vlivem Lamarckovým, Darwinovým a Bergsonovým volí Teilhard pro tuto jedinou celkovou super-událost název „evoluce“, aby zdůraznil její celkovost, její nevratnou časovost a dějovost a konečně také jisté zaměření, jež celku dodává smysl. Teilhardovo pojetí evoluce se ovšem od jeho předchůdců liší. Předně je daleko širší: zahrnuje jak evoluci neživé přírody, jak ji později vyjádřila například teorie velkého třesku (Big Bang), tak na druhé straně i evoluci lidské společnosti a lidstva. Za druhé se netýká pouze fyzické, hmotné přírody, ale postupně přechází v evoluci duchovní, jejímž prototypem je věda. V evoluci lidstva pak hrají – vedle Darwinovské soutěže – stále větší roli kladné vztahy mezi lidmi a skupinami, přitažlivost, přátelství a láska. Za třetí má evoluce nejen počátek, ale také směr a „ohnisko“, Teilhardův „Bod Omega“. To není cíl, chápaný jako nějaký konečný stav, nýbrž jakýsi pól přitažlivosti, který ji ovlivňuje a pohání nikoli „zezadu“, z minulosti jako u Bergsona, nýbrž z budoucnosti, která ještě není. Proto se Teilhardova evoluce projevuje v počátečních fázích rozrůzňováním, větvením (jako je například vznik druhů čili speciace) a soupeřením, od jisté fáze však začíná také opačný pohyb sbližování, integrace a spojování, který postupně převládne.\n\nTeilhard tedy chápe vesmír jako smysluplný celek a dílo Boží, ale vyhýbá se problematickému výkladu biblického stvoření v doslovném smyslu objektivní zprávy, jak to činí i současný biblický „kreacionismus“.\n\nTakto chápaná evoluce je sice v čase souvislá, zahrnuje však důležité „prahy“, kde se více méně náhle objevují úplně nové kvality. Takovým prahem je vznik atomů a molekul, vznik života, vznik mnohobuněčných organismů, vznik člověka a jeho schopnosti myšlení a konečně vznik nad-individuální reflexe, jak ji opět představuje věda. Celou evoluci propojuje a charakterizuje „růst komplexity“, který se ovšem děje po každém prahu trochu jinak. Tak „aditivní“ růst komplexity atomů nemůže pokračovat do nekonečna, neboť počínaje jistým atomovým číslem už atom není stabilní. Další vývoj proto probíhá jako spojování či slučování atomů do molekul, z nichž na dalším prahu vznikne nová struktura, živá buňka. Teilhard se nedožil objevu molekulární biologie, ten by ho byl ale velice potěšil: potvrzuje totiž jeho další důležitý náhled, že podstatný růst komplexity živého nezahrnuje celé organismy, nýbrž jen jejich integrující či řídící složku. Tou je u buňky její jádro, u mnohobuněčných organismů nervová soustava a nakonec její centrum, mozek. Ve vývoji hominidů je tudíž rozhodujícím parametrem „cefalizace“, rozvoj mozku a jeho struktur.\n\nUž zde ovšem začíná další práh, totiž vznik, diferenciace a prohlubování společenství, jež potom objeví i novou formu upevňování již dosaženého, totiž instituce. Jejich smyslem ale není zafixování daného stavu, nýbrž naopak upevnění základu, o nějž se další vývoj může opírat. Zde Teilhard předjímá myšlenky autopoieze (Herbert Maturana), nového směru evolučního myšlení, který také propojuje oblast živé přírody a společnosti. S růstem komplexity nabývají vyšší celky jednak stále větší míru volnosti a výběru, jednak jsou stále vnímavější vůči podnětům, které je k ničemu nenutí, ale pouze nabízejí, lákají, podněcují. I když každá hmotná skutečnost je ovšem podrobena kauzálnímu působení fyzikálních sil, vyrůstá zde nová oblast ovlivňování, které není kauzální. V oblasti lidské kultury pak stále zřetelněji převažuje jako nápodoba, volba, výběr a svoboda.\n\nV Teilhardově představě evoluce tvoří každý práh také odpovídající vrstvu skutečnosti. Počátkem evoluce čili kosmogeneze je „bod Alfa“, který odpovídá Velkému třesku či biblickému Stvoření. Po prvotním uspořádání beztvaré hmoty-energie do částic, atomů a anorganických molekul vznikají kosmická tělesa a naše Země, čili geosféra. Z organických molekul vznikají biogenezí živé buňky a mnohobuněčné organismy, jež postupně vytvářejí na povrchu Země novou vrstvu biosféry. Na živých organismech se teprve projevuje, že už hmota sama patrně má jakousi velmi rudimentární „duchovní stránku“ čili „zakřivení“. To se dále prosazuje ve vývoji nervové soustavy živočichů, kde vzniká i jakési prvotní vědomí, jakkoli ještě málo patrné. Teprve s nástupem člověka vzniká vědomí, schopné reflexe, sebeuvědomění a nakonec i osobní duše, což Teilhard nazývá noogenezí. Skrze člověka si tak vesmír začíná uvědomovat sám sebe a tak vzniká i další vrstva, noosféra, z níž pomalu vzchází poslední fáze evoluce, kterou Teilhard nazývá rozením kosmického Krista čili kristogenezí, jež nakonec vede k bodu Omega, k závěrečnému vyvrcholení kosmického dobrodružství.\n\nVe vědeckých variantách evoluce hraje velkou roli náhoda, to jest rezignace na jakékoli kauzální vysvětlení. Jinak totiž nemohou dosavadní teorie vysvětlit, jak ve vesmíru vůbec může vzniknout něco nového. U Teilharda zde vystupuje jeho hluboké křesťanské přesvědčení: evoluce je pro něho moderní pojem pro biblické Stvoření. Vesmír a všechno v něm je dílo Boží, ne ovšem tak, jak si člověk podle sebe představoval, totiž jako vyrábění hotových a stálých tvarů či druhů. Boží stvoření je od počátku nadáno schopností zesložiťování čili komplexifikace (například v podobě atomárních přitažlivých sil), z nichž se postupně vyvíjejí další a další možnosti. Úloha Boha jako Stvořitele podle Teilharda není pouze v tom, že by vesmír pouze „uvedl do pohybu“, jak si představoval Aristotelés nebo novověký deismus, nýbrž celá evoluce se odehrává v „Božském prostředí“, jež na všechny její činitele stále působí, a to přiměřeně jejich schopnostem. U člověka je to právě působení duchovní, které jediné může využívat jeho svobody. „Ohniskem“ tohoto působení je pak pro Teilharda „Vesmírný Kristus“ čili „Bod Omega“, jak to sám Ježíš v evangeliu naznačuje: „Přitáhnu všecky k sobě“.\n\nToto velmi neobvyklé vidění světa a člověka, vesmíru a evoluce poměrně brzy narazilo na pochybnosti a odpor Teilhardových řádových představených i Vatikánu. Nešlo tolik o představu evoluce jako takové, ale o její teologické důsledky. Katolické ortodoxii, opřené o dávné autority, vadilo především to, že v evolučním pohledu vědy přirozeně nevystupuje první lidský pár, který podle učení apoštola Pavla a Augustina z Hippo svou neposlušností zavinil zásadní „pád“ člověka, který se pak v celém lidstvu dědí jako prvotní či dědičný hřích. Pavel, Augustin a po nich celé křesťanství pak založilo svůj výklad vykoupení v Ježíši Kristu právě na tom, že toto dědičné prokletí lidstva svou obětí odčinil. Zároveň tato nauka soudí, že novozákonním zjevením vykoupení v Kristu je dovršeno Boží zjevení určené všem lidem a že v náboženských dějinách lidstva (dějinách spásy) nezbývá než čekat na druhý příchod Kristův na konci věků. Pro nějaký další vývoj tu tedy nebylo místo.\n\nPrvní zákazy představených se týkaly Teilhardova vysokoškolského působení v Paříži (1925), později i teologických a filosofických publikací. Roku 1947 se tyto zákazy opakovaly a římská Kongregace sv. Oficia je poměrně ostře zopakovala ještě v roce 1962, tedy sedm let po jeho smrti. Po zveřejnění Teilhardových spisů (1955-1962) a v průběhu II. vatikánského koncilu (1962-1965), jehož se zúčastnila i řada Teilhardových přívrženců, se objevila stanoviska daleko příznivější, nicméně římské Oficium se pokusilo tento vývoj zabrzdit svým prohlášením ještě v roce 1981. Pozitivního hodnocení své teologie z nejvyšších míst římskokatolické církve se Teilhard dočkal až od Josefa Ratzingera, pozdějšího papeže Benedikta XVI.\n\nTeilhard tyto zákazy striktně dodržoval, dlouho se však snažil své představené i vatikánské úřady přesvědčit, že jeho pojetí nejen v ničem křesťanskou a katolickou nauku neruší, ale že naopak odstraňuje dvě podstatné slabiny tradičního křesťanství v dnešní době. Předně to, že úloha Ježíše Krista se v něm omezuje jen na jakousi nápravu předchozího pochybení, ale hlavně to, že tradiční představa Boha Stvořitele je v očích současného člověka vlastně primitivní a neodpovídá Boží velikosti. Teilhard si totiž dobře uvědomil, že tradiční perspektiva dobrého osobního života a naděje na věčné spasení, která kdysi věřící tak silně oslovovala, vypadá v očích vzdělaného člověka současnosti jako poněkud sobecká (jak to vyjádřil například F. M. Dostojevský ve „Velkém inkvizitorovi“) a pro lidstvo jako celek málo inspirativní (například ve srovnání s úkoly lidstva, jak je vyjádřil Immanuel Kant). Odtud pak plyne pro křesťanské náboženství smutný důsledek, že i jeho představa Boha pouze jako odměňujícího a trestajícího soudce nedosahuje ani naši lidskou představu skutečné velikosti (jak to mnohokrát vyjádřil například Friedrich Nietzsche).\n\nZ Teilhardova rozsáhlého díla vycházely za jeho života jen vědecké práce a několik roztroušených esejů. Ostatní spisy kolovaly pouze v opisech a kopiích. Sebrané spisy, jež neobsahují publikace vědecké, začaly vycházet krátce po jeho smrti a do roku 1976 vyšlo třináct svazků:\n\nČesky vyšlo:\n\n\n\n"}
{"id": "105961", "url": "https://cs.wikipedia.org/wiki?curid=105961", "title": "Bima", "text": "Bima\n\nBima (: ) je vyvýšené místo v synagoze, nacházející se většinou uprostřed hlavního sálu modlitebny. Bima (z řeckého ) - „pódium“, používá se pro ni též označení almemor () nebo teva () mezi sefardskými židy.\n\nNa bimě se nachází čtecí stůl (, \"šulchan\"), na který se pokládá a ze kterého je předčítána Sefer Tora (). Kromě Tóry je z bimy předčítán například svitek Ester při svátku Purim, z bimy také mívá rabín svou \"drašu\" (\"draša\", , výklad, homilie). Bima slouží jako připomínka událostí popisovaných v knize Exodus, kdy byl Izrael shromážděn kolem hory Sinaj ve chvíli, kdy Bůh uděloval lidem Tóru. Tak jako byli Izraelité shromážděni kolem hory, tak jsou i dnes židé shromážděni kolem bimy, ze které je Tóra předčítána.\n\nNěkteré části liturgie vede z bimy \"chazan\" (hebrejsky חזן, někdy nazývaný též kantor), ale nemusí nutně vést všechny. Chazan většinou vede bohoslužby ze sníženého místa u aron ha-kodeš, kde je také pro něj zbudován čtecí pultík (, \"amud\").\n\nV reformních synagogách bima uprostřed synagogy chybí a je spojena s vyvýšeným místem u aron ha-Kodeš, tj. východní stěny synagogy.\n"}
{"id": "105964", "url": "https://cs.wikipedia.org/wiki?curid=105964", "title": "Aron ha-kodeš", "text": "Aron ha-kodeš\n\nAron ha-kodeš (hebrejsky , doslovně Svatá schrána, svatostánek) je schrána nalézající se v synagoze u stěny orientované směrem k Izraeli, respektive k Jeruzalému. Je různě (často velmi bohatě) zdoben a ve svých útrobách ukrývá svitky Tóry. \"Aron ha-kodeš\" je název užívaný v aškenázském kulturním prostředí, v sefardských synagogách se nazývá , hechal (svatyně, palác).\nAron ha-kodeš má svůj předobraz v biblické \"Arše úmluvy\", hebrejsky nazývané (\"aron ha-brit\") nebo též \"„schrána svědectví“\" (, \"aron ha-edut\") a \"„truhla z akáciového dřeva“\" (, \"aron acej šitim\"). Tato schrána byla uložena v \"nejsvětějši svatyni\" () ve \"stanu setkávání\" (, \"ohel mo'ed\"), později pak v jeruzalémském chrámu.\n\nAron ha-kodeš nacházíme již ve velmi starých synagogách, ačkoli se někteří archeologové domnívají, že v některých synagogách výklenek nesloužil k uložení Tóry, ale k ukázání směru modlitby (podobně jako výklenek \"mihráb\" v mešitě).\n\nVzhled a struktura aronu má svůj základ právě v Jeruzalémském chrámě. Aron je často umístěn na vyvýšeném místě a musí se k němu vystupovat po schodech - stejně jako do Chrámu. Po stranách stojí dva sloupy jako symbol sloupů \"Jachin\" a \"Bo'az\" vztyčených Šalamounem u vstupu do Chrámu.\n\nNad svatostánkem je zavěšeno \"Věčné světlo\" (, \"ner tamid\"), které připomíná Menoru, která neustále hořela v Chrámu. Pokud věčné světlo svítí, znamená to, že synagoga je v aktivním užívání a svatostánek slouží svému účelu.\n\nSvatostánek zakrývá opona (stejně jako tomu bylo u stanu setkávání a v chrámové svatyni, kde opona oddělovala nejsvětější svatyni od svatyně, hebrejsky \"hechal\"), která se nazývá \"parochet\" (). Parochet bývá většinou bohatě zdobený, častým tematem bývá vyobrazení koruny, která symbolizuje \"korunu Tóry\" jakožto korunu nejvyššího vědění (, \"keter Tora\"). V aškenázských synagogách je parochet vně vlastní schrány, v sefardských bývá uvnitř. Kromě parochetu bývá někdy součástí opony také \"kaporet\", menší a mnohem kratší závěs, který je zavěšen před parochetem. Kaporet je rovněž zdoben, často výjevy symbolizujícími chrámovou bohoslužbu – menora, oltář, předkladné chleby, Áronův štít apod. Parochet se sundavá během smutku na Tiš'a be-av na památku zničení Chrámu.\n\nUvnitř svatostánku je vlastní schrána, kde jsou uloženy svitky Tóry. Svitek může být jeden, nejčastěji jsou dva, ale může jich být i velké množství. Pokud je při bohoslužbě svatostánek otevřen, celá obec stojí.\n"}
{"id": "105965", "url": "https://cs.wikipedia.org/wiki?curid=105965", "title": "Aškenázští Židé", "text": "Aškenázští Židé\n\nAškenázové (: אשכנזים, \"Aškenazim\"), též aškenázští Židé (: יהדות אשכנז, \"jahadut Aškenaz\"), jsou Židé, jejichž předkové pocházejí ze střední a východní Evropy.\n\nV raném středověku pojmenovávali Židé, přicházející do Evropy, nové země podle zemí, které byly uvedeny v Bibli. Území dnešního Německa pojmenovali po biblické zemi \"Aškenaz\" (Genesis 10, 3). Aškenaz byl synem Gomera, kterého rabínští učenci ztotožnili s prapředkem Germánů (Joma 10a). V některých dalších pramenech, včetně křesťanských, je \"Aškenaz\" ztotožňován se Skandinávií. O „zemi Aškenaz“ jako o Německu a „jazyce Aškenaz“ jako němčině píše i Raši ve svých glosách k Talmudu. První zmínka, která ukazuje Aškenaz jako svéráznou kulturní identitu, pochází od Ašera ben Jechiela, narozeného v Německu, ale působícího v Toledu ve Španělsku. O svých předcích hovoří jako „o učencích Aškenazu“, kteří měli přijmout Tóru a tradice přímo od učenců z Erec Jisra’el, a jejich úroveň „je v tomto mnohem vyšší než úroveň synů této země“ (tj. Španělsko a sefardští Židé).\n\nAškenázské kulturní centrum se ve svém prvopočátku (10.–11. století) nacházelo na území severní Francie, Porýní a západního Německa. V tomto období se zrodily základy aškenázské kultury, především díky halachickým ustanovením tehdejší hlavní náboženské autority aškenázských židů Geršoma ben Jehudy, zvaného \"Me’or ha-gola\" (světlo vyhnanství), byla ustanovena rovněž i liturgie (Machzor Vitry) a vyvinul se vlastní systém studia biblických a talmudických textů (Raši), který později inspiroval sefardské učence jako Nachmanides nebo Šlomo ben Avraham ibn Adret.\n\nPrvní přesun nastal během 11. a 12. století, kdy byli křižáky vyvražděni Židé v Porýní a ve Francii. Vraždění Židů proběhlo po celém území Německa a dokonce i Čech, tam už ovšem s menší intenzitou. Následkem toho se centrum kultury aškenázských Židů začalo posouvat směrem na východ. V 15. a 16. století již bylo centrum někdejšího západoevropského židovstva v důsledku vyhánění a nesnesitelných životních podmínek přesunuto do Polska, Litvy, Čech, Maďarska a později ještě dále na území dnešního Ruska a Ukrajiny. Zde se rozdělilo na řadu dílčích minhagů, které se od sebe odlišovaly více či méně. Aškenázské židovstvo tak nikdy nebylo homogenním celkem.\n\nAž do 20. století se hlavní centrum populace soustředilo v tzv. pásu osídlení, což bylo území dnešní Litvy, Běloruska a Ukrajiny sahající od Baltského až k Černému moři. Také zde se přes počáteční výhody stávali Židé cílem útoků a pogromů. Největší pogrom do druhé světové války znamenalo kozácké povstání pod vedením Bohdana Chmelnického, kterému padlo za oběť několik desítek tisíc Židů (v té době zhruba 40 % židovské populace Ukrajiny). Z této oblasti Židé emigrovali během 19. století do USA, později rovněž s nástupem sionismu do Palestiny. Během druhé světové války byla více než polovina evropských Židů vyvražděna – největší ztráty utrpěla právě populace Polska (cca 3 000 000), SSSR (cca 1 000 000) a Maďarska (cca 450 000). Kromě zbytků populace ve východní Evropě je dnes hlavním centrem aškenázského židovstva především Izrael a USA.\n\nNa rozdíl od sefardských Židů žili Aškenázové v poměrně nepřátelském prostředí, vystaveni častým útokům ze strany okolního, především křesťanského obyvatelstva. To způsobilo, že v otázkách náboženství byli mnohem rigidnější než Sefardé, kteří neměli problém se zakomponováním cizích vlivů do židovské náboženské filozofie. Méně u nich byla rozvinuta poezie, přesněji pak poezie a literatura světského rázu, velký důraz byl ale kladen na studium náboženských textů. Bible, Talmud a komentáře k nim se staly osou aškenázského kulturního života a normativním pramenem aškenázských kulturně-náboženských zvyků a tradic. V aškenázském prostředí se díky stísněné situaci vytvořily rovněž mnohem vhodnější podmínky pro vznik fundamentalistických a pietistických hnutí (chasidismus) a velkou roli v aškenázské kultuře hrálo i mučednictví – \"kiduš ha-Šem\" (dosl. posvěcení Jména (Božího)).\n\nV 10. století přijali aškenázští židé jako závazné nařízení \"takanu\" vydanou Geršomem ben Jehudou ohledně manželství – totiž monogamní manželství (ačkoli Tóra polygamii nezakazuje) a pravidlo, že v případě rozvodu musí s rozvodem souhlasit i žena. Zároveň se od té doby vyvíjel specifický liturgický ritus – \"nosach\" – charakteristický pro všechny aškenázské obce. Aškenázský ritus je oproti sefardskému, kromě jiného, pořadí a frekvence některých modliteb charakteristický i cenzorskými zásahy ze strany křesťanů, kteří chápali některé pasáže v židovských modlitbách (Kadiš, Alejnu) jako urážlivé vůči křesťanství.\n\nBěhem středověku se vyvinula taktéž odlišná výslovnost hebrejštiny stejně tak jako vlastní jazyk, jidiš. Aškenázští židé také kromě odlišně liturgické praxe dodržují mírně odlišné zvyky na Pesach, ohledně kašrutu a některých dalších svátků – tyto změny byly ve většině případů vynuceny podnebím a prostředím, ve kterém žili. Vyvinul se i typ vlastního aškenázského hebrejského písma, založeného na bázi středověkého manuskriptu.\n\nVývoj halachy byl charakterizován vzájemným ovlivňováním aškenázských a sefardských Židů. Na jedné straně byl Šulchan Aruch sefardského autora Josefa Kara ovlivněn a inspirován dílem \"Arba'a Turim\" aškenázského učence Ja'akova ben Ašera, na druhé straně Karo dával v závěrečných rozhodnutích přednost sefardským autoritám, což způsobilo, že Šulchan Aruch zpočátku nebyl mezi aškenázskými Židy přijat. Šulchan Aruch se stal halachicky uznávaným dílem až po doplnění polským rabínem Moše Iserlisem. V současnosti je nejvyšší halachickou autoritou aškenázských židů sbor \"Eda ha-charedit\" v Jeruzalémě a Vrchní rabinát Izraele, který je rozdělen mezi aškenázské a sefardské židy.\n\n\n"}
{"id": "105967", "url": "https://cs.wikipedia.org/wiki?curid=105967", "title": "Sefardští Židé", "text": "Sefardští Židé\n\nSefardové či Sefardé (: ספרדים, \"Sfaradim\", sg. ספרדי, \"Sfaradi\"), též sefardští Židé (: יהדות ספרד, \"jahadut Sfarad\"), jsou Židé a potomci Židů žijící až do roku 1492 na Pyrenejském poloostrově a poté v oblasti Středomoří, Balkánu, Orientu, ale také v některých evropských zemích, např. Nizozemí. Často je tento termín chybně používán jako označení všech neaškenázských Židů. Sefardští Židé tvoří zhruba deset procent soudobé světové židovské populace. Jsou koncentrováni především v Izraeli, významná komunita žije také ve Francii (potomci emigrantů z francouzského Alžírska). Další centra jsou v severní a jižní Americe a malé zbytky populace stále přežívají v „původních“ sefardských zemích. Mezi sefardské Židy jsou někdy také započítáváni i Židé pocházející z arabských zemí Blízkého východu (kromě Jemenu). Tito Židé sami sebe nazývají Mizrachim (hebrejsky: מזרחים, \"východní\") a často jsou od ostatní sefardské populace oddělováni, neboť tvoří vlastní svébytnou kulturní skupinu uvnitř judaismu a židovského národa.\n\nJméno země Sfarad se poprvé vyskytuje v Bibli a to Abdijáš 1,20. Později byla tato fiktivní země ztotožněna s územím Španělska (\"Hispania\").\n\nPodle legend byli Židé na Pyrenejském poloostrově již za časů krále Šalamouna, pravdou je, že židovské osídlení je v těchto místech velmi staré. Židé v Hispánii určitě žili v dobách římské nadvlády a následně i v dobách vlády Vizigótů. Původně měli status svobodného národa. Situace se začala zhoršovat s přijetím křesťanství ve Vizigótské říši a nakonec se zcela změnila v neprospěch Židů, kteří žili ve Španělsku ve stejných podmínkách jako Židé v ostatních křesťanských zemích. Toto období skončilo roku 711, kdy bylo území Vizigótské říše dobyto muslimy a nastolena islámská nadvláda. Během této doby byla Židům většinou zaručována veškerá práva včetně práva vykonávat hrdelní rozsudky a Židé zastávali řadu funkcí ve státní správě. Do maurské Andalusie se stěhovalo množství Židů z východu (Babylónie, severní Afrika, Kairuán) i z Evropy. Díky tomu se sefardské židovstvo stalo vůdčím prvkem ve vývoji židovského náboženského myšlení a kultury v raném středověku. V roce 1148 se k moci dostala berberská dynastie Almohadů, která pronásledovala všechno nemuslimské obyvatelstvo. Řada Židů byla tehdy nucena ze Španělska odejít (mezi jinými např. Maimonides). Část židovské populace uprchla do křesťanské části Španělska, kde mohli ještě nějakou dobu působit takřka bez omezení. Roku 1391 však již téměř celé Španělsko bylo dobyto křesťany, a křesťanští králové již proto tolik nepotřebovali od Židů peníze. Židé začali být nuceni ke konverzi ke křesťanství nebo k opuštění země. Vše vyvrcholilo pádem Granady roku 1492.\n\nV roce 1492 po dokončené reconquistě byli Židé ze Španělska a následně i Portugalska vypovězeni. Řada Židů ve Španělsku zůstala, především jako konvertité ke křesťanství (z nichž řada praktikovala křesťanství pouze zdánlivě a doma stále udržovala židovské zvyky). Těmto konvertitům se hebrejsky říká \"anusim\" (dosl. donucení), byli také nazýváni \"conversos\" (konvertité), ve světě jsou ale známí pod španělským hanlivým označením \"marranos\" (prasata), které jim bylo dáno během působení inkvizice. Drtivá většina Židů volila odchod, ať už do severní Afriky, především do oblasti dnešního Maroka, nebo do Palestiny, Řecka a na Balkán (tehdy pod vládou Osmanské říše). S sebou si nesli svůj vlastní jazyk, směsici středověké španělštiny a hebrejštiny – ladino, dále vlastní liturgický ritus (nosach) a výslovnost hebrejštiny, která dala základ pozdější výslovnosti moderní hebrejštiny (ivrit).\n\nPodle některých historických odhadů opustilo tehdy Španělsko 150 až 250 tisíc lidí, asi 50 000 dalších se raději nechalo pokřtít. Podle tradice byl vypovídací edikt vydán na 9. dne měsíce avu a mezi tehdejším židovstvem byl chápán zánik maursko-židovské kultury ve Španělsku jako naprostá katastrofa srovnatelná s porážkou starověkých židovských protiřímských povstání.\n\nMnožství Židů-marranů odcházelo též do zámořských kolonií Španělska a Portugalska jako námořníci a kolonizátoři, neboť moc inkvizice byla za oceánem mnohem menší. Sefardi se tak stali prvními židovskými obyvateli Ameriky. V roce 1654 založilo 23 sefardských uprchlíků první synagogu.\n\nZatímco ve 12. století a ve staletích následujících tvořili sefardští Židé až 80 % židovské populace, na sklonku 17. století se situace začala vychylovat ve prospěch Aškenázů. Sefardské komunity v Americe byly přečísleny a často asimilovány mnohem většími komunitami aškenázskými. Výjimkou byly arabské země a země pod muslimskou nadvládou, kde bylo postavení Sefardů většinou velmi silné, a to jak počtem, tak i ekonomicky. S nástupem kolonizace muslimských zemí Evropany se maročtí, alžírští a tunisští Židé stali vítanými prostředníky mezi kolonizátory a domorodými vládci, díky své jazykové vybavenosti a také kontaktům v Evropě. Navíc francouzská okupace Alžíru a Tuniska garantovala Židům plná práva, což vedlo k několika nepokojům ze strany arabského obyvatelstva. Největším populačním centrem Sefardů zůstávala Osmanská říše a zvláště pak Soluň.\n\nZánikem Osmanské říše zanikl i dosavadní největší domov sefardských Židů. Nové Turecko bylo založeno na linii striktně nacionální, stejně tak i Řecko. V obou zemích se situace Židů začala zhoršovat a volili raději emigraci, především pak do Latinské Ameriky a západní Evropy. V době těsně před vypuknutím druhé světové války tvořili Sefardi necelých 10 % z celkové šestnáctimilionové židovské populace.\n\nBěhem holokaustu byla vyvražděna téměř celá sefardská komunita v Nizozemí, dále v Řecku a zbývající komunita v Soluni. Podobně ve spolupráci s pronacistickými kruhy v Srbsku a Chorvatsku byla vyvražděna většina Židů na území Jugoslávie. Opačný případ nastal v Bulharsku, které Židy vydat odmítlo, a téměř celá židovská komunita emigrovala po válce do Palestiny. V Itálii došlo k deportacím a k vraždění Židů i přes nesouhlas velké části obyvatelstva především po kapitulaci Itálie a ovládnutí severní Itálie Německem.\n\nPo holokaustu směřovala velká část sefardské diaspory do Izraele, významná část především severoafrických Židů emigrovala do Francie a Velké Británie. Společně s \"Mizrachim\" tvoří dnes Sefardi více než 50 % židovské populace Izraele. Nejvyšší náboženskou autoritou sefardských Židů v Izraeli je vrchní sefardský rabinát Izraele. Vrchní sefardský rabín Izraele je nazýván \"Rišon le-Cijon\" (První na Sionu). Kromě rabinátu funguje v Izraeli i sefardská politická strana Šas.\n\nZ prostředí sefardské diaspory vzešla řada význačných osobností židovské i světové kultury. Za nejvýznamnějšího příslušníka sefardského židovstva je pokládán filozof a halachický kodifikátor a komentátor Maimonides, společně s ním také Jicchak al-Fásí, komentátor Talmudu, a Josef Karo, halachista a kabalista, autor Šulchan aruchu. Mezi biblickými komentátory vynikají pak Abraham ibn Ezra a Nachmanides. Sefardští Židé vynikali i v mystice, ze sefardského prostředí pochází kniha Zohar i spisek Bahir. Po vyhnání ze Španělska pomáhali založit kabalistické centrum v Safedu (Moše Cordovero). Ve středověkém Španělsku se rozvíjela hebrejská poezie, a to světská i náboženská (pijut). Hlavními autory byli Šlomo ibn Gabirol (Avicebron) a také filozof a básník Jehuda ha-Levi, autor apologetického díla Kuzari.\n\nKromě osobností židovského náboženství vzešla ze sefardského prostředí řada významných osobností ve světském životě, např. britský premiér Benjamin Disraeli, filozof Baruch Spinoza nebo malíř Amedeo Modigliani.\n\nMezi Aškenázy a Sefardy neexistují z teologického hlediska žádné rozdíly ohledně věrouky. Vzhledem k tomu, že k rozdělení na obě skupiny došlo poměrně pozdě (10.–11. století), obě skupiny přejaly učení obsažené v tradičních výkladech Bible, Talmudu a závěry ustanovené během gaonského období. Odlišily se ovšem ve způsobu, jakým s tímto duchovním dědictvím nakládaly. Sefardské komunity až na výjimky neutrpěly během své konsolidace takové ztráty jako komunity aškenázské, ani nežily v tak nepřátelském prostředí. Kultura sefardských Židů je proto orientovaná mnohem světštěji. Tento volnější přístup se odráží i na přístupu k halaše a ke komentátorské práci, především u biblických textů. Zatímco aškenázská komentátorská škola si všímá detailů, sefardská působí více komplexně a v širším záběru. Neklade také tak velký důraz na tradici a na zdroje podání (např. Mišne Tora).\n\nBenevolentnější přístup nežidovského obyvatelstva se odráží i v liturgii, kde zůstaly některé prvky, které musely být v aškenázské liturgii na nátlak křesťanského prostředí vypuštěny. Sefardští Židé mají některé odlišné zvyklosti ohledně kašrutu, dále obsahu modliteb a jejich pořadí.\n\nDíky absenci osvícenství a jeho vlivu mezi sefardskou populací nedošlo u Sefardů k tak markantnímu a striktnímu rozdělení na ortodoxní, liberální a konzervativní židy. Mezi Sefardy se rovněž nerozlišuje mezi chasidim a mitnagdim.\n\n\n"}
{"id": "105968", "url": "https://cs.wikipedia.org/wiki?curid=105968", "title": "Yoko Ono", "text": "Yoko Ono\n\nYoko Ono (někdy také Yoko Ono Lennon, původním jménem japonsky 小野 洋子 \"Ono Jóko\", * 18. února 1933, Tokio, Japonsko) je japonsko-americká výtvarná umělkyně a hudebnice, známá hlavně díky manželství s britským hudebníkem a bývalým členem skupiny The Beatles Johnem Lennonem. \n\nNarodila se ve vysoce postavené aristokratické japonské rodině. Byla nejstarší ze tří sester (sestry Eisuke a Isoko) a již v dětství získala klasické hudební vzdělání, hrála na klavír a učila se kompozici a zpěvu. Protože její otec byl na vzestupu v bankovní kariéře, rodina se v roce 1935 přestěhovala do USA. O tři roky později, v době kdy Japonsko napadlo Čínu a v USA stoupalo protijaponské cítění, se malá Yoko vrátila s matkou zpět do Tokia, kde navštěvovala základní školu pro děti z vyšších vrstev.\n\nPo skončení 2. světové války se vydala za otcem do New Yorku, kde pokračovala ve studiích. Znovu se začala věnovat hudbě a postupně se v ní prosazovat. Právě v 50. letech se dostala do světa avantgardních umělců. Za jednoho z nich, Toši Ičijanagi (一柳 慧) se v roce 1956 provdala. Věnovala se umění, skládání hudby a scházela se s podobně zaměřenými lidmi.\n\nV roce 1962 se na dva roky vrátila zpět do Japonska. V následujících několika letech se rozvedla, znovu vdala (za filmového producenta Anthony Coxe) a znovu rozvedla. V srpnu 1963 se jí narodila dcera Kyoko Chan Cox.\n\nV polovině 60. let se stala součástí uměleckého hnutí Fluxus. Začala se zabývat videoartem, happeningy, tvorbou uměleckých objektů a protestními mírovými akcemi, kterým se věnuje dodnes. Vydala knihu básní \"Grapefruit\".\nV roce 1966 navštívila Londýn se svým dílem \"Cut piece\" (česky \"ustřihnout kousek něčeho\"), kdy klečela na pódiu a diváci z ní mohli odstřihovat kousky ošacení. Vystoupení mělo úspěch a tak dostala nabídku na uspořádání vlastní výstavy nazvané \"Nedokončené obrazy a předměty\" v Indické galerii. Tam se, dne 9. listopadu 1966, poprvé setkala s Johnem Lennonem. Lennona naprosto očarovala, její osobní kouzlo ho natolik pohltilo, že prohlásil, že teprve s ní poznal, co je to láska.\nV květnu 1968 John Lennon nahrál společně s ní první společné album \"\", na jehož obalu jsou oba nazí, proto se gramofonová deska musela prodávat v papírovém sáčku. Album obsahuje koláž zvuků a mluveného slova.\n\nV listopadu 1968 bylo rozvedeno Lennonovo manželství s Cynthií Powellovou, aby 20. března 1969 mohli John a Yoko v tichosti na Gibraltaru uzavřít sňatek.\n\nRok 1969 je kritický pro skupinu Beatles. John Lennon začal na nahrávání vodit Yoko Ono, proti čemuž protestoval hlavně Paul McCartney. Lennon a Yoko založili skupinu Plastic Ono Band a začali se politicky angažovat a protestovat proti válkám. Pořádali různé veřejné akce a mírové happeningy, nejznámější – \"Bed In\" – se odehrál v květnu 1969 v Montrealu. Novomanželé Lennonovi strávili 8 dní v posteli, vzývali mír, pořádali mírové dýchánky a společně s přáteli (mj. Timothy Leary) nahráli dnes již kultovní skladbu \"Give Peace a Chance\". Také spolu natočili několik filmových experimentů, ale hlavně nahrávali další hudební alba.\n\nV roce 1970 se Beatles oficiálně rozpadli. O rok později se manželé Lennonovi přestěhovali natrvalo do USA a zabydleli se v domě zvaném \"Dakota House\" na newyorském Manhattanu. Ve Spojených státech měl John Lennon problémy s imigračním úřadem kvůli dřívějšímu přechovávání drog. Proto získal tzv. zelenou kartu umožňující trvalý pobyt a práci v USA až v roce 1976. Manželství prošlo krizí (1973), na nějaký čas se Lennonovi od sebe odloučili.\n\n9. října 1975 přivedla na svět jejich jediné společné dítě Seana Ono Taró Lennona (jap. 小野 太郎). Po narození syna si Lennon dal pauzu a uzavřel se před okolním světem, věnoval se pouze dítěti, zatímco Yoko chodila do práce a věnovala se obchodním záležitostem. V srpnu 1980 začal John Lennon po šesti letech znovu skládat hudbu a natáčet písně. Z těchto nahrávek vznikla dvě alba – Double Fantasy (1980) a Milk and Honey (1984).\n\nDne 8. prosince 1980 se Lennon stal obětí atentátu. Přímo před branou jeho newyorského bytu jej postřelil duševně nemocný Mark David Chapman, kterému se několik hodin předtím podepsal na své nové album \"Double Fantasy\". Při převozu do nemocnice John zemřel. Yoko Ono žije v \"Dakota House\" dodnes.\n\nNa přelomu 80. let a 90. let začala Yoko Ono znovu tvořit a vystavovat své umělecké práce, vydala několik sólových alb a zvukovou nahrávku jejích rozhovorů s Johnem Lennonem. Uspořádala koncertní turné k albu \"Rising\", na kterém ji doprovodila skupina jejího syna Seana. Složila také dva muzikály a uspořádala několik výstav svých děl a Lennonových litografií.\n\n11. prosince 2003 Yoko Ono osobně zahájila výstavu \"Woman's room\", (česky \"Ženský pokoj\") v Praze na Kampě.\n\n\n[*] = s Johnem Lennonem\n\n\n\n\n\n\n"}
{"id": "105969", "url": "https://cs.wikipedia.org/wiki?curid=105969", "title": "Mikve", "text": "Mikve\n\nMikve ( , doslova „sebrání“ nebo „shromáždění (vody)“), je židovská rituální lázeň. \n\nJe tvořena nádrží s přírodní vodou a slouží k rituálnímu očištění osob nebo předmětů. Mikve by měla pojmout nejméně 762 litrů vody a měla by být dost hluboká, aby umožnila dospělému úplné ponoření. Ve starověkém Izraeli používali mikve kněží k rituální očistě před službou v Jeruzalémském chrámu. V současné době mikve slouží pro očistu ženy po menstruaci, po porodu či jiném krvavém výtoku. Ponoření do mikve je také nezbytnou součástí konverze k judaismu (musí je podstoupit konvertující muži i ženy).\n\nPonořením v mikvi se dále rituálně očišťují některé druhy nádobí vyrobené nežidy před použitím v židovské kuchyni. Muži chodí do mikve zpravidla pouze před vysokými svátky (Roš ha-šana a Jom kipur) a poutními svátky za účelem duchovní přípravy a očisty. Před započetím Jom kipur je takovéto ponořování považováno za micvu a je doporučováno, aby se tak stalo ještě před minchou – samotné ponoření je vnímáno jako akt pokání a je zvykem, aby se muž v mikvi ponořil třikrát. Rozšířený je také zvyk chodit do mikve před začátkem šabatu. Chasidský zvyk je chodit se ponořit každé ráno před ranní modlitbou.\n\nK ženské sekci moderní mikve je často připojen kosmetický salón nebo kadeřnictví.\n\nV minulosti byly mikve umísťovány do sklepů domů sousedících s modlitebnami. Tyto kamenné nádrže byly napájeny podzemními prameny, protože musely mít přirozený přítok a odtok vody. O zákonech rozhodujících o tom, jak se budují rituální lázně a jakého typu vody je možno použít, pojednává traktát \"Mikva'ot\" v Mišně.\n\nV Izraeli bylo nalezeno několik mikví, které odpovídají stejným halachickým předpisům jako současné rituální lázně.\n\nV Česku se dochovalo několik starých židovských lázní, jsou ale využívány převážně jako turistické atrakce.\n\nHistorická mikve u Pinkasovy synagogy v Praze, která je stále využívána, v třebíčské židovské čtvrti se dvě rituální lázně nacházejí v ulici Blahoslavova (v domech č. 10 a č. 23, přístupné veřejnosti po předchozí domluvě), v kolínské židovské čtvrti se dochovaly tři mikve v přízemí rabínského domu čp. 124 v sousedství synagogy, z nichž prostřední je přímo napájena přírodním zdrojem podzemní vody, tyto mikve zatím nejsou přístupné pro veřejnost, v Boskovicích na Blanensku náhodně objevena lázeň zasypaná uhlím, po částečné rekonstrukci přístupná turistům, v Mikulově na Břeclavsku náhodně objevená zasypaná mikve při stavbě činžovního domu, ve Všerubech na Domažlicku ve sklepení domu, ve Kdyni na Domažlicku ve výjimečně zachovalé synagóze, dům New York v Lázních Kynžvart (kulturní památka v rekonstrukci) mikve přístupná veřejnosti od roku 2008, ve Znojmě přístupná mikve nevyužívaná od roku 1454, v Dobrušce na Rychnovsku míkve přístupná v rámci prohlídky muzea a v Hřešihlavech na Rokycansku v domě čp. 34 při rekonstrukci domu, zatím nepřístupno. \n\nV Česku slouží Židům k očistné lázni tři mikve. Jedna je historická mikve v Praze (nachází se v sousedství Pinkasovy synagogy), druhá v rámci košer hotelu King David (zprovozněna 2015) a třetí od října 2006 v Brně, která vznikla ve sklepních prostorách domu na třídě Kapitána Jaroše patřícího židovské obci; musela být vybudována nově, neboť žádná historická lázeň se v Brně nedochovala.\n\n"}
{"id": "105976", "url": "https://cs.wikipedia.org/wiki?curid=105976", "title": "Tyrannosaurus rex", "text": "Tyrannosaurus rex\n\nTyrannosaurus rex (\"„tyranský královský ještěr“\" – odvozeno ze starořeckého \"τύραννος – tyrannos\" = vládce, resp. krutovládce, a latinského \"rex\" = král) byl jeden z největších masožravých dinosaurů (teropodů) a zároveň jedním z největších suchozemských predátorů všech dob. Přesto, že již ztratil primát největšího dravého dinosaura, svou tělesnou stavbou patřil k nejmohutnějším a nejnebezpečnějším.\n\nDruh \"T. rex\" se vyskytoval před asi 68 až 66 miliony let (na konci křídové periody druhohorní éry) na území celého západu dnešních Spojených států amerických a části Kanady a Mexika (například geologická souvrství Hell Creek, Lance nebo Frenchman). Některé nedávné nálezy však naznačují, že tento rod mohl jiným druhem existovat již o několik milionů let dříve. Tyranosauři patřili k vůbec posledním žijícím druhohorním dinosaurům a dožili se nejspíš katastrofy na konci křídy před 66,0 miliony let (geologicky nejmladší dnes známý jedinec s kat. ozn. \"RTMP 82.12.1\" z kanadské Alberty byl objeven ve vrstvě sedimentu v souvrství Scollard, nacházející se asi 10,5 metru pod jílovou vrstvičkou hranice křídy a paleocénu. Podle jisté vědecké studie z roku 2016 možná přišli předkové tyranosaurů do Severní Ameriky z východní Asie. Dnes je tento druh zřejmě nejznámějším dinosaurem vůbec. V posledních letech byly odhaleny zkameněliny velkého množství tyranosauroidů, mezi které mohli patřit i přímí předkové samotného tyranosaura.\n\nV průměru dosahovali dospělci tohoto druhu délky asi 11 až 12,4 metru a hmotnosti kolem 6000 kilogramů. Největší dosud objevený exemplář, zvaný podle své objevitelky, paleontoložky Sue Hendricksonové „Sue“, měří na délku 12,3 metru a zaživa vážil až kolem 9500 kilogramů, ačkoliv většina odhadů živé hmotnosti tyranosaurů se pohybuje mezi 5400 až 7700 kilogramy. Jde zároveň o nejlépe zachovanou kostru tohoto dinosaura, kompletní z více než 80%. Některé objevy izolovaných kostí však svědčí o ještě větších jedincích. Odhaduje se, že největší tyranosauři mohli dosahovat délky kolem 13 metrů a hmotnosti přes 8 tun (nejvyšší odhad je dokonce přes 10 tun), čímž by překonali i obří karcharodontosauridní teropody (např. giganotosaura). Nejdelší dosud objevená lebka měla být dlouhá asi 150 cm (MOR 008 v Museum of the Rockies; Bozeman, Montana). Ukazuje se ale, že tato fosilie mohla být špatně zrekonstruována a její skutečná délka dosahuje asi 134 cm, takže nepřekonává Sue (s mírou asi 145 až 152 cm).\n\nPodle vědecké studie z března roku 2019 byl ještě o trochu větším jedincem než \"Sue\" exemplář zvaný \"Scotty\", objevený roku 1991 v kanadském Saskatchewanu (souvrství Frenchman). Délka tohoto jedince činila asi 13 metrů a hmotnost podle odhadů zhruba 8870 kilogramů, což je o 410 kg více, než vyšlo autorům studie pro \"Sue\".\n\n\"Tyrannosaurus\" patřil k dominantním dravcům svrchnokřídových ekosystémů. Je zajímavé, že navzdory své ohromné velikosti a síle představoval velmi početný druh dinosaura ve svých ekosystémech, v rámci souvrství Hell Creek dokonce druhý nejpočetnější, a to hned za ceratopsidem rodu \"Triceratops\" a před kachnozobým dinosaurem rodu \"Edmontosaurus\". Dominantní predátoři přitom bývají naopak poměrně vzácní, obvykle nepřesahují zhruba 10% počtu populace. \"T. rex\" byl také největším dravcem v ekosystémech souvrství Lance, Scollard nebo Frenchman. O mnoha aspektech života těchto tvorů z fosilií žádné informace nezískáme, což se týká například tělesného pachu, který tyranosauři (i jiní vyhynulí tvorové) za svého života vydávali.\n\nPodle výzkumů mozkové dutiny lebky měl tyranosaurus výborný čich a zrak a dokázal tak aktivně vyhledávat potravu, kterou zřejmě tvořili především rohatí a kachnozobí dinosauři. Zejména čich byl u tohoto teropoda skvěle vyvinut. Vysoce inteligentním tvorem zřejmě nebyl, přesto měl encefalizační kvocient přibližně 2,5krát vyšší než dnešní krokodýl. Mozek dospělých tyranosaurů měl objem zhruba 0,4 litru a tito teropodi tak disponovali nervovým ústředím větším, než mají prakticky všichni současní plazi i ptáci. To samo o sobě nicméně není zárukou vysoké inteligence, protože mozek roste (byť nelineárně) s celkovou velikostí těla. Novější výzkumy ukazují, že někteří tyranosauridi byli vybaveni citlivým senzorickým orgánem na čelistech. Ten jim zřejmě umožňoval velmi dobře vnímat změny proudění větru, což jim mohlo pomáhat například při orientaci a lovu. Tyranosauři měli pravděpodobně také velmi dobrý zrak, navíc viděli stereoskopicky a dokázali tak lépe odhadovat vzdálenosti. Oční bulvy dospělých tyranosaurů měly průměr asi 10 až 12 centimetrů a zorničky kolem 2,5 centimetru. Je možné, že tito obří teropodi viděli až 13krát ostřeji než člověk, a jejich rozlišovací schopnost byla rovněž mnohem lepší (rozlišit dva malé body na pozadí dokázali až do vzdálenosti kolem 6 kilometrů, zatímco u člověka je to asi 1,3 až 1,6 km.\n\nNěkteří paleontologové (například Robert T. Bakker, Gregory S. Paul) v průběhu 70. a 80. let 20. století předpokládali, že tyranosauři dokázali běhat rychlostí přes 40 mil za hodinu (65 km/h). To je ale nepochybně přehnaný odhad. Vzhledem k silným nohám se tento obří teropod pravděpodobně pohyboval na svou velikost poměrně rychle (snad přes 30 km/h) a dělal při běhu kroky dlouhé až 5,6 metru (velikost největší objevené stopy z Nového Mexika (souvrství Raton), roku 1994 popsané jako \"Tyrannosauripus pillmorei\", činila 86 cm). V roce 2007 pak byla pravděpodobná stopa druhu \"T. rex\" o délce kolem 74 cm objevena také ve východní Montaně (souvrství Hell Creek). Rychlost byla u tohoto teropoda kalkulována již mnohokrát a různé fundované předpoklady mají rozmezí od 15 km/h až po 75 km/h. V roce 2007 byla publikována další studie, která přichází s výsledkem maximálně 8,0 m/s (28,8 km/h), což je v poměru k dané hmotnosti zvířete (přes 6000 kg) stále dosti vysoká rychlost. Vědecká studie z roku 1995 nicméně naznačila, že tyranosauři zřejmě neběhali rychle příliš často, protože v případě pádu jim hrozilo nebezpečí těžkého zranění nebo i okamžité smrti. Jiné odhady jsou také spíše nižší. Studie z roku 2017, shrnující výsledky nového virtuálního modelu tyranosauřího pohybu ukazuje, že dospělý jedinec o hmotnosti nad 7 tun nebyl schopen rychlosti vyšší, než asi 25 km/h. Při vyšší rychlosti by již nevydržely kosti v jeho nohách.\n\nV roce 2016 byla publikována odborná práce o objevu první pravděpodobné série stop tyranosaura v sedimetech souvrství Lance u města Glenrock ve Wyomingu. Série stop patřila mladému nedospělému jedinci s výškou v kyčlích mezi 1,56 a 2,06 metru. Vypočítaná rychlost činila (po opravě původních výpočtů v roce 2017) asi 8,1 až 12,5 km/h. Nejednalo se však o běžícího jedince, ale o dinosaura kráčejícího rozvážně po bahnitém podkladu.\nSíla stisku čelistí tyranosaura byla vzhledem k mohutným úponům pro čelistní svalovinu na lebce zřejmě enormní. Při jednom pokusu bylo vypočteno, že dospělý jedinec mohl mít sílu stisku mezi 50 až 60 kN. Podle opravených výsledků z roku 2018 vyšla maximální síla čelistního stisku dospělého tyranosaura na 53 735 newtonů. Jeho čelisti k tomu byly také velmi dobře přizpůsobeny. Tyranosaurus měl na rozdíl od většiny teropodů srostlé nasální kůstky a celkově mohutnější lebku. Jeho lebka byla velmi pevná a dokázala vydržet obrovské nárazy a tlaky, které by jiným teropodům při souboji (i větším než tyranosaurus) lebku téměř rozdrtily. Novější studie z roku 2017 upravila odhad síly čelistního stisku tyranosaura na necelých 35 000 newtonů (odpovídá zhruba působení hmotnosti 3600 kg) a tlaku na korunkách zubů až o hodnotě 2974 MPa, tedy asi 30,3 tuny na čtvereční centimetr. Rozpětí odhadů pro sílu čelistního stisku tyranosaura je však v současnosti příliš velké, zúžit by jej mělo využití přesnějšího rozboru svalové architektury tohoto teropoda. Lebka tyranosaura byla v rámci některých spojení mezi kostmi poměrně pohyblivá (kinetická), což mohlo pomáhat v absorbování ohromných tlaků při zákusu do kořisti. Podle jiných vědeckých výzkumů však byla lebka dospělého tyranosaura spíše funkčně akinetická, protože jakékoliv pohyby mezi jednotlivými kostními fragmenty lebky by vedly k její anatomické dezintegraci. Velmi dobře zachovaná lebka z Montany umožnila vědcům učinit si lepší představu o průběhu výměny zubů u tyranosaurů.\n\nDo dneška bylo objeveno již více než 50 fragmentárních koster tohoto obřího dravého dinosaura. Nejmenší jedinec (\"MOR 6625\", \"Chomper\") představoval asi 2 až 3 roky staré mládě o délce do 2,8 metru. Ještě známější je nicméně asi 11 let starý jedinec, objevený roku 2001 ve východní Montaně, který dostal přezdívku \"Jane\". Čerstvě vylíhnutá mláďata tyranosaurů zřejmě nepřesahovala délku 0,9 metru a vážila jen několik kilogramů. Tyranosauři dospívali v asi 18 letech a dožívali se věku nejspíše kolem 30 let (tento rod již známe podle jedinců různých věkových stádií). Největší známý jedinec „Sue“ se dožil pravděpodobně 28 let. Kritickým obdobím života přitom byl věk 14 až 18 let, kdy ještě nedospělí jedinci museli bojovat o potravu s jedinci dospělými, i když podle nálezu příbuzného albertosaura je možné, že tyranosauři žili v rodinných smečkách, kde se dospělí starali o mláďata a společně s nimi i lovili. Podle některých výpočtů nabírali tyranosauři při rychlých fázích svého růstu na váze až 1790 kilogramů ročně. Více informací o ontogenezi tyranosaurů by mohl přinést nález asi sedmiletého mláděte, objeveného v roce 2016 v sedimentech souvrství Hell Creek na území Montany. Toto mládě o délce asi pěti metrů zahynulo v době před zhruba 66,5 miliony let. Objev rýh po zubech na kostech velkých edmontosaurů může dokládat, že již mladí nedospělí tyranosauři (ve věku asi 11 až 12 let) se živili podobně jako dospělí masem velkých býložravých dinosaurů.\n\n\"Další informace také v článku Potravní chování rodu Tyrannosaurus.\"\n\nV kanadském Saskatchewanu byl objeven také fosilizovaný trus (koprolit) o objemu asi dvou litrů, patřící zřejmě tomuto teropodovi. Některé objevy od roku 2010 dokládají, že tito obří predátoři mohli být příležitostní kanibalové. Fosilní kosti tyranosaurů nesoucí stopy po okusu jinými tyranosaury už byly objeveny v Montaně i Wyomingu a dokládají, že tito obří teropodi zřejmě využívali i možnosti pojídání zástupců vlastního druhu, pokud se jim k tomu naskytla příležitost. Podle vědecké studie z roku 2011 nebyl tyranosaurus vrcholovým predátorem, ale spíše potravním oportunistou, živícím se jak živou kořistí, tak i zdechlinami. Podle této studie byl tyranosaurus neobyčejně hojným druhem a ve své době údajně představoval okolo 24% z celkového počtu všech velkých dinosaurů v rámci ekosystémů geologického souvrství Hell Creek. Pokud by tyranosaurus měl pomalý bazální metabolismus (jako dnešní plazi), pak by podle výpočtů odborníků potřeboval denně asi 5,5 kilogramu masa. Vzhledem k tomu, že byl téměř s jistotou endotermním tvorem, spotřeboval denně spíše až kolem 111 kilogramů masa. V roce 1998 byl vědecky popsán zkamenělý koprolit o délce 44 cm a objemu 2,4 litru, objevený v sedimentech souvrství Frenchman na území kanadské provincie Saskatchewan. Původcem tohoto zkamenělého trusu byl téměř s jistotou právě druh \"T. rex\" (žádný jiný tak velký predátor v ekosystémech zmíněného souvrství nežil). Součástí trusu byly i nestrávené zbytky kostí nedospělého býložravého ptakopánvého dinosaura (pravděpodobně rodu \"Triceratops\" nebo \"Edmontosaurus\").\n\nV roce 1997 dvojice amerických paleontologů propočítala, kolik potravy potřeboval sníst za rok dospělý \"Tyrannosaurus\" v případě, že byl teplokrevný a také v případě, že byl studenokrevný. V rámci popularity filmu \"Jurský park\" a jedné působivé scény, ve které je tímto obřím teropodem pozřen právník Donald Gennaro, propočítávali právě počet \"právníků\", coby potravy, kterou potřeboval dravý dinosaurus za rok přijmout. Pro jedince o hmotnosti 4,5 tuny jim vyšlo 292 právníků (teplokrevný \"T. rex\") a 73 právníků (studenokrevný \"T. rex\"). Ve skutečnosti však byli dospělí tyranosauři obvykle ještě podstatně těžší, což by počet zkonzumovaných osob výrazně navýšilo (u necelých 9 tun těžkého teplokrevného jedince \"Scottyho\" by to například bylo asi 467 osob).\n\nV roce 2005 byla publikována studie Mary H. Schweitzerové, ze které vyplývalo, že exemplář B-rex (MOR 1125), objevený v Montaně roku 2000, byl v době smrti gravidní samicí. Poukazovala na to přítomnost zvláštní kostní tkáně (tzv. medulární kosti), přítomné na průřezu stehenní kosti dinosaura. V roce 2016 pak byl tento původní výzkum potvrzen dalšími laboratorními experimenty Schweitzerové a jejích kolegů..\n\nVelikost jednotlivých tělních orgánů není samozřejmě známá (protože měkké tkáně tohoto druhu se nemohou dochovat ve fosilním záznamu), ale na základě porovnávání s velikostí orgánů současných zvířat vědci předpokládají, že například žaludek tyranosaura mohl mít podobu jakéhosi vaku s průměrem kolem jednoho metru (vešlo by se do něho na výšku pětileté dítě) a jeho srdce dosahovalo rozměrů asi 75 x 50 cm, mělo tedy přibližně velikost standardní mikrovlnky.\n\nTyranosaurus je známý také pro velmi malé rozměry svých předních končetin, které dosahovaly jen délky lidské paže (asi 1 metr, kost pažní měřila na délku kolem 40 cm). Jejich postupné zmenšování nejspíš souviselo s potřebou uchovat rovnováhu těla při zvětšující se lebce. Ta byla natolik mohutná a těžká, že již nezbýval pomyslný prostor pro relativně velké a těžké přední končetiny. Přesto byly svaly na pažích mnohem mohutnější a podle odhadů byla paže tyranosaura asi 3,5krát silnější než paže dospělého muže (dokázala uzvednout objekt o hmotnosti asi 200 kilogramů). Přesto není jasné, jakému účelu krátké paže sloužily a zda byly vůbec pravidelně a aktivně využívány. Další výzkumy ukazují, že i přes své malé rozměry mohly být přední končetiny tyranosaurů poměrně nebezpečnou zbraní, a to díky ostrým zakřiveným drápům. Jejich plnou funkčnost podporují také výzkumy \"paží\" současných krokodýlů a ptáků.\n\nNevíme s jistotou, zda mohl být tyranosaurus teplokrevný. Podle vědecké studie z roku 1994 nebyl mezi trupem a končetinami tyranosaura větší rozdíl než asi 4,2 °C, což by odpovídalo homoiotermii (schopnosti udržovat si stálou tělesnou teplotu, nezávislou na okolní teplotě). Je ale také možné, že tyranosauři nebyli v dospělosti endotermní (\"teplokrevní\" ve smyslu savců a ptáků) ale tzv. gigantotermní a využívali tedy k udržení stálé teploty svoji velikost.\n\nVýzkum publikovaný v létě roku 2019 ukázal, že dorzotemporální oblast lebky tyranosaurů (i jiných teropodů) mohla sloužit jako jakýsi termostat, který udržoval optimální teplotu v okolí mozkovny. Tzv. dorzotemporální okna představovala výrazné otvory v zadní části lebeční klenby. Paleontologové se dlouhou dobu domnívali, že zde byly umístěny přídatné čelistní svaly, nový výzkum aligátorů za pomoci termokamery ale odhalil, že se zde nachází cévní systém, který slouží jako generátor tepla nebo naopak chladu a pomáhá udržovat teplotu hlavy nebo i celého těla. Podobný systém nejspíš fungoval i u teropodních dinosaurů, včetně samotného tyranosaura.\n\nO akustických projevech tyranosaurů nemáme žádné hmatatelné důkazy ve fosilním záznamu. V jednom filmovém dokumentu z roku 2017/18 se nicméně tvůrci pokusili rekonstruovat přibližnou podobu zvuku tohoto obřího dravce za pomoci kombinace zvuku brodivého ptáka bukače velkého a krokodýlovitého plaza aligátora čínského. Výsledkem bylo jakési nízkofrekvenční dunění, kterým se možná tyranosauři domlouvali na velké vzdálenosti.\n\nNevíme s jistotou, zda mohl být tyranosaurus opeřený, pokud však byl, pak nejspíš jen jako mládě nebo pouze na určitých částech těla. Jisté je, že někteří čínští raně křídoví tyranosauroidi (\"Dilong paradoxus\" a \"Yutyrannus huali\"), kteří žili zhruba o 60 milionů let dříve, částečně opeření byli. U tyranosaura známe jen několik otisků zachované kůže (zejména jedinec zvaný \"Wyrex\", kat. ozn. BHI 6230, objevený roku 2002 v Montaně), to ale nic neznamená. S jistotou prokázat přítomnost opeření u tyranosaura by vyžadovalo objevit přímo otisky pernatého pokryvu u některého z velmi dobře zachovaných exemplářů. Podle nové studie z roku 2017 však byl tyranosaurus (stejně jako další tyranosauridi) přinejmenším na většině těla neopeřený. Novější výzkum kraniálních anatomických znaků tyranosauridů umožňuje vytvoření prvních konkrétních představ o možné podobě hlavy a \"tváře\" těchto teropodů, a to včetně samotného druhu \"T. rex\".\n\n\"Další informace také v článku Časová osa výzkumu tyranosauroidů.\"\n\nPrvní fosilní pozůstatky tohoto obřího teropoda byly objeveny již roku 1874, nebyly však správně rozeznány. V roce 1892 popsal dva fosilní obratle tyranosaura paleontolog Edward Drinker Cope pod jménem \"Manospondylus gigas\". První již rozeznané fosilie tohoto dinosaura pak byly objeveny ve východní Montaně 12. srpna roku 1902 (je však uváděn i Wyoming, kde některé fosílie nalezl Barnum Brown již v roce 1898), popsán byl pak 5. října roku 1905 paleontologem Henrym F. Osbornem. Místem objevu byl dnešní Hell Creek State Park v souvrství Hell Creek nedaleko současné přehradní nádrže Fort Peck. V roce 1908 byl pak nedaleko Brownem objeven další jedinec, ještě lépe zachovaný - dnes má označení \"AMNH 5027\" a od roku 1915 je zlatým hřebem expozice v Americkém přírodovědném muzeu v New Yorku. Již v roce 1900 byl na území Wyomingu (lokalita Seven Miles Creek) objeven fosilní materiál dalšího tyranosaura (\"AMNH 5866\"), který byl H. F. Osbornem popsán roku 1905 jako \"Dynamosaurus imperiosus\". O rok později se však po důkladnější preparaci ukázalo, že se jedná o exemplář druhu \"T. rex\" (a kostěné pláty, považované původně za tělní pancíř dravce, byly určeny jako osteodermy ankylosaura). Stáří fosilií druhu \"T. rex\" se pohybuje mezi 68 a 66 miliony let, kolem roku 1915 (před vznikem přesnějších radiometrických měření) se však vědci domnívali, že tento teropod žil před \"pouhými\" 3 miliony let. \n\nNejblíže příbuzným rodem tyranosaura je zřejmě asijský \"Tarbosaurus\" (popsaný roku 1955), podle některých autorů dokonce jiný druh tyranosaura. Blízce příbuzné jsou také menší severoamerické rody \"Albertosaurus\", dále \"Daspletosaurus\" a také \"Gorgosaurus\". Podle názoru většiny paleontologů je dříve samostatný rod \"Nanotyrannus\" pouze nedospělým exemplářem tyranosaura. Někteří paleontologové pokládají tyranosaura za mrchožrouta, odvolávajíce se na malou rychlost, kterou údajně měl být schopen vyvinout (viz odhady rychlosti), jiní jej považují za aktivního lovce.\n\nPaleontologové stále nejsou definitivně rozhodnuti v otázce platnosti údajného menšího tyranosaurida, který měl žít ve stejných ekosystémech jako \"Tyrannosaurus\". V roce 1988 dostal vědecké jméno \"Nanotyrannus lancensis\" a na základě 58 cm dlouhé lebky objevené v roce 1942 v Montaně byla jeho délka odhadnuta na 5 až 6 metrů. V současnosti ale převažuje názor, že jde ve skutečnosti jen o mládě druhu \"T. rex\", nikoliv o samostatný rod tyranosauridního teropoda. Již od 80. let se také objevuje názor, že ve skutečnosti existovaly dva druhy rodu \"Tyrannosaurus\", přičemž kromě druhu \"T. rex\" mělo jít ještě o dosud formálně nepopsaný druh, zvaný \"Tyrannosaurus X\". Rozdíly měly být nápadné zejména ve stavbě lebky a umístění a počtu zubů. V současnosti však pro toto tvrzení není mnoho průkazných fosilních dokladů.\n\nNovější vědecké studie však platnost tohoto taxonu nepodporují a spíše dokazují, že ve skutečnosti jsou všichni domnělí jedinci nanotyranna pouze mladými (juvenilními) exempláři druhu \"Tyrannosaurus rex\".\n\nV prosinci 2017 vědci z Texaské univerzity oznámili, že údajně rozluštili pravděpodobnou podobu zvukového projevu tyranosaura. Ukázalo se, že hlasové projevy druhu \"T. rex\" možná připomínaly hlasové projevy brodivého ptáka bukače velkého z čeledi volavkovitých a zároveň aligátora čínského.\n\n\"Tyrannosaurus\" byl až do poloviny 90. let považován za největšího dravého dinosaura vůbec a tuto „slávu“ si prodloužil i díky úspěšnému filmu Jurský park z roku 1993. Ve stejném roce byl však v Argentině objeven a o dva roky později i popsán ještě větší teropod, \"Giganotosaurus carolinii\", který byl dlouhý až téměř 14 metrů a vážil zřejmě přes 8 tun. Jeho lebka byla dlouhá možná až 195 cm. Jsou nicméně známy další fosílie tyranosaura, které ukazují na ještě větší jedince tohoto rodu (větší než je „Sue“ a také než \"Giganotosaurus\"), takže neoficiální titul největšího teropoda všech dob se možná v budoucnu vrátí do jeho držení. Některé izolované kosti svědčí o jedincích dlouhých přes 14 metrů a vážících kolem 9 tun. Ostatně i exemplář FMNH PR2081 (\"Sue\") možná vážil více než 10 metrických tun.\n\nV současnosti je však za největšího dravého dinosaura vůbec považován \"Spinosaurus\", kterého by ani největší tyranosauři s vysokou pravděpodobností nepřekonali, jelikož se u spinosaura odhaduje délka možná až přes 16 metrů.\n\nJiž v roce 1993 byl poprvé izolován fragment „měkké tkáně“ ze stehenní kosti tyranosaura. V roce 2005 a také 2007 oznámila americká paleobioložka Mary Higby Schweitzerová, že se jejímu týmu podařilo extrahovat strukturální protein kolagen ze 68 milionů let staré stehenní kosti tohoto teropoda. Již dříve přitom byly objeveny \"sférické struktury mající vzhled červených krvinek\" a jakési kolagenní částice. Podle vyjádření Schweitzerové se tyranosauří protein svým typem podobá mnohem více ptačímu proteinu, což opět dokazuje blízkou příbuznost ptáků a dinosaurů. Ačkoliv jde o kontroverzní výzkumy, některé nově aplikované metody výzkumu (například rentgenová difrakce) se zdají původním závěrům Schweitzerové nasvědčovat. Schweitzerová s týmem výzkumníků podala v listopadu roku 2019 další důkazy pro dochování měkkých tkání a proteinů ve fosiliích tyranosaura a objasnila i pravděpodobný mechanismus jejich dochování.\n\n\"Další informace také v článku Dochované exempláře tyranosaura.\"\n\nMezi nejslavnější exempláře tyranosaura patří například \"Sue\" (\"FMNH PR2081\") z Chicaga, která je nejkompletnějším a jedním z největších dosud objevených jedinců (délka 12,3 metru, odhadovaná hmotnost přes 8000 kg). Slavný je rovněž exemplář s kat. ozn. \"AMNH 5027\", umístěný od roku 1915 v expozici Amerického přírodovědného muzea v New Yorku. Tento ikonický jedinec byl po desítky let jediným referenčním kosterním exemplářem druhu \"T. rex\" a stal se předlohou také pro kostru v emblému Jurského parku. Desítky replik kosterních exemplářů tyranosaura zvaného \"Stan\" (\"BHI 3033\") jsou dnes umístěny v muzeích v Evropě i Severní Americe. V Evropě byly po roce 2010 vystaveny dva tyranosauří exempláře z Montany, které dostaly přezdívky \"Trix\" (holandský Leiden) a \"Tristan\" (Berlín). Z nedospělých (subadultních) exemplářů tyranosaura je významný například jedinec zvaný \"Jane\", objevený v Montaně roku 2001.\n\"Další informace také v článku Tyrannosaurus v populární kultuře.\"\n\nTyranosaurus je zřejmě jedním z nejpopulárnějších dinosaurů vůbec, možná dokonce ten nejpopulárnější. Objevil se již v nespočetně velkém množství knih i filmů, zejména pak v kasovním trháku Stevena Spielberga \"Jurský park\" a jeho pokračováních. Objevuje se také v četných dalších novelách a scifi románech, například \"Údolí tyrannosaura\", \"Cretaceous Dawn\" nebo \"Poslední dny dinosaurů\". \"Tyrannosaurus rex\" (často nesprávně označovaný jako \"T-Rex\" nebo \"T. Rex\"; správně pouze \"T. rex\") je v současnosti již jakousi ikonou populární kultury. Muzejní kosterní exponáty a modely tyranosaura patří často k nejobdivovanějším a pro návštěvníky nejzajímavějším. V roce 2019 byla v USA do oběhu vypuštěna speciální pamětní série poštovních známek právě s druhem \"T. rex\".\n\nMezi slavné exempláře tohoto dinosaura patří \"Sue\" (objeven v Jižní Dakotě roku 1990), \"Stan\" (objeven v Jižní Dakotě roku 1987) nebo \"Trix\" (objeven v Montaně roku 2013).\n\n\n\n"}
{"id": "105977", "url": "https://cs.wikipedia.org/wiki?curid=105977", "title": "Vlčí bouda", "text": "Vlčí bouda\n\nVlčí bouda režisérky Věry Chytilové je možné označit za moralizující horor. Zároveň ho lze chápat jako alegorii atmosféry doby normalizace.\n\nNa horskou chatu dorazí 10 účastníků lyžařského výcviku, jenže zjistí, že jich je 11. Po čase děti zjišťují, že vedoucí jsou mimozemšťané je sledující před chystanou invazí na Zemi. V panice je chata zapálena a děti uniknou po dřevařské lanovce.\nFilm byl v roce 1987 nominován na Zlatého medvěda za nejlepší film na Berlínském filmovém festivalu.\n\n"}
{"id": "105983", "url": "https://cs.wikipedia.org/wiki?curid=105983", "title": "Jiří Karas (politik)", "text": "Jiří Karas (politik)\n\nJiří Karas (* 30. července 1942 Brno) je český politik, právník a diplomat, člen KDU-ČSL. Jako poslanec se zabýval především tématem restitucí, kulturou a problematikou rozkrádaného majetku po bývalé Komunistické straně Československa a Socialistickém svazu mládeže, ale mediálně známý se stal především svým odmítavým postojem k interrupcím a registrovanému partnerství.\n\nVystudoval Provozně ekonomickou fakultu Vysoké školy zemědělské, studium dokončil v roce 1968. V roce 1990 pak dokončil studium na Právnické fakultě Univerzity Karlovy.\n\nČlenem Československé strany lidové se stal v roce 1968, nyní je členem nástupnické strany KDU-ČSL. Po sametové revoluci se v rámci procesu kooptací do ČNR stal poslancem České národní rady za ČSL. Po vzniku samostatné České republiky v lednu 1993 byla ČNR transformována na Poslaneckou sněmovnu Parlamentu ČR. Mandát v ní obhájil ve volbách v roce 1996, volbách v roce 1998 a volbách v roce 2002.\n\nV září 1990 kandidoval na předsedu Československé strany lidové. Předsedou strany se ale stal Josef Lux. V roce 2006 opětovně kandidoval na předsedu KDU-ČSL, ale obdržel pouhých 11 hlasů ze 330 možných.\n\nV roce 2006 se stal vládním radou na ministerstvu zahraničí, v roce 2007 konzulem v Bělorusku, kde do roku 2012 řídil české velvyslanectví jakožto velvyslanec.\n\n1. května 2012 veřejně potvrdil, že hodlá kandidovat na prezidenta v přímé volbě v roce 2013 a zahájil sběr podpisů. KDU-ČSL jeho kandidaturu nepodpořila.\n\n\n"}
{"id": "105986", "url": "https://cs.wikipedia.org/wiki?curid=105986", "title": "Argentinosaurus", "text": "Argentinosaurus\n\nArgentinosaurus („Argentinský ještěr“) je jedním z největších dosud objevených sauropodních dinosaurů, a tím i největších dnes známých suchozemských živočichů v historii života na Zemi. Tento kolos žil zhruba uprostřed křídové periody, asi před 96 až 94 miliony let na území dnešní argentinské Patagonie (provincie Neuquén). Fosilie tohoto sauropoda byly objeveny roku 1987, jejich vykopávky proběhly v letech 1987 až 1989 a formálně byly popsány roku 1993 argentinskými paleontology José F. Bonapartem a Rodolfem Coríou.\n\nDochovala se jen neúplná a fragmentární kostra, i tak jsou ale jednotlivé dochované kosti obrovských rozměrů. Pažní kost (\"humerus\") byla dlouhá celých 181 cm, holenní kost (\"tibia\") 155 cm a některé obratle jsou téměř 1,5 m dlouhé. Z těchto rozměrů vědci spočítali pravděpodobnou hmotnost tohoto dinosaura na přibližných 73 tun, přičemž horní limit by mohl být až kolem 96,4 tuny. To z argentinosaura činí zatím největšího známého suchozemského živočicha všech dob. \n\nDříve se předpokládalo, že délka argentinosaura mohla dosáhnout 35 až 40 metrů, v roce 2004 byl publikován novější odhad délky, přisuzující tomuto rodu \"pouze\" 22–26 metrů. Dnes se předpokládá délka okolo 36,6 metru. Argentinosaurus je dnes obecně považován za největšího dobře známého sauropodního dinosaura. Většími živočichy, které s jistotou známe, jsou tak pouze mořští kytovci, jako je největší žijící velryba plejtvák obrovský. Podle jiných odhadů byl argentinosaurus dlouhý asi rovných 30 metrů a vážil přes 50 metrických tun. Vzhledem k nekompletnosti fosilního materiálu tohoto obřího sauropoda jsou však jakékoliv přesnější odhady velikosti prozatím nemožné.\n\nV roce 2019 odhadl americký badatel Gregory S. Paul podrobným rozborem a zhodnocením dosud využitých metod stanovování objemu a hmotnosti těla různých sauropodů celkovou tělesnou hmotnost argentinosaura na 65 až 75 metrických tun. To z tohoto argentinského titanosaura činí největšího známého suchozemského živočicha vůbec.\n\nExistují však jisté indicie v podobě obrovitých izolovaných kostí o ještě větších dinosaurech než byl \"Argentinosaurus\", ty se však ztratily nebo o jejich příslušnosti panují dohady (viz \"Amphicoelias\" či \"Bruhathkayosaurus\", jehož pozůstatky mohou být zkamenělým kmenem stromu). Zhruba stejně velký byl i \"Patagotitan\", jehož objev byl v médiích oznámen roku 2014 a oficiální popis vyšel roku 2017. Důvody gigantismu těchto obřích dinosaurů jsou zkoumány již po desetiletí. Pravděpodobně se jedná o kombinaci anatomických, fyziologických a ekologických faktorů, které z titanosaurních sauropodů učinily největší suchozemské živočichy všech dob.\n\nObří sauropodi byli zřejmě loveni jednotlivci nebo i celými smečkami gigantických argentinských teropodů, jako byli \"Giganotosaurus carolinii\", \"Mapusaurus roseae\" nebo \"Tyrannotitan chubutensis\". Nedávná vědecká studie využila pokročilého počítačového 3D modelování a určila rychlost chůze argentinosaura asi na 8 km/h. Podle poučených odhadů porovnáním se současnými slony (pro jedince argentinosaura o hmotnosti 73 tun) produkovali tito obří dinosauři asi 400 kg trusu denně.\n\n\n"}
{"id": "105987", "url": "https://cs.wikipedia.org/wiki?curid=105987", "title": "Ejakulát", "text": "Ejakulát\n\nEjakulát je výměšek pohlavních žláz samce skládající se ze spermií a semenné (seminální) plazmy.\n\nSpermie jsou produkovány ve varlatech a semenná plazma v přídatných pohlavních žlázách. Vlastnosti ejakulátu, tzn. množství a hustota spermií; barva; vůně; pH; množství…, jsou dány druhem zvířete. Kvalita ejakulátu určuje vhodnost samce pro použití k plemenitbě.\n\nEjakulát slouží jako přenášející člen spermií během rozmnožování, které se uvolňují během zvýšené sexuální aktivity. Poskytuje ideální prostředí pro spermie, které v něm jsou schopné po jistý čas přežít a tedy umožnit oplození vajíčka.\n\nLidský ejakulát se z těla dostáva během procesu zvaného ejakulace. Během jedné ejakulace u člověka se uvolní dávka o průměrném objemu 2–6 ml. Běžně se v 1 ml ejakulátu vyskytuje asi 50 milionů spermií. Ejakulát má nejčastěji mléčně bílou, sklovitou, někdy nažloutlou či nahnědlou barvu, je vláčný s vyšší viskozitou. Z obsahu semenných váčků obsahuje gelovitou složku, která pod vlivem enzymů, především z prostatické složky, zkapalní. Dále se v ejakulátu vyskytují i složky z parauretrálních žláz a z bulbouretrálních žláz. Ty se vlivem vzrušení aktivují a připraví vhodné prostředí pro průchod spermatu močovou trubicí. Bulbouretrální žlázy mohou vyprodukovat až desetiny mililitru sekretu, který u disponovaných jedinců při delším vzrušení vytéká v podobě kapek velmi viskózní čiré tekutiny.\n\nAčkoliv je funkcí spermatu doprava spermií, tvoří testikulární obsah nejvýš 5 % celkového objemu spermatu. Asi 25 - 35 % z objemu přidá prostatický sekret, 60 - 75 % produkují semenné váčky a okolo 3 - 10 % bulbouretrální a parauretrální žlázy. Poměry složek se i u téhož jedince mohou zhruba v uvedeném rozsahu měnit. Záleží např. na zavodnění, předchozí pauzy a pod.\n\nEjakulát má lehce zásaditý charakter (pH 7,2–7,8) a tvoří ho mnoho minerálních látek jako např. zinek, vápník, hořčík a sodík. Současně obsahuje také fruktózu, vitamin C, cukry, kreatin a více než 400 druhů bílkovin.\n\nKvalita spermatu mužů se poměřuje několika kritérii. Běžné množství odebíraného (požadovaného) spermatu je cca 3 cm. U vzorku zdravého muže se vyskytuje v 1ml ejakulátu 40-120 miliónů spermií. Pokud počet spermií v 1 ml ejakulátu klesne pod 20 milionů, nebo pokud je v celkovém objemu ejakulátu počet nižší než 40 milionů, jedná se o poruchu plodnosti. Mikroskopické vyšetření spermatu, či mužské plodnosti obecně se nazývá spermiogram.\n\nNezáleží však jen na počtu spermií (určitý počet je nutný ke kapacitaci vajíčka), ale také na jejich pohyblivosti a celkovém zdraví i jednotlivých složek ejakulátu, které umožňují pohyb spermií (bez toho se nedokáží k vajíčku dostat). Z počítaného množství spermií musí být podstatná většina živá. Navíc nesmí být deformované, malformace jsou známkou nemoci či poruchy. Za podezřelé se považují také aglutinace spermií. Samotné testování vzorku spermatu se neprovádí bezprostředně po jeho ejakulaci, ale až po cca 30–60 minutách po jeho zvodnatění. V živočišné říši bylo ukázáno, že spermie, které přežívají déle, dají vzniknout zdravějším potomkům, což by mohlo pomoci i u asistované reprodukce u lidí.\n\nV posledních desetiletích počet spermií v ejakulátu klesá a zároveň stoupá výskyt vývojových vad mužského pohlavního systému. Jednou z možných cest poškozování mužského zdraví je estrogenní účinek látek zamořujících životní prostředí. Mezi ty patří např. DDT, polychlorované bifenyly, látky vznikající rozkladem neionizovatelných surfaktantů . Podezřívané byly i umělé estrogeny z ženské hormonální antikoncepce produkované farmaceutickým průmyslem. Další možností je průnik detergentů do organismu, např. z nedostatečně opláchnutého nádobí.\n\nEjakulát také zhoršuje konzumace alkoholu v blízké době před ejakulací. Také kouření a konzumace drog má podobné účinky.\n\n\n"}
{"id": "105988", "url": "https://cs.wikipedia.org/wiki?curid=105988", "title": "Příze", "text": "Příze\n\nPříze je délková textilie z jednoho nebo více vláken.\n\nK obsahu pojmu příze se v odborné textilní literatuře najdou velmi rozdílné definice.\n\n\n Podle původu lze textilní vlákna rozdělit na\n\nDo roku 2020 má celosvětová spotřeba textilních vláken dosáhnout 100 milionů ročních tun, ze kterých bude použito více než 90 % na výrobu příze.\n\nPředení je jedna z nejstarších rukodělných činností v dějinách lidstva. Ruční předení nahradila už před více než 200 lety průmyslová výroba. Ta dosáhla v roce 2012 ve světě cca 46 milionů tun a zaměstnávala více než 6 milionů lidí (z celkového počtu 11,5 milionů zaměstnaných v textilním průmyslu). \n Příprava přírodních materiálů k předení spočívá v rozvolnění chomáčků vláken, čištění od cizích příměsí a živočišných tuků (u vlny), seřazení vláken do jednoho směru (mykání) a pozvolné ztenčování vrstvy vláken průtahem na určitý poměr délky k váze materiálu (protahovací a křídlový stroj). Pro vysoce kvalitní a jemné příze se zařazuje do přípravného procesu česárna, ve které se odstraní určité procento nejkratších vláken.\n\nZ umělých vláken se asi 2/3 přizpůsobují délkou přírodním staplovým materiálům, ke kterým se přidávají v určitém procentuálním poměru během předpřádání nebo se i zpracovávají bez příměsí stejnou technologií jako přírodní vlákna.\nZ několika známých systémů se používá: \n\n Výrobní zařízení jsou z velké části specializovaná na zpracování určitého druhu suroviny.\n\nPodle toho se pak rozdělují příze např. na \"bavlnářské\" (z bavlny a směsí vláken s délkou do cca 60 mm), \"vlnařské\" (z vlny a vláken do cca 150 mm), z lýkových vláken, vigoňové, odpadové\n\nOd suroviny, z níž je příze zcela nebo převážně vyrobena, se obvykle odvozuje pojmenování: vlněné, polyesterové, acetátové, skleněné atd.\n\nPodle způsobu předpřádání: mykané, česané, poločesané, směsové, viguré\n\nPodle účelu použití: tkalcovské, pletařské, ručně pletací, krepové, kobercové\n\nPodle způsobu úpravy nebo zpracování: režně bílé, barevné, mercerované, opalované, křížem soukané, skané (dvojmo- trojmo- atd.), efektní (buklé, nopkové, střapcové atd.)\n\nSvětová výroba filamentových přízí dosáhla v roce 2012 cca 30 milionů tun.\n\nTechnologie výroby umělých filamentů sestává ze zvlákňování, dloužení, fixace a úpravy filamentových přízí. Z řady známých způsobů zvlákňování je nejpoužívanější (přes 90 % vyráběného množství) tzv. tavné zvlákňování.\n\n\n(na punčochy) a „dráty“ (rybář. šňůry, výztuž tenis. raket, umělý trávník) \n\nPoužití umělých filamentových přízí: 80 % na tkaniny a pleteniny k oděvním účelům, 7 % na koberce a 13% na technické textilie.\nPříze z přírodního hedvábí „vyrábí“ tj. zvlákňuje a dlouží housenka bource morušového, odvíjení vlákna z kokonů a případné úpravy příze se provádějí strojově.\nHedvábná příze – \"gréž\" – sestává obvykle z 8-10 jednotlivých vláken držených pohromadě jen velmi nízkým zákrutem.\nU skaných přízí se rozeznává \"trama\", s maximálně 150 zákruty na metr a více zakroucený \"organsin\".\nSvětová roční produkce hedvábných přízí dosahuje cca 100 000 tun. Příze jsou podstatně dražší než umělé filamenty, použití: lehké ošacení, vázanky, šicí nitě.\n\nse vyrábí stříháním nebo štěpením fólie (barvené obvykle v tavenině) na pásky o šířce 2-60 mm. Pásky se mohou upravovat kadeřením, vrapováním, matováním aj.\n\nPoužití: vázací šňůry, dekorační a technické tkaniny, vlasové pásky (niti) pro umělý trávník\n"}
{"id": "105996", "url": "https://cs.wikipedia.org/wiki?curid=105996", "title": "Foxmail", "text": "Foxmail\n\nFoxmail je e-mailový klient z Číny pro platformu Microsoft Windows, který je distribuován jako freeware. Jeho výrobcem byla až do verze 5.0 společnost BODA Inc., následně byl prodán firmě TENCENT Inc., která se velmi pomalu pustila do vydání šesté verze. Výhodou Foxmailu je bohatý import a export zpráv z nejrůznějších formátů, umožňuje pracovat s hlavičkami zpráv (například je možné smazat zprávy přímo na serveru bez stažení do počítače). Foxmail lze bez nutných úprav používat na přenosných médiích (např. USB klíče). Od verze 5.0 je podporováno Unicode. Od verze 6.0 zahrnuje také čtečku novinek (RSS). Ve verzi 6.5 bylo přepracováno indexování zpráv, bylo zdokonaleno vyhledávání, přibyla podpora protokolu IMAP4 a plánovač (kalendář). V prosinci 2012 byla vydána první verze sedmé řady. Klient se díky ergonomickému rozhraní dobře používá a je pro něj k dispozici čeština.\nNěkteré novější verze programu (řada 6.5) mají problémy s kódováním odchozích zpráv (nastaví se nečeská kódová stránka), lze je vyřešit instalací záplaty.\n\n"}
{"id": "105997", "url": "https://cs.wikipedia.org/wiki?curid=105997", "title": "Navigace", "text": "Navigace\n\nNavigace je postup a činnost, jimiž lze kdekoliv na zeměkouli stanovit svou polohu a nalézt cestu ke stanovenému cíli, která je podle zvolených kritérií nejvhodnější (například nejrychlejší, nejkratší atd.).\n\nTermín je odvozen z latinského \"navigare\" (plavit se na lodi), jehož význam se metonymicky přenesl na zjišťování polohy a směru a na volbu trasy a metaforicky rozšířil na další druhy dopravy a další činnosti.\n\nDějiny navigace souvisí s migrací lidí a objevováním nových zemí pomocí mořeplavby. Některé národy se zabývaly objevováním v takové míře, že tím vstoupily do dějin. Patří mezi ně Egypťané, Féničané, staří Řekové, Arabové, Vikingové, Portugalci, Španělé, Holanďané, Francouzi, Angličané, Polynésané či Mikronésané.\n\nNavigace může být prováděna například těmito způsoby:\n\n\n\n\n"}
{"id": "105999", "url": "https://cs.wikipedia.org/wiki?curid=105999", "title": "Radbuza", "text": "Radbuza\n\nRadbuza je západočeská řeka pramenící pod vrchem Lysá (869 m n. m.) v okrese Domažlice. Soutokem s řekou Mží v Plzni vytváří Berounku. Délka řeky je 112 km. Plocha povodí měří 2179 km².\n\n\nPrůměrný průtok Radbuzy u ústí činí 11 m³/s.\n\nHlásné profily:\n\nExtrémní průtoky: vodočetná stanice Staňkov:\nRybník, Smolov, Bělá nad Radbuzou, Horšovský Týn, Staňkov, Holýšov, Stod, Chotěšov, Dobřany a Plzeň.\n\nNa řece zhruba 2 km před soutokem s Úhlavou je vybudována vodní nádrž České údolí.\n\nRadbuzu využívají vodáci k nenáročné plavbě z Horšovského Týna do Plzně.\n\n"}
{"id": "106002", "url": "https://cs.wikipedia.org/wiki?curid=106002", "title": "Bangweulu", "text": "Bangweulu\n\nBangweulu ( ) je jezero v rovníkové Africe v severovýchodní Zambii mezi 29° 30’ a 30° 40’ východní délky a 10° 45’ a 12° 40’ jižní šířky v nadmořské výšce 1158 m. Jezero má značně proměnlivou rozlohu od 4000 do 15 000 km². Je 80 km dlouhé a 41 km široké. Průměrná hloubka činí 4 m a maximální hloubka dosahuje přes 10 m.\n\nJezero Bangweulu leží ve sníženině náhorní plošiny, která nese označení Bangweulská pánev, kterou vyplňuje jezero a přilehlý rozsáhlý mokřad. Jezero a mokřad jsou chráněny Ramsarskou úmluvou jako lokalita mezinárodního významu.\n\nV období dešťů voda pokrývá rozsáhlé plochy mokřadů, které mají zřídka hloubku větší než 1 m. Jezero zadržuje asi 5 km³ vody. Plochu jezera pokrývá velké množství ostrovů z nichž největší je Mbabala s plochou 80 km². Jezero náleží do povodí řeky Konga. Celá rozsáhlá přilehlá oblast má plochu 190 000 km² a sbírá vodu ze 17 řek. Do jezera přivádí vodu především řeka Chambeshi. Jižním směrem z něj vytéká jediná řeka Luapula se stálým průtokem 440 km³/s která ústí do řeky Kongo. Období dešťů, tj. doba srážek, záplav a vysoké vodní hladiny, přichází mezi listopadem a březnem a spadne zde cca 1200 mm srážek. Roční úhrn je však značně proměnlivý a činí 1100 – 1500 mm. Srážky spadlé v Bangweulské pánvi se v jezeře a přilehlém mokřadu odpaří tzv. evapotranspirací, tj. kombinaci výparu působením slunce a vypařováním vody z fyziologických procesů rostlin během fotosyntézy a dýcháním. Udává se, že se zde vypaří 2100 mm vodního sloupce.\n\nVegetace Bangweulské pánve je mozaikou mnoha typů vegetace, které jsou podmíněny půdními podmínkami a záplavovým režimem.\n\nNedílnou součástí této vegetační mozaiky je též otevřená hladina jezera. Pestré střídání vegetačních typů způsobuje vysokou druhovou pestrost rostlin i živočichů. V době dešťů se zde daří nejen komárům, ale k jezeru přilétá množství ptáků – pelikáni, jeřábi, čápi, kolpíci, ibisové, člunozobci, volavky, plameňáci, husy, kachny, vlhy a mnoho dalších. Celkem zde žije 400 druhů ptáků. Takový „ptačí ráj“ je často vyhledáván přírodovědci. Zajímavostí jezera je poddruh antilopy voduška červená (\"Kobus lechwe smithemani\"), která žije pouze zde a často se sdružuje do 10 000 hlavých stád. Z dalších antilop uveďme antilopa sitatunga (\"Tragelaphus spekei\") a pakoně. Z predátorů jsou zde zastoupeny hyeny a leopardi. Žijí zde též sloni, hroši, krokodýli a mnoho dalších druhů.\n\nLidé na břehu jezera žijí po celé stovky let. V okolí jezera žije až 170 000 lidí. První známí lidé, kteří zde žili, se označovali jako Ba-twa - „divocí lidé“. Obývali jezerní ostrovy. Dnes obývají krajinu jiné etnické skupiny národa Bemba, národa Kabende, obývající jižní část Bangweulské pánve a oblast mokřadu, národa Unga žijí v mokřadu a Ng´umbo v severní části jezera a ostrovech.\n\nJezero je hlavní zdroj obživy tamních obyvatel. Vyloví z něj každý rok 57 000 tun ryb, což řadí Bangweulu mezi nejproduktivnější rybolovnou oblast Zambie. Metody lovu jsou primitivní, přesto nelze pozorovat vážný pokles úlovků. Jezero obývají především ryby z čeledi Vrubozubcovití (cichlidy). Hlavní rybářská sezóna je od června do srpna. Lidé se vydávají do centrálních částí mokřadu a budují si zde jednoduchá dočasná sídla, která leží na březích jezera či jeho ostrovech. Výška příbytků koresponduje s maximální výškou lidí. Základ tvoří dřevěná kostra z mladých větví, která je pokryta trávou. Stavby mají vejčitou základnu a kopulovitý tvar. Většinou v nich žije 1 až 3 osoby. Vchod je uprostřed delší strany. Stavba slouží svému účelu pouhé tři měsíce. Poskytuje ochranu pouze proti chladu a větru. V období rybolovu zde neprší. Největším městem u jezera je Samfya. Byla založena v roce 1900 jako rybářská osada.\n\nAčkoliv jezero bylo objeveno portugalským cestovatelem jménem Francisco de Lacerda v roce 1798, proslavil ho především David Livingstone, který k jezeru dorazil v roce 1868. Po šesti letech zde také nalezl smrt.\n\n"}
{"id": "106003", "url": "https://cs.wikipedia.org/wiki?curid=106003", "title": "Mistrovství České republiky v maratonu", "text": "Mistrovství České republiky v maratonu\n\nHistorie mistrovství České republiky v maratonu (ženy do roku 2006 včetně).\n\nMistrovství České republiky probíhá u mužů od roku 1970, v roce 1969 byl mistr vyhlášen podle výsledků na mistrovství ČSSR. Konalo se zatím 37x v těchto místech: Praha 15x, Otrokovice 8x, Domažlice 5x, Havlovice 2x, Pardubice 2x a 1x Děčín, Mělník, Ostrava, Prostějov, Úpice. Ženy běhají mistrovský maraton od roku 1981, při čemž 6x nebyla mistryně vyhlášena pro malou účast.\n\n\n\n\"Pozn.: Mistryně nebyla pro malou účast vyhlášena v letech 1983, 1989, 1992, 1994, 1996 a 1997.\"\n\n\n\n"}
{"id": "106007", "url": "https://cs.wikipedia.org/wiki?curid=106007", "title": "Daimler-Benz DB 601", "text": "Daimler-Benz DB 601\n\nDaimler-Benz DB 601 byl německý letecký motor vyráběný během druhé světové války. Šlo o kapalinou chlazený, inverzní vidlicový dvanáctiválec, montoval se např. do stíhaček Bf 109 a dalších.\n\nVerze DB 601Aa byla licenčně vyráběna v Japonsku firmou Aiči jako Acuta a firmou Kawasaki jako Ha-40 (použita byla např. ve stíhacích letounech Ki-61 Hien) a v Itálii firmou Alfa Romeo jako R.A.1000 R.C.41-I \"Monsone\" pro letouny Macchi MC.202 Folgore.\n\n\n\n\n\n"}
{"id": "106010", "url": "https://cs.wikipedia.org/wiki?curid=106010", "title": "Černé indie", "text": "Černé indie\n\nČerné indie \"(1877, Les Indes noires)\" je méně známý vědeckofantastický román francouzského spisovatele Julesa Verna z jeho cyklu \"Podivuhodné cesty (Les Voyages extraordinaires)\".\n\nKniha má poněkud podivný název, který nemá nic společného s Indií. Jde totiž o překlad anglického výrazu „black indies“, kterým se označují rozsáhlé britské uhelné revíry. A román se také skutečně odehrává na Britských ostrovech, konkrétně ve skotském hrabství Stirlingshire. Jules Verne v něm popisuje vznik a historii ideálního hornického města Coal-City (Uhelné město), vybudovaného v jeskyni Nová Aberfoylie. Na počátku příběhu stojí objev rozsáhlých uhelných slojí důlním předákem Šimonem Fordem ve starém vytěženém dole, kde Ford bydlel i se svou rodinou v chatě hluboko pod zemí. Toto bohatství podnítilo důlního inženýra Jamese Starra k výstavbě velikého podzemního města, ve kterém bydleli zaměstnanci dolu i se svými rodinami.\n\nMěsto leželo 450 metrů pod zemským povrchem na břehu podzemního Malkomského jezera a se světem jej spojoval tunel dlouhý téměř 11 km (dopravu zajišťovala železnice). Srdcem města byla elektrárna. Elektřina se využívala nejen pro svícení, ale také k těžbě uhlí. Pro věřící zde byla na přirozené terase nad jezerem vybudována kaple. Obyvatelům se ve městě tak líbilo, že jen zřídkakdy vycházeli na povrch.\n\nVlastní děj románu se točí kolem různých podivných a nebezpečných událostí, které byly obyvateli města nejprve přičítány nadpřirozeným bytostem (důlním skřítkům), ale za kterými ve skutečnosti stál bývalý zaměstnanec dolu Silfax, který se svými cvičenými sovami důl také od jeho uzavření obýval. Nechybí ani milostný motiv (Fordův syn Harry se zamiluje do dívky Nell, která byla nalezena v neprozkoumaných částech jeskyně).\nKnuhu \"Černé indie\" ilustroval Jules Férat.\nPodle díla v roce 1984 v Československém rozhlase nahráli hru \"Přízrak Dochartovy šachty\".\n\n\n\n"}
{"id": "106015", "url": "https://cs.wikipedia.org/wiki?curid=106015", "title": "Athabasca (jezero)", "text": "Athabasca (jezero)\n\nAthabaska (anglicky \"Lake Athabasca\") je jezero na hranici provincií Alberta a Saskatchewan na západě Kanady v horní části povodí řeky Mackenzie. Jde o jezero ledovcovo-tektonického původu. Má rozlohu 7850 km². Je 283 km dlouhé a maximálně 50 km široké. Průměrně je hluboké 120 m a dosahuje maximální hloubky 243 m. Leží v nadmořské výšce 213 m.\n\nJezero je protáhnuté ve tvaru půlměsíce z východu na západ. Severní břehy jsou vysoké a skalnaté, jižní jsou nízké.\n\nZápadní část je mělká a východní část dosahuje hloubky do 60 m.\n\nNa západním konci se do jezera vlévá řeka Athabasca a na východním konci odtéká Otročí řeka.\n\nZamrzá na konci října a rozmrzá v červnu.\n\nNa jezeře je rozvinuté rybářství.\n\nNa břehu se nacházejí zlatá naleziště Gold Fields, Camsell-Portidge aj. Na severním břehu se nacházejí ložiska uranových rud (Uranium City).\n\n\n"}
{"id": "106022", "url": "https://cs.wikipedia.org/wiki?curid=106022", "title": "Kyoga", "text": "Kyoga\n\nKyoga nebo Kioga ( ) je jezero v Africe v Ugandě. Je pozůstatkem obrovského jezera, které zahrnovalo i Viktoriino jezero. Má rozlohu 2590 km². Je přibližně 200 km dlouhé. Dosahuje hloubky 3 až 5 m. Velikost povodí je 75 000 km². Leží v nadmořské výšce 1029 m.\n\nPobřeží je silně členité.\n\nPřes jezero protéká Viktoriin Nil. Při odtoku se nacházejí Murchisonovy vodopády.\n\nJezero zarůstá rákosem a šáchorem.\n\nNa jezeře je rozvinutá místní vodní doprava, pro kterou jsou trasy udržované a čištěné od rostlinstva.\n\nNa břehu leží město Soroti.\n"}
{"id": "106033", "url": "https://cs.wikipedia.org/wiki?curid=106033", "title": "Wolfenstein: Enemy Territory", "text": "Wolfenstein: Enemy Territory\n\nWolfenstein: Enemy Territory (ET,WET) je akční first-person počítačová hra z období 2. světové války a jako samostatného nástupce Return to Castle Wolfenstein ji vytvořila firma Splash Damage\n\nEnemy Territory bylo původně plánováno vydat jako komerční rozšíření populární hry Return to Castle Wolfenstein.\nNicméně díky problémům s částí hry pro jednoho hráče byla multiplayer část vydána 29. 5. 2003 jako samostatná hra, kterou si lze stáhnout a hrát zadarmo. Zakladatel společnosti id Software John Carmack uvolnil zdrojový kód hry pod GPL licencí 12. srpna 2010 na QuakeConu.\n\nJde o čistě multiplayer týmovou hru, lze ji hrát přes LAN nebo internet.\n\nJsou dvě strany – Spojenci (\"allies\") a Osa (\"axis\").\nVe hře lze hrát za jedno z 5 povolání:\n\nHra obsahuje šest map (Goldrush, Oasis, Battery, Railgun, Radar, Fuel Dump), nicméně na internetu jsou stovky map vytvořených komunitou. Na každé mapě musí útočící strana (většinou jsou to spojenci) splnit dané úkoly během časového limitu (typicky 30 minut pro většinu map), zatímco obránci se jim v tom snaží zabránit. Mapy též obsahují volitelné cíle, které nejsou nezbytné pro vítězství, ale jejich splnění může týmu pomoci.\n\nVe hře je systém zkušeností, kdy za různé akce hráč získá body zkušenosti v příslušné oblasti.\nPo dosažení 20, 50, 90 nebo 140 bodů se úroveň dovednosti v dané oblasti zvýší, což přináší pro hráče výhody. Je 7 oblastí:\n\nBody se získávají za přežití v bitvě a zraňování, či zabíjení nepřátel.\n\nBody se získávají za zabití nepřítele lehkými zbraněmi (granáty, pistole, samopaly)\n\nBody se získávají za zabití nepřítele těžkými zbraněmi (kulomet v tanku, MG42, minomet, panzerfaust, plamenomet)\n\nBody se získávají za rozdávání munice spoluhráčům a za zabíjení hráčů a ničení staveb pomocí dělostřelectva a bombardování.\n\nBody se získávají za rozdávání balíčků se zdravím a oživování spoluhráčů\n\nBody se získávají za stavbu a demolici, zneškodňování min nebo za zabití minou, dynamitem, nebo puškovým granátometem\n\nBody se získávají za převlékání do cizích uniforem, zabíjení zbraní s tlumičem nebo za demolice či zabíjení pomocí dálkově odpalovaných výbušnin (Satchel charges)\n\nZákladní zbraň na boj zblízka. Útok nožem na nic netušícího hráče zezadu je poměrně účinný a jedno až dvě bodnutí zabíjí. Na některých serverech se dají nože házet. Na některých serverech je poison (injekce s jedem) pokud jí někomu píchnete spadne mu zbraň po druhém vpichu nepříteli začne ubíhat zdraví cca 20 HP/S a také má výhodu toho že nepřítel má velice rozmazané a nazelenalé vidění.\n\nLuger (osa) nebo Colt 1911 (spojenci) – zásobník na 8 nábojů. Covert ops (špion) má pistoli s tlumičem ale tlumič zhoršuje vlastnosti zbraně.\n\nHlavní zbraň může záviset na povolání. Některé zbraně jsou dostupné jen specifickým povoláním.\n\nGranáty vybuchují 5 sekund po odjištění. Granát lze podržet chvíli v ruce a tak zkrátit dobu od hození k výbuchu, což znesnadňuje nepříteli útěk před granátem.\n\n\n\n\n\nHra podporuje systém modifikací, kterými umožňuje měnit vše, od zvuků ve hře až po celkový herní systém. Mezi nejpoužívanější patří:\n\n\nPřestože je hra určena pro více hráčů, může ji hrát i jeden hráč, pokud si nainstaluje takzvané boty (počítačem ovládané hráče). Bohužel v dnešní době také hodně herních serverů obsahuje boty v případě, že je k serveru připojeno příliš málo lidí.\n\nPro Enemy Territory existuje několik botů:\n\n"}
{"id": "106037", "url": "https://cs.wikipedia.org/wiki?curid=106037", "title": "Praha 22", "text": "Praha 22\n\nMěstská část Praha 22 leží na jihovýchodním okraji Prahy, v městském obvodu Praha 10. Její území je tvořeno celými katastrálními územími Uhříněves, Hájek u Uhříněvsi a Pitkovice a má rozlohu 1561,3 ha. Až do roku 2001 se městská část Praha 22 nazývala podle své největší a sídelní čtvrti Praha-Uhříněves. Dne 25. dubna 2018 bylo schváleno usnesením výboru pro vědu, vzdělání, kulturu, mládež a tělovýchovu udělení vlajky obce.\n\n27. července 1983 zde bylo naměřeno +40,2 stupňů Celsia.\n\nSprávní obvod rozšířené přenesené působnosti městské části Praha 22 navíc zahrnuje také území městských částí Praha-Nedvězí, Praha-Královice, Praha-Kolovraty a Praha-Benice.\n\nPraha 22 je samosprávnou městskou částí s vlastním zastupitelstvem, radou a starostou. Po volbách v roce 2014 zasedlo v 25členném zastupitelstvu 8 zástupců hnutí Pro Prahu,7 zástupců hnutí Starostové a nezávislí, 3 zástupci TOP 09, 4 zástupci ČSSD, 2 zástupci ODS, 2 zástupci hnutí SOUSEDÉ a 1 zástupce České pirátské strany. Starostou je od roku 2018 Vojtěch Zelenka (STAN).\n\nMěstská část Praha 22 po svém vzniku převzala historický znak Uhříněvsi. Znak tvoří modrý štít v dolní části vyplněn půdou písčité barvy, se stříbrnými městskými hradbami s cimbuřím, z nichž vystupují dvě věže s červenou střechou a s okny se zlatými mřížemi. Mezi věžemi se nachází brána se zlatou, do půli zdviženou padací mříží. Na obou věžích jsou umístěny štítky – na pravé věži (z heraldického pohledu) je černo-stříbrný erb rodu Smiřických, na levé věži červený kříž na stříbrném poli jako znak templářů. Před bránou je zobrazen svatý Jiří v brnění na vzpínajícím se bílém koni usmrcující zeleného draka. Nad štítem je stříbrná zděná koruna s pěti viditelnými výběžky. Celý znak je orámován bronzovou obrubou.\n\n"}
{"id": "106044", "url": "https://cs.wikipedia.org/wiki?curid=106044", "title": "Sin-Muballit", "text": "Sin-Muballit\n\nSin-Muballit byl pátým babylonským králem 1. dynastie. Vládl přibližně v letech 1813–1793 př. n. l. V době jeho vlády vzrostla moc Larsy, což znamenalo pro Babylón velké nebezpečí. Na trůně jej vystřídal jeho syn Chammurapi, který se s tímto problémem vypořádal.\n"}
{"id": "106048", "url": "https://cs.wikipedia.org/wiki?curid=106048", "title": "Hájek u Uhříněvsi", "text": "Hájek u Uhříněvsi\n\nHájek u Uhříněvsi (jako část obce do 30. 6. 2016 pod názvem Hájek) je katastrální území o rozloze 294,5 ha, rozkládající se na severovýchodě pražské městské části Prahy 22. Je zde evidováno 12 ulic a 130 adres. Roku 1969 se obec Hájek stala součástí města Uhříněvsi a s ním byla roku 1974 připojena k Praze.\n\nHájek se nachází na okraji Prahy. V poslední době tu probíhá výstavba rodinných domů.\n\n"}
{"id": "106049", "url": "https://cs.wikipedia.org/wiki?curid=106049", "title": "Žakýlské pleso", "text": "Žakýlské pleso\n\nŽakýlské pleso ( ) je malé jezírko ve Štiavnických vrších v katastru obce Podhorie, pod bývalým Žakýlským hradem. Má rozlohu 0,24 ha. Je jediné v tomto pohoří, které má přirozený původ. Vzniklo po ukončení vulkanické činnosti v třetihorách. Stáří plesa je poznatelné z velkých vrstev usazenin.\n\nVodu z plesa využívali obyvatelé hradu a z toho důvodu byla zvýšena přirozená hráz. V pozdější době byla hráz prokopána, za účelem budování náhonu pro blízký mlýn. Od roku 1986 je pleso chráněným územím, přírodní památkou o rozloze 6,38 ha.\n\nŽakýlske pleso je přírodní památka v oblasti Štiavnické vrchy. Nachází se v okrese Banská Štiavnica v Banskobystrickém kraji. Území bylo vyhlášeno či novelizováno v roce 1986 na rozloze 6,3800 ha. Ochranné pásmo nebylo stanoveno.\n"}
{"id": "106053", "url": "https://cs.wikipedia.org/wiki?curid=106053", "title": "Sumu-abum", "text": "Sumu-abum\n\nSumu-abum je historicky prvním doloženým králem Babylónu. Je to zakladatel 1. dynastie a starobabylonské říše. Vládl přibližně v letech 1894–1881 př. n. l. Nevýznamnému amoritskému vůdci se podařilo osvobodit Babylon od nadvlády blízkého města Kazallu, které později i dobyl. Nechal začít stavět mohutné městské opevnění, ale do jeho smrti nebylo dokončeno, když byl donucen k útěku do exilu (do města Dér) vládcem Kiše Mananou.\n\n\n"}
{"id": "106059", "url": "https://cs.wikipedia.org/wiki?curid=106059", "title": "Iva Pekárková", "text": "Iva Pekárková\n\nIva Pekárková (* 15. února 1963 Praha) je česká prozaička, publicistka a překladatelka.\n\nPo maturitě na gymnáziu studovala přírodovědeckou fakultu UK, obor mikrobiologie a virologie. Krátce před dokončením studia emigrovala (1985).\n\nPo desetiměsíčním pobytu v uprchlickém táboře v Traiskirchenu u Vídně, kde si přivydělávala i jako uklízečka, získala roku 1986 za podpory nadace Amerického fondu pro československé uprchlíky (AFCR) povolení k odjezdu do USA. Usadila se nejprve v Bostonu (pracovala pro zmíněnou nadaci) a poté v New Yorku. Živila se mj. jako barmanka, ale zejména jako sociální pracovnice mezi etnickými menšinami v newyorské černošské čtvrti Jižní Bronx a taxikářka. Na přelomu let 1988–1989 žila půl roku v Thajsku a zabývala se poměry v místních táborech pro utečence. V letech 1993 a 2000 strávila několik měsíců v Indii. Od roku 1997 žila v Praze, příležitostně překládala a působila v redakci Mladé fronty Dnes. V roce 2003 strávila téměř dva měsíce v Nigérii. Od roku 2005 žije v Londýně a pracuje jako taxikářka a tlumočnice.\n\nLiterární činnosti se věnuje od začátku 80. let. Před odchodem do exilu publikovala populárně vědecké články ze svého oboru v \"ABC\", \"Živě\" a \"Sedmičce pionýrů\". V zahraničí uveřejňovala prózy v exilových časopisech \"Západ\" (Ottawa), \"Svědectví\" (Paříž), \"Paternoster\" (Vídeň) a ve \"Sborníku zaostřeného rozptýlení\" (New York), v angličtině publikovala povídky a články v severoamerických a kanadských magazínech (mj. \"The Idle\", \"The New York Times\", \"Sunday Supplement\" a \"Penthouse\"). Po roce 1989 v Čechách v periodikách \"Playboy\", \"Cosmopolitan\", \"Esquire\", \"Marianne\" a v \"Lidových novinách\", \"Právu\" a \"Mladá fronta Dnes\".\n\nNa internetových stránkách \"iDnes.cz\" má Iva Pekárková od května 2008 svůj blog.\n\nUvedena jsou pouze první vydání.\n\nNěkteré knihy Ivy Pekárkové vyšly v překladu rovněž ve Spojených státech, Velké Británii, Německu, Španělsku a Slovinsku.\n\nV dokumentárním filmu \"Hrůzy a lesk New Yorku aneb Město, které neusíná\" (1994) vystupovala jako průvodkyně Steffena Seiberta, tehdejšího německého scenáristy a režiséra filmu točeného pro ZDF (dramaturgie Dušan Jurčík).\n\nFilmový scénář Ivy Pekárkové \"Sex, drogy a Klub Rokenrol\" získal 2.–3. cenu v soutěži Nadace Miloše Havla ke 100. výročí kinematografie (1996).\n\nZa překlad knihy Stephena Kinga \"O psaní\" (2002) dostala překladatelskou anticenu „Skřipec“ (2003).\n\n"}
{"id": "106061", "url": "https://cs.wikipedia.org/wiki?curid=106061", "title": "Le Chatelierův princip", "text": "Le Chatelierův princip\n\nLe Chatelierův princip popisuje, jak se změny podmínek, za kterých probíhá chemická reakce, projeví na chemické rovnováze. Tento princip je pojmenován podle francouzského chemika Henri Louise Le Chateliera.\n\nPrincip lze formulovat takto:\n\nZvýšení teploty posouvá rovnovážný stav u exotermních reakcí na levou stranu rovnice a u endotermních reakcí na stranu produktů.\"\n\nTento princip je často používán v chemii pro optimalizaci výtěžků chemických reakcí ovlivňováním vnějších podmínek.\n\nZvýšením koncentrace jedné látky posuneme rovnováhu tak, aby se koncentrace snížila. Např. pokud u reakce oxidu uhelnatého s vodíkem zvýšíme koncentraci CO, tak se rovnováha posune směrem k produktu (methanol), čímž dojde k potlačení vnějšího zásahu (koncentrace CO v systému klesne).\n\nReakce dusíku s vodíkem za vzniku amoniaku je exotermní. Pokud dojde ke snížení teploty, systém se bude snažit navrátit do původního stavu, a proto se rovnováha posune směrem k amoniaku (uvolní se reakční teplo). Naopak zpětná reakce je endotermní, a bude podpořena ohřevem systému.\n\nTato reakce je základem Haberovy-Boschovy syntézy amoniaku, která je zároveň příkladem praktického využití Le Chatelierova principu.\n\nRovnováhu lze ovlivnit změnou tlaku pouze u reakcí v plynném skupenství. Na levé a pravé straně musí být při tom různý počet částic. Zvýší-li se tlak, posune se rovnováha směrem k menšímu počtu částic a naopak. Zvýšením tlaku při reakci dusíku a vodíku (2 částice), se podpoří reakce směrem doprava k tvorbě amoniaku (1 částice).\n"}
{"id": "106068", "url": "https://cs.wikipedia.org/wiki?curid=106068", "title": "Uhříněves", "text": "Uhříněves\n\nUhříněves () je čtvrť a katastrální území o rozloze 1027,1 ha, tvořící většinu území pražské městské části Praha 22. Od roku 1866 byla Uhříněves městysem, v letech 1913–1974 městem.\n\nHistorie Uhříněvsi sahá do 13. století. Nejstarší záznamy pocházejí z období kolem roku 1227, kdy se pod názvem Vgrinewez objevuje ve výčtu lokalit. Další zmínka je v listině z roku 1228, kdy je Uhříněves zapsána ve vlastnictví kláštera sv. Jiří na Pražském hradě. Tehdy se o ní píše jako o \"Ugrina ves\". Svůj název dostala patrně po svém zakladateli, jakémsi Ugrim, který se zde usadil a založil osadu.\n\nV roce 1622 koupil v pobělohorské konfiskaci panství Uhřiněves (poněmčeno: Auřinowes) kníže Karel I. (1569–1627) z Liechtensteina. V roce 1850 obec v okrese Říčany, V letech 1869–1890 obec v okrese Český Brod. V roce 1898 stále velkostatek v majetku rodu Liechtensteinů. V roce 1900–1910 obec v okrese Žižkov. V letech 1921–1950 obec v okrese Říčany. V letech 1961–1970 obec v okrese Praha-východ. V roce 1992 městská část Prahy 10.\n\nK největšímu rozvoji Uhříněvsi dochází v 19. století. Z vesnice se v roce 1866 stává městys. Rozvíjí se zemědělství i průmysl. V roce 1850 je postaven parní mlýn, roku 1866 místní cihelna a roku 1868 je postaven místní cukrovar. Díky stavbě železniční trati Praha – České Budějovice, která byla budována v roce 1870, se Uhříněves spojila s okolím. Díky přílivu obyvatelstva do obce dochází k výstavbě nových domů, výstavných vil, ale například i nové školy. V té době měla Uhříněves zhruba 2600 obyvatel. Rozvíjí se i kulturní a společenský život a sport. Vznikají nová sdružení a spolky. Roku 1913 byl městys Uhříněves povýšen na město a o rok později byl schválen i městský znak, navržený akademickým malířem Jindřichem Bubeníčkem, který se používá dodnes jako znak městské části Praha 22.\n\nV roce 1920 byl v rámci pozemkové reformy zestátněný dvůr Uhříněves a Netluky s mlýnem Podleskem pronajat jako školní dvůr pro zemědělský odbor Českého vysokého učení technického v Praze, v roce 1923 ministerstvem školství a osvěty odkoupen. Školní závod zemědělský UHŘÍNĚVES II. nadále spravovalo ministerstvo školství a osvěty jako státní podnik.\n\nAsi v 9 hodin 25. dubna 1945 zaútočily americké stíhací letouny, tzv. hloubkaři, na kolonu německých uprchlíků, která se nacházela v ulici Přátelství, mezi cukrovarem a náměstím Protifašistických bojovníků. Počet obětí není znám. Zahynuli také dva místní obyvatelé a dva byli zraněni.\n\nPo únoru 1948 prodělal změny i Školní zemědělský závod, při kterém ministerstvo zemědělství pořádalo výcvikové kurzy pro družstevníky JZD. V roce 1953 sem přemístilo Výzkumný ústav živočišné výroby (nyní farma Uhříněves).\n\nV současnosti je Uhříněves jedním z velkých rozvojových území Prahy. V posledních deseti letech zde byly kompletně zrekonstruovány inženýrské sítě, komunikace a chodníky. Od roku 2000 prochází přestavbou centrum Uhříněvsi na plochách po zrušeném cukrovaru, Dřevopodniku a přilehlých volných plochách blízko nádraží. Na nově vzniklém Novém náměstí vznikají bytové domy a prodejny. V roce 2002 zde byla otevřena nová radnice Úřadu městské části Praha 22.\n\nUhříněves se potýká se silnou automobilovou dopravou, která je vedená ulicí Přátelství středem obce a dále pokračuje na Říčany jako silnice I/2. Problémem je také velké množství kamionů směřujících do překladiště firmy Metrans umístěného na železniční trati mezi Uhříněvsí a Horními Měcholupy, které je podle vyjádření vlastníka největším vnitrozemským překladištěm ve střední a východní Evropě.\n\n\nBývalá synagoga, postavená v letech v pozdně klasicistním slohu se nachází na třídě Přátelství jako č. p. 79.\n\nNa severním okraji Uhřínevsi se nachází židovský hřbitov ze 17. století se zachovalými náhrobky.\n\nZámek z roku 1591, upraven roku 1771. Dnes sídlo výzkumného ústavu.\n\nMezi další významné budovy patří Uhříněveské muzeum budově bývalého cukrovaru, budova děkanství z roku 1913, renesanční mlýn na potoce (původně templářská vodárna).\n\nMezi zaniklé stavby patří například tvrz zbořená kolem roku 1740 pří výstavbě kostela.\n\n\nV Uhřinevsi se nacházejí dvě školy\n\n\n\n\n"}
{"id": "106079", "url": "https://cs.wikipedia.org/wiki?curid=106079", "title": "Kurigalzu II.", "text": "Kurigalzu II.\n\nKurigalzu II. (1332–1308 př. n. l.) byl babylonským králem 2. dynastie, zv. kašitské. Syn asyrské princezny Muballit-Šeruy a krále Burna-Buriaše II.\n\nCelá jeho vláda byla ve znamení úsilí o menší politickou závislost na Asýrii (přestože on sám byl dosazen na trůn z vůle svého děda z matčiny strany, asyrského krále Aššur-uballita I.), jež tehdy začínala se svou velmocenskou expanzí. (Krátce po jeho smrti Babylonie prohrála pohraniční válku s Asýrií a ztratila část svého území.) Úspěchu dosáhl alespoň na JV, kde porazil tradičního nepřítele Babylonu – Elam. Elamská vojska, vedená králem Churpatou, byla pronásledována až k Šušanu, kde dokonce nechal Kurigalzu vztyčit svou sochu. Nicméně nadvláda Kašitů v Elamu byla velmi krátká.\n"}
{"id": "106083", "url": "https://cs.wikipedia.org/wiki?curid=106083", "title": "Mořicova bašta", "text": "Mořicova bašta\n\nMořicova bašta (německy \"Moritzbastei\") je jedinečná zachovaná část středověkého opevnění v německém Lipsku, která dnes slouží jako jeden z největších a nejznámějších hudebních klubů v Německu.\n\nVybudována byla v letech 1551–1554. Po jejím prvním dobytí během třicetileté války ztratila Mořicova bašta vojenský význam již během sedmileté války. Poté sloužila jako sklad zboží nebo pracovní dílna odlévačů zvonů a knihtiskařů.\n\nV letech 1796–1834 zřídil architekt Johann Carl Friedrich Dauthe v poškozené Mořicově baště první bezkonfesní občanskou školu v Německu. Během bitvy u Lipska roku 1813 byli ve škole umístěni ranění ruští vojáci.\n\nV roce 1875 byla občanská škola přeměněna na „Vyšší školu ženských povolání“, která nesla jméno Škola Sv. Anny.\n\nV letech 1973–1974 vykopali studenti Lipské univerzity při hledání vhodných prostor pro studentský klub zbytky Mořicovy bašty a přesvědčili univerzitu a město k jejímu znovuvybudování.\n\nV roce 1974 byla Mořicova bašta předána studentům Lipské univerzity, tehdy ještě nazývané Univerzita Karla Marxe. Ti strávili 150 000 neplacených hodin odstraňováním 40 000 metrů krychlových sutě. Do prací se zapojilo na 30 000 studentů, mezi nimi i současná německá kancléřka Angela Merkelová.\n\nCelá stavba byla dokončena roku 1982 a z Mořicovy bašty se stal největší studentský klub v Evropě. Během období revoluce se klub stal důležitým prostorem pro různá setkání a diskuze. Politicky angažovaní studenti zde pořádali různá fóra, setkání u kulatých stolů a jiné kulturní akce.\n\nI dnes patří Mořicova bašta k největším hudebním klubům v Evropě. V rozlehlých podzemních sklepeních a chodbách se konají každodenní diskotéky, ale i jiné kulturní akce jako koncerty či doprovodné akce Lipského knižního veletrhu, Gothic festivalu ap. Více o nich lze nalézt na webových stránkách klubu.\n\nMořicova bašta se nachází na okraji městského centra vedle mrakodrapu City-Hochhaus Leipzig na adrese Universitätsstraße 9, 04109 Leipzig.\n\n"}
{"id": "106094", "url": "https://cs.wikipedia.org/wiki?curid=106094", "title": "Jaroslav Klíma", "text": "Jaroslav Klíma\n\nJaroslav Klíma (18. května 1913 Praha – 17. listopadu 1939 Praha) byl český student a studentský funkcionář popravený 17. listopadu 1939.\n\nJaroslav Klíma vystudoval gymnázium v Křemencově ulici. Poté nastoupil na studium práv na Právnické fakultě Univerzity Karlovy. Svá studia úspěšně ukončil v roce 1937. Již ve svých studentských letech se začal politicky angažovat v řadách české nacionalistické mládeže. V roce 1934 v době insigniády patřil mezi mluvčí českých studentů, byl aktivním členem Mladé generace Československé národní demokracie a posléze mládeže Národního sjednocení. Po ukončení vysokoškolských studií nastoupil vojenskou službu. Jako důstojník se v roce 1938 zúčastnil obou dvou mobilizací. Od podzimu 1939 byl předsedou Národního svazu českého studentstva v Čechách a na Moravě. \n\nV listopadu 1939 patřil mezi organizátory posledního rozloučení s Janem Opletalem v Praze a 15. listopadu intervenoval na české policii za propuštění studentů jí zadržených během Opletalova pohřbu. Ve večerních hodinách 16. listopadu 1939 byl zatčen gestapem během schůze v ústředí Národního studentského svazu v Hopenštokově ulici a následujícího dne bez soudu popraven v ruzyňských kasárnách.\n\n\n"}
{"id": "106095", "url": "https://cs.wikipedia.org/wiki?curid=106095", "title": "Poštovní schránka", "text": "Poštovní schránka\n\nPoštovní schránka je označení s několika významy: \n\nPoštovní schránka pro příjem odesílané pošty je zpravidla uzavřená nádoba s otvory pro vhazování listovních zásilek (dopisnic, pohlednic, korespondenčních lístků apod.). Poštovní schránky bývají připevněny na zdech budov, případně stojí na stojanech a na dalších místech. Na schránce bývají uvedeny informace o časech vybírání, tarifech a poštovní provozovně, která má příslušnou schránku na starosti. Poštovní schránky pravidelně vybírají pracovníci pošty, kteří mají zvláštní klíče. Zásilky se na poštovní provozovně opatří razítkem a předají do třídíren.\n\nV různých zemích mívají schránky jednotnou barvu a tvar, i když to není pravidlem. Oranžové jako v Česku jsou také v Estonsku. V Polsku jsou schránky oranžové, do 90. let bývaly také zelené pro místní korespondenci na území města, která byla levnější (viz též Polská pošta). Ve Švýcarsku, Švédsku či Německu jsou žluté. V dobách německého císařství byly německé poštovní schránky modré. Ve Velké Británii se rozlišuji schránky podle konstrukce na \"sloupové\" (\"pillar box\"), \"nástěnné\" (\"wall box\"), připevněné na sloupy pouličního osvětlení (\"lamp box\"). Ve Spojených státech amerických, kde není monopol na poštovní služby, bývají schránky rozmanité.\n\nV České republice se poštovní schránkou rozumí zařízení pošty určené pro podávání obyčejných poštovních zásilek. Každá schránka má být opatřena štítkem s informacemi o dnech a časech výběru, názvem poštovního operátora a poštovní provozovny (poštovního úřadu), která schránku vybírá, její adresou a telefonním číslem a vybraných cenách základních služeb.\n\nPři rozmisťování poštovních schránek se vychází ze Základních kvalitativních požadavků vydaných Českým telekomunikačním úřadem na základě § 23 ods. 3 písm. a) zákona č. 29/2000 Sb., o poštovních službách. Základní kvalitativní požadavky byly stanoveny rozhodnutím o udělení poštovní licence (naposledy rozhodnutím z 5. prosince 2008 na roky 2009–2012) a zveřejňují se v Poštovním věstníku. Podle § 2 Základních kvalitativních požadavků schránky musejí být přístupné bez neúměrných komplikací, v každém sídelním celku majícím nejvýše tisíc obyvatel musí být alespoň jedna poštovní schránka, v sídelních celcích do 10 000 obyvatel musí na každých i započatých 1000 obyvatel připadat jedna schránka, pokud nejsou splněny požadavky platné pro větší sídla, v sídelním celku s více než 10 000 obyvateli není stanoven počet, ale vzdálenost, která z žádného místa v sídelním celku (s výjimkou okrajových částí s podstatně nižší hustotou zástavby) nemá přesahovat 750 m, v místech s vysokou hustotou osídlení musí počet schránek řádně uspokojovat potřeby veřejnosti. Na požádání musí podnik zajistit schránku i mimo sídelní celek v místě, kde po dobu nejméně jednoho měsíce nastane velká koncentrace osob. Rozmisťování, obsluhu a údržbu poštovních schránek na území České republiky zajišťuje Česká pošta s. p.. V prosinci 2008 uvedla Česká pošta, že celkový počet poštovních schránek v ČR je 15 517 (úplný seznam uvádí 30 608 položek, ale mnohé schránky jsou zde uvedeny dvojmo, například zvlášť pro sobotní výběr).\nKaždá poštovní schránka musí být vybírána každý pracovní den. V sídelním celku s více než 10 000 obyvateli musí být nejpoužívanější část schránek vybírána i v sobotu a v sídelním celku s více než 100 000 obyvateli a v sídle kraje musí být zajištěno vybírání nejpoužívanějších schránek i o těch nedělích a svátcích, po nichž následuje pracovní den. V sídelním celku s více než 250 000 obyvateli musí být alespoň část schránek vybírána každý den ve 24 hodin (kromě těch nedělí či svátků, po nichž nenásleduje pracovní den).\n\nOd 90. let dvacátého století byly plechové poštovní schránky Československé pošty (v tehdejší jednotné korporátní barevné kombinaci modrá dvířka + oranžový korpus) postupně nahrazovány novými sklolaminátovými (výrobce Variel a. s., Zruč nad Sázavou – bývalý odštěpný závod Montážního podniku spojů Praha, který mj. dodával i telefonní hovorny pro SPT Telecom), v barevné kombinaci oranžová + stříbrná pro odesílanou poštu (podací schránky, vybírané pracovníkem pošty) a modrá + stříbrná pro příchozí poštu (listovní dodací schránky, vybírané příjemcem). \n\n\n"}
{"id": "106096", "url": "https://cs.wikipedia.org/wiki?curid=106096", "title": "Jan Černý (student)", "text": "Jan Černý (student)\n\nJan Černý (20. listopadu 1914 Žamberk – 17. listopadu 1939 Praha) byl český student a studentský funkcionář popravený 17. listopadu 1939.\n\nJan Černý studoval od roku 1933 medicínu na Univerzitě Karlově v Praze. Již od studentských let se politicky angažoval, nejprve v řadách agrárníků, poté byl členem Vlajky. V letech 1937 až 1939 byl předsedou Spolku československých mediků. Po Mnichovu 1938 vystupoval proti levicově zaměřeným vedoucím představitelům Ústředního svazu československého studentstva a byl zodpovědný za rozmnožování a distribuci letáků, jež v té době v Praze vydávala Mládež Vlajky. V únoru 1939 byl ze své funkce ve Spolku česko-slovenských mediků odvolán. Den po Opletalově pohřbu důrazně intervenoval za propuštění českých studentů, kteří byli během nepokojů po pohřbu zadrženi německou policií. V noci z 16. na 17. listopadu 1939 byl zatčen gestapem a 17. listopadu bez soudu popraven v ruzyňských kasárnách. In memoriam mu byl udělen titul MUDr.\n\n\n"}
{"id": "106097", "url": "https://cs.wikipedia.org/wiki?curid=106097", "title": "Josef Matoušek", "text": "Josef Matoušek\n\nJosef Matoušek (13. ledna 1906 Hořice – 17. listopadu 1939 Praha) byl český historik a vysokoškolský pedagog popravený 17. listopadu 1939.\n\nJosef Matoušek byl synem JUDr. Josefa Matouška (v té době soudního adjunkta v Hořicích, pozdějšího národně demokratického ministra průmyslu, obchodu a živností) a jeho manželky Marie, rozené Jínové.\n\nVystudoval Vančurovo reálné gymnázium na Smíchově a poté historii na Filosofické fakultě Univerzity Karlovy, kde byl žákem Josefa Šusty; promován byl 13. 2. 1929. V roce 1931 začal pracovat v Archivu země České. Badatelsky se zajímal zejména o 15. a 16. století a české dějiny v 19. století.\n\nPoliticky byl činným v Československé národní demokracii a poté v Národním sjednocení. Kritizoval Benešovu politiku a požadoval lepší vztahy s tehdejším Polskem a Itálií. V mnoha svých názorech se shodoval s Karlem Kramářem. Během Mnichovské krize jednoznačně podporoval obranu země a byl i spoluautorem manifestu českých historiků, který byl adresován historikům francouzským.\n\nPo německé okupaci se stal členem Národního souručenství a Českého svazu pro spolupráci s Němci, který však na rozdíl od kolaborantské Česko-německé společnosti odmítal proněmecký aktivismus. Ve svých článcích se Matoušek zastával Čechů v okupovaném pohraničí, kladl důraz na ochranu českého jazyka, národního hospodářství a kultury a taktéž požadoval větší míru autonomie. Měl i podíl na vydání Balbínovy \"Obrany jazyka slovanského, zvláště českého\". Ve svých politických názorech byl pořád českým nacionalistou. Vedl korespondenci se svými známými ze studií v Římě, kteří byli fašisticky zaměření, ale nesouhlasili s italským spojenectvím s nacistickým Německem.\n\nV listopadu 1939 se podílel na přípravě Opletalova pohřbu, 16. listopadu vymohl studentům audienci u prezidenta Háchy, ke které však vzhledem k následujícím událostem již nedošlo. 17. listopadu 1939 byl okolo čtvrté ráno zatčen gestapem v bytě svých rodičů a téhož dne bez soudu popraven v ruzyňských kasárnách. Popraven byl jako první z popravených toho dne.\n\n\n\n"}
{"id": "106098", "url": "https://cs.wikipedia.org/wiki?curid=106098", "title": "Jan Weinert", "text": "Jan Weinert\n\nJan Weinert (18. prosince 1914, Praha-Karlín – 17. listopadu 1939 Praha) byl středoškolský pedagog a studentský funkcionář, který byl popraven 17. listopadu 1939.\n\nJan Weinert vystudoval gymnázium v pražské Libni a poté bohemistiku a germanistiku na Filosofické fakultě Univerzity Karlovy. V roce 1937 začal vyučovat na pražských středních školách (Atheneum, anglické gymnázium, reálné gymnázium v Praze XIV). Během svých studií se začal angažovat ve studentských organizacích. Mezi lety 1936 a 1937 působil jako jednatel Svazu československého studentstva v Praze a v letech 1937-38 byl jeho předsedou. V září 1939 se stal předsedou Svazu českého studentstva v Čechách.\n\nV politice byl nacionalisticky orientován a v době 1. republiky byl členem Národního sjednocení. V roce 1938 byl funkcionářem Mladé generace Národního sjednocení, později působil i v mládežnických organizacích Mladá Národní jednota a Mladé Národní souručenství.\n\n26. října 1939 přednesl odvážný projev o 28. říjnu, ve kterém mimo jiné prohlásil německou okupaci a Protektorát Čechy a Morava za dočasnou záležitost. 15. listopadu intervenoval na policejním ředitelství ve prospěch studentů zadržených po pohřbu Jana Opletala. Ve večerních hodinách 16. listopadu 1939 byl zatčen gestapem během schůze Svazu českého studentstva v Čechách, která se konala v ústředí Národního studentského svazu v Hopfenštokově (dnešní Navrátilově) ulici a kterou Weinert řídil. Ještě téhož dne byl vyšetřován v Petschkově paláci. Následujícího dne byl bez soudu popraven v Ruzyňských kasárnách.\n\n\n"}
{"id": "106099", "url": "https://cs.wikipedia.org/wiki?curid=106099", "title": "Sumulael", "text": "Sumulael\n\nSumulael (Sumu-la-El, Šumulael, Sumulad) byl druhým králem Babylónu 1. dynastie. Vládl přibližně v letech 1880–1845 př. n. l. Na trůně vystřídal zakladatele dynastie Sumu-abuma a ve 29. roce vlády nechal vybudovat hradby kolem Sipparu.\nPodle záznamů dobyl město Kiš a vedl několik válek proti panovníkům města Kazallu.\n\n"}
{"id": "106100", "url": "https://cs.wikipedia.org/wiki?curid=106100", "title": "Bedřich Koula", "text": "Bedřich Koula\n\nBedřich Koula (1. března 1913 Praha – 17. listopadu 1939 Praha) byl český student a studentský funkcionář popravený 17. listopadu 1939.\n\nBedřich Koula se narodil v Praze, kde i vystudoval gymnázium. V letech 1932-34 studoval v Paříži na École libre des sciences politiques, kde získal titul Dipl. soc. sol, který mu byl slavnostně odevzdán 4. července 1934. Od roku 1933 byl zapsán na Právnické fakultě Univerzity Karlovy, kde mu v době popravy zbývala již poslední zkouška. Krátkou dobu studoval práva i na Sorbonně.\n\nV roce 1934 se jako mluvčí českých nacionalistických studentů aktivně účastnil insigniády. Před Mnichovským diktátem byl mluvčím studentského oboru Národního sjednocení. Působil též jako funkcionář Všehrdu. V roce 1939 byl zvolen jednatelem Svazu českého studentstva v Čechách. Ve večerních hodinách 16. listopadu 1939 byl zatčen gestapem během schůze v ústředí Národního studentského svazu v Hopenštokově ulici a následujícího dne bez soudu popraven v ruzyňských kasárnách. Popraven byl jako poslední z popravených toho dne. In memoriam mu byl udělen titul JUDr.\n\n\n"}
{"id": "106101", "url": "https://cs.wikipedia.org/wiki?curid=106101", "title": "Sabium", "text": "Sabium\n\nSabium (\"Sa-bu-um\") byl třetím králem Babylónu 1. dynastie. Vládl přibližně v letech 1844–1831 př. n. l. O jeho vládě toho mnoho známo není, podle záznamů nechal vybudovat několik chrámů bohu Šamašovi.\n"}
{"id": "106102", "url": "https://cs.wikipedia.org/wiki?curid=106102", "title": "Seznam zeměpisných rekordů Česka", "text": "Seznam zeměpisných rekordů Česka\n\nTento článek je seznamem zeměpisných rekordů Česka. Obsahuje informace, jako například která hora v Česku je nejvyšší, které jezero je největší ap. Zeměpisných rekordů je obrovské množství a tento článek nemůže zachytit všechny. Zachycuje proto jen vybrané rekordy.\n\n\n\n\n\n\n\n\n\n"}
{"id": "106103", "url": "https://cs.wikipedia.org/wiki?curid=106103", "title": "Václav Šaffránek", "text": "Václav Šaffránek\n\nVáclav Šaffránek (11. prosince 1920 Praha – 17. listopadu 1939 Praha) byl vysokoškolský student a studentský funkcionář. Byl nejmladší z devíti popravených 17. listopadu 1939.\n\nVáclav Šaffránek 21. června 1939 ukončil studia na gymnáziu v Křemencově ulici. Již během svých středoškolských studií se angažoval ve studentských organizacích a byl předsedou Sociální studentské akce ve Velké Praze. Byl výrazně katolicky orientován. Jeho mottem bylo \"„Vlast, národ, práce“\". Na střední škole se též věnoval publicistické činnosti a vedl školní časopis Hlas mladých.\n\nV době Mnichovské krize se dobrovolně přihlásil do armády, od léta 1939 byl spojkou odbojové organizace Obrana národa. Na podzim 1939 začal studovat inženýrské stavitelství na Českém vysokém učení technickém v Praze a stal se zapisovatelem Svazu českého studentstva v Čechách. Na vysoké škole studoval jen zhruba 6 týdnů svého života.\n\nDne 17. listopadu 1939 byl ve dvě hodiny v noci zatčen gestapem a téhož dne bez soudu popraven v ruzyňských kasárnách.\n\n\n\n"}
{"id": "106104", "url": "https://cs.wikipedia.org/wiki?curid=106104", "title": "Apil-Sin", "text": "Apil-Sin\n\nApil-Sin byl čtvrtým králem Babylónu 1. dynastie. Vládl přibližně v letech 1831–1813 př. n. l. Ze záznamů je evidentní jeho stavitelská činnost. Mimo jiné budoval hradby v Borsippě, v Babylonu použil na stavby chrámů i opevnění lazurit a v různých lokalitách nechal postavit chrámy bohyni Inanně. Na trůně jej vystřídal Sin-Muballit, otec významného panovníka Chammurapiho.\n"}
{"id": "106105", "url": "https://cs.wikipedia.org/wiki?curid=106105", "title": "Marek Frauwirth", "text": "Marek Frauwirth\n\nMarek Frauwirth (8. listopadu 1911 Zakopane – 17. listopadu 1939 Praha) byl slovenský Žid, levicový aktivista a nediplomatický pracovník slovenského konzulátu v Praze, který byl popraven 17. listopadu 1939.\n\nMarek Frauwirth se narodil v chudé židovské rodině v polském Zakopaném. Jeho matka Chava a jeho otec Henrik se do Polska původně přestěhovali z slovenského Bardějova. Marek Frauwirth měl celkem šest sourozenců (čtyři bratry: Jakuba, Leopolda, Maxmiliána a Josefa a dvě sestry: Bertu a Rosu). Když jeho otec Henrik Frauwirth na počátku první světové války (28. června 1914) narukoval do armády, přestěhovala se rodina Frauwirthova zpět na severní Slovensko do Tvrdošína. V Tvrdošíně Marek Frauwirth vychodil základní školu.\n\nStředoškolská studia absolvoval Marek Frauwirth v Banské Bystrici (maturitu složil na obchodní akademii). Po maturitě pracoval nějaký čas jako účetní u firmy Terrazzo v Bratislavě. Později získal místo u Berego-Mukačevské banky a přestěhoval se na Podkapratskou Rus. Do Prahy se přesunul v roce 1932 a začal zde pracovat, aby získal finanční prostředky na svá studia. V roce 1934 se zde zapsal ke studiu na Vysoké škole obchodní (tehdy byla součástí ČVUT), kde následně studoval v letech 1935 až 1939. V jarním semestru 1939 svá vysokoškolská studia úspěšně dokončil a získal titul komerčního inženýra. Po prázdninách se v září roku 1939 zastavil na Slovensku v Tvrdošíně na návštěvě za rodiči. Rodina jej přesvědčovala, ať zůstane, ale Marek Frauwirth se rozhodl pro opětovný návrat do protektorátní Prahy.\n\nNa podzim roku 1939 pokračoval v Praze ve studiu na Vysoké škole obchodní, začal pracovat na disertační práci a zároveň si chtěl rozšířit své jazykové znalosti o holandštinu a arabštinu. \n\nBěhem vysokoškolských studií pracoval Marek Frauwirth jako účetní v letecké továrně Walter. Také byl zaměstnán ve firmě obchodující s drahými kovy a později vedl dámské oddělení obchodního domu Baťa na Václavském náměstí. Kromě studia a práce též hodně cestoval. Putoval po Polsku, Sovětském svazu, Finsku, Norsku, Švédsku, Dánsku, Německu, Rakousku a Itálii. Většinou se přemisťoval autostopem, noci na cestách trávil v ubytovnách nebo přespával pod „širým nebem“. Svoji poslední cestu do zahraničí podnikl v létě roku 1939 do Itálie.\n\nMarek Neuwitrh se angažoval i politicky. Byl členem levicové Jednoty nemajetných a pokrokových studentů a působil i ve Společnosti přátel demokratického Španělska. \n\nPřibližně v době, kdy zahájil na podzim roku 1939 své další studium na Vysoké škole obchodní, získal Marek Frauwirth místo nediplomatického pracovníka na slovenském konzulátu v Praze. Tady se (s vědomím konzula Pavola Bujnáka a pod krycím jménem „ing. Marek“) podílel na vydávání falešných pasů. Ty byly poskytovány mimo jiné i židům a odbojářům, kteří potřebovali vycestovat za hranice Protektorátu Čechy a Morava (cestovali většinou tzv. „balkánskou cestou“ přes Bělehrad). Zároveň se Marek Frauwirth zapojil do roznášení odbojových letáků a protiněmeckých tiskovin.\n\nV den pohřbu studenta Jana Opletala (15. listopadu 1939) ztratil (ale nejspíše někde zapomněl) Marek Frauwirth aktovku, ve které měl protinacistické letáky. Nejspíše na základě tohoto nálezu byl v časných ranních hodinách (v půl páté) o dva dny později (17. listopadu 1939) zatčen gestapem a ještě téhož dne (bez soudu) popraven v bývalých dělostřeleckých kasárnách v Praze–Ruzyni.\n\nMarkův otec Henrik Frauwirth i Markova matka Chava Frauwirth byli zavražděni v plynových komorách v koncentračním táboře Osvětim. V koncentračním táboře Lublin-Majdanek zahynuli (i se svými rodinami) oba Markovi bratři Jakub a Leopold. Druhou světovou válku přežil Markův bratr Maxmilián, který se ukrýval v horách, kde pomáhal partyzánům. Markův bratr Josef se v koncentračním táboře Dachau dočkal osvobození, ale jeho manželka druhou světovou válku nepřežila (byla zastřelena Němci). Markova sestra Berta byla během Slovenského národního povstání zastřelena (v oblasti Vrátné doliny) i se svými dvěma dětmi. Markova sestra Rose (Růžena) ještě před vypuknutím druhé světové války emigrovala do Spojených států amerických a tím si zachránila život.\n\n\n\n\n"}
{"id": "106106", "url": "https://cs.wikipedia.org/wiki?curid=106106", "title": "František Skorkovský", "text": "František Skorkovský\n\nFrantišek Skorkovský (1. března 1909 Terst – 17. listopadu 1939 Praha) byl studentský funkcionář popravený 17. listopadu 1939.\n\nFrantišek Skorkovský se narodil v italském Terstu a jeho matka byla Italka. Vystudoval italské gymnázium a Právnickou fakultu MU. Od roku 1937 byl předsedou tělovýchovné jednoty Ústředního svazu československého studentstva. Angažoval se i v mezinárodní studentské organizaci Confederatión Internationale des Étudians, kde zastával funkci předsedy jedné z komisí, a často se účastnil různých mezinárodních studentských setkání. V roce 1939 působil jako předseda zahraničního odboru Národního svazu českého studentstva v Čechách a na Moravě.\n\nDo roku 1937 působil v studentském odboru Národního sjednocení, avšak byl z něj kvůli jednomu svému hlasování vyloučen. Poté se stal členem Klubu národně socialistických akademiků. Zajímal se o dění v Itálii a byl zaměstnán u italské pojišťovny Riunione Adriatica.\n\nV listopadu 1939 se podílel na přípravě Opletalova pohřbu, 17. listopadu 1939 byl v časných ranních hodinách zatčen gestapem a téhož dne bez soudu popraven v ruzyňských kasárnách.\n\n\n"}
{"id": "106107", "url": "https://cs.wikipedia.org/wiki?curid=106107", "title": "Josef Adamec", "text": "Josef Adamec\n\nJosef Adamec (18. prosince 1909 Praha – 17. listopadu 1939 Praha) byl český student a studentský funkcionář popravený 17. listopadu 1939.\n\nJosef Adamec vystudoval gymnázium v pražské Libni a poté začal studovat na Právnické fakultě Univerzity Karlovy. Během insigniády byl jedním z mluvčích českých studentů. V letech 1935 až 1936 byl místopředsedou Ústředního svazu československého studentstva, 1937-9 působil v jeho dozorčí radě.\n\nPůsobil nejprve v mládeži Národního sjednocení, později se stal členem Klubu národně socialistických akademiků. Za druhé republiky byl členem Národního hnutí pracující mládeže a od září 1939 jednatelem Národního svazu českého studentstva v Čechách a na Moravě. 17. listopadu 1939 byl v časných ranních hodinách zatčen gestapem a téhož dne bez soudu popraven v ruzyňských kasárnách. In memoriam mu byl udělen titul JUDr.\n\n\n"}
{"id": "106108", "url": "https://cs.wikipedia.org/wiki?curid=106108", "title": "Samsu-Iluna", "text": "Samsu-Iluna\n\nSamsu-Iluna byl babylonský král z 1. amoritské dynastie. Vládl přibližně v letech 1750–1712 př. n. l. Na trůn nastoupil po svém otci Chammurapim.\n\nZa vlády Samsu-Iluny ztratila babylonská říše mnohá území. Samsu-Iluna nejprve válčil proti Rím-Sinovi II. z Larsy. Nejvíce bitev mezi nimi proběhlo na hranicích mezi Elamem a Sumerem. Tyto boje nakonec skončily Rím-Sinovou porážkou a jeho následnou popravou. Během války byla také z části zničena města Ur a Uruk. Iluma-Ilu, který byl s největší pravděpodobností potomkem Damiqa-Iliuša, posledního krále Isinu, rozpoutal později na území Sumerů vzpouru proti Samsu-Ilunovi. Nakonec získal svobodu Sumerů na jihu v okolí města Nippur. Král Elamu, Kutir-Nachchunte I., taktéž napadl Babylón, Samsu-Ilunu porazil a dosáhl tím nezávislosti Elamu na Babylonu.\n\nBěhem Samsuovi vlády okolo roku 1741 př. n. l. do babylonské říše poprvé v historii pronikli Kassité.\n"}
{"id": "106109", "url": "https://cs.wikipedia.org/wiki?curid=106109", "title": "Abi-Ešu", "text": "Abi-Ešu\n\nAbi-Ešu (\"A-bi-ši\" nebo také \"E-bi-šum\") byl babylonský král 1. amoritské dynastie. Vládl přibližně v letech 1712–1684 př. n. l. Byl synem svého předchůdce Samsu-Iluny.\n\nO jeho vládě neexistuje mnoho záznamů. Výpis jeho ročních zpráv (téměř jediný zdroj informací o období jeho vlády) vyjmenovává stavby na kterých se podílel, jím provedené úpravy zavlažovacích kanálů, dary chrámům a obecné proklamace jeho \"spravedlivosti\".\n\nAbi-Ešu pokračoval ve válce s králem Přímoří Iluma-Ilunem, který proti němu uzavřel spojenectví s Elamem. Je také zmiňována válka s Kassity. Nejsou známy výsledky těchto válek a ani územní rozsah moci Abi-Ešua.\n"}
{"id": "106111", "url": "https://cs.wikipedia.org/wiki?curid=106111", "title": "Ammi-Ditana", "text": "Ammi-Ditana\n\nAmmi-Ditana byl babylonským králem 1. dynastie. Vládl přibližně v letech 1683–1647 př. n. l. Na trůně vystřídal Abi-Ešua.\n"}
{"id": "106113", "url": "https://cs.wikipedia.org/wiki?curid=106113", "title": "Felix Mendelssohn-Bartholdy", "text": "Felix Mendelssohn-Bartholdy\n\nJakob Ludwig Felix Mendelssohn Bartholdy (3. února 1809, Hamburk – 4. listopadu 1847, Lipsko) byl jeden z nejvýznamnějších německých romantických hudebních skladatelů.\n\nMendelssohn se narodil v Hamburku jako syn židovského bankéře Abrahama Mendelssohna a Ley Salomonové z rodiny Itzigů, jeho dědečkem byl významný filozof Moses Mendelssohn. Abraham se ale židovské víry chtěl vzdát, jeho děti nejdříve vůbec nebyly vychovávány v náboženském duchu, nakonec byly v roce 1816 pokřtěny jako luteráni (Abraham a Lea se nechali pokřtít až v roce 1822). Jméno Bartholdy přijal Felix Mendelssohn po svém strýci Jakobovi, který ho zakoupil a sám ho užíval.\n\nV roce 1812 se rodina přestěhovala do Berlína, rodiče se snažili svým čtyřem dětem (Felix, Paul, Fanny a Rebecka) dát co nejlepší vzdělání. Fanny Mendelssohnová, později Fanny Hanselová (1805-1847), se stala známou klavíristkou a sama i komponovala. Otec Abraham si původně myslel, že právě ona má z jeho dětí největší hudební nadání. V té době se ale nepovažovalo za vhodné, aby žena nastoupila kariéru profesionálního hudebníka, proto zůstala jen amatérskou hudebnicí.\n\nMendelssohn, podobně jako Mozart, byl ve své době označován za zázračné dítě. První klavírní lekce mu dávala jeho matka, od sedmi let ho začala učit Marie Bigotová v Paříži. Od svých osmi let začal v Berlíně studoval skladbu u Carla Friedricha Zeltera. Své první významnější hudební dílo – klavírní kvartet, složil ve třinácti letech. Felix později začal studovat skladbu u skladatele a klavírního virtuóza Ignaze Moschelesa, který se ve svém deníku svěřil, že ho prakticky již neměl čemu naučit. Moscheles a Mendelssohn se později stali kolegy a blízkými přáteli.\n\nSkladby mladého Mendelssohna byly nejprve přednášeny soukromým orchestrem pro zámožné přátele jeho rodičů. Své první symfonie napsal již v období mezi 12. a 14. rokem života, tato díla byla ale dlouhou dobu prakticky ignorována, i dnes se na koncertech hrají jen zřídka. První dobře přijatou Symfonii op. 11 C dur napsal v patnácti letech. O rok později zkomponoval Smyčcový oktet Es dur, první dílo, v němž se již naplno projevil jeho hudební génius. Tento oktet spolu s overturou k Shakespearově hře Sen noci svatojánské, kterou napsal o rok později, jsou jeho nejznámější raná díla. Další hudbu pro tuto hru složil 16 let poté, včetně známého Svatebního pochodu. V roce 1827 měla premiéru jeho pátá opera \"Die Hochzeit des Camacho\", toto představení bylo zároveň posledním za jeho života. Tento neúspěch ho odradil od komponování dalších oper (později ale ještě napsal tři), později plánoval napsat operu na motivy Shakespearovy hry Bouře, ale tento plán zavrhl.\n\nMezi lety 1826 a 1829 studoval Mendelssohn v Berlíně estetiku, právě v této době se rozhodl, že se v životě bude živit hudbou.\n\nRoku 1829 Mendelssohn odcestoval do Velké Británie, kde ho Ignaz Moscheles představil vlivným hudebním kruhům. Mendelssohn tam zažíval veliké úspěchy, dirigoval a hrál na mnoha veřejných i soukromých koncertech. Při následujících návštěvách Británie se setkal s královnou Viktorií a jejím hudbymilovným manželem princem Albertem, oba se záhy stali jeho obdivovateli. V průběhu svého života navštívil Británii celkem desetkrát, na základně inspirace z cest po této zemi napsal dvě významná díla: Fingal’s Cave (známější pod názvem \"Hebridy\") a \"Skotskou symfonii\" (Symfonii č. 3).\n\nPo smrti Zeltera se Mendelssohn neúspěšně ucházel o místo dirigenta Sing-Akademie zu Berlin; v roce 1835 byl vybrán jako dirigent Gewandhausorchesteru v Lipsku. Mendelssohn zůstal po zbytek života v Lipsku, kde založil Lipskou konzervatoř a přemluvil Ignaze Moschelese a Roberta Schumanna, aby se spolu s ním stali profesory.\n\nV posledních letech života měl Mendelssohn značně podlomené zdraví, které se ještě zhoršilo důsledkem přepracování a nervových stresů – hluboce jím otřásla smrt jeho sestry Fanny v květnu 1847. Mendelssohn zemřel v listopadu téhož roku poté, co prodělal sérii srdečních infarktů. Jeho smrtí byli zarmouceni lidé po celém Německu i v dalších zemích, zejména ve Velké Británii, kde byl dlouhou dobu velice populární. Je pohřben na berlínském hřbitově Dreifaltigkeitsfriedhof I (Berlín-Kreuzberg).\n\nMendelssohnův život probíhal bez větších osobních zvratů. Manželství s Cécile Jeanrenaud (svatba se konala v březnu 1837) bylo velmi šťastné a z jejich svazku vzešlo pět dětí: Carl, Marie, Paul, Felix a Lilli. Mendelssohn byl velice dobrý malíř, své dopisy někdy doplňoval humornými ilustracemi.\n\nKromě hudby byl Mendelssohn vzdělaný také v umění, literatuře, jazycích a filozofii. Hovořil anglicky, italsky a latinsky a zajímal se o klasickou literaturu.\n\nMendelssohn byl hluboce ovlivněn hudbou J. S. Bacha. Jeho prateta Sarah Levy, rozená Itzigová, byla žákyně Bachova syna Wilhelma Friedemanna Bacha a podporovala vdovu po jeho dalším synovi, Carlu Philippu Emanuelu Bachovi. Za svůj život nashromáždila mnoho Bachových rukopisů. Jeho hudbu, která na přelomu 18. a 19. století upadla do relativního zapomnění, velice obdivoval Mendelssohnův učitel Zelter. V roce 1829 v Berlíně Mendelssohn za Zelterova přispění nazkoušel a dirigoval Bachovy Matoušovy pašije. Mimořádný úspěch tohoto provedení (prvního od Bachovy smrti v roce 1750) byl důležitým krokem ke vzkříšení Bachovy hudby v Německu i v celé Evropě.\n\nMendelssohn se také zajímal o hudbu Franze Schuberta. 21. března 1839, více než deset let po autorově smrti, dirigoval v Lipsku premiéru jeho osmé symfonie.\n\nV průběhu 19. století se objevily pokusy redukovat Mendelssohnův přínos evropské hudbě. Tři roky po jeho smrti vydal Richard Wagner pamflet \"Das Judenthum in der Musik\", kde kritizoval židovské skladatele včetně Mendelssohna (v německé veřejnosti tehdy sklidil jen minimální ohlas, později byl využit za nacistického režimu – tehdy byl často zdůrazňován Mendelssohnův židovský původ, hraní jeho skladeb bylo zakazováno a jeho sochy bořeny).\n\nMimo Německo dosáhl Mendelssohn obrovské popularity zvláště ve Velké Británii; dodnes zůstává oblíbeným autorem klasické hudby, velice často se hraje zejména jeho \"houslový koncert e moll\", \"Italská symfonie\" nebo již zmíněný \"Svatební pochod\".\n\nNa nekomerčním projektu Musopen postupně přibývají volně šiřitelné (pod public domain licencí) Mendelssohnovy skladby, které nahráli a zpracovali přední světoví hudebníci.\n\nMendelssohn složil celkem 121 děl, za jeho života jich bylo vytištěno 72.\n\n\n"}
{"id": "106114", "url": "https://cs.wikipedia.org/wiki?curid=106114", "title": "Ammi-Saduka", "text": "Ammi-Saduka\n\nAmmi-Saduka, též Ammisaduka či Ammizaduka byl předposledním babylonským králem 1. dynastie. Vládl přibližně v letech 1646–1626 př. n. l.\n"}
{"id": "106118", "url": "https://cs.wikipedia.org/wiki?curid=106118", "title": "AutoCAD", "text": "AutoCAD\n\nAutoCAD je software pro 2D a 3D projektování a konstruování (CAD), vyvinutý firmou Autodesk. Na jádru Autodesk byla Autodeskem vyvinuta sada profesních aplikací určených pro CAD v oblasti strojírenské konstrukce, stavební projekce a architektury, mapování a terénních úprav. AutoCAD poskytuje řadu API rozhraní (AutoLISP/VisualLISP, VBA, ObjectARX, .NET) a je tak i otevřenou platformou pro nadstavbové aplikace třetích firem.\n\nPřestože AutoCAD existoval i pro jiné platformy (Unix, Macintosh), od roku 1994 jeho vývoj pokračoval jen na platformě Microsoft Windows (aktuální verze podporuje Windows 8.1 a Windows 10 (64bit); poslední verze s podporou Windows XP – 32 i 64bit – je 2014). Po delší přestávce se však AutoCAD v roce 2010 opět vrátil i na platformu Macintosh. První verze AutoCADu pochází z roku 1982. Aktuální verzí je AutoCAD 2020. AutoCAD je dodáván v nativní 64bitové verzi. Cloud verze AutoCAD s podporou web klientů a mobilních klientů je AutoCAD Mobile (dříve ‚AutoCAD 360‘‚ AutoCAD WS‘). Existuje řada lokalizovaných verzí AutoCADu, mj. i verze česká.\n\nNativním formátem výkresů AutoCADu je neveřejný souborový formát DWG, popř. jeho otevřená výměnná (textová) verze DXF. Oba tvoří de-facto standard pro výměnu 2D CAD dat. AutoCAD publikuje CAD data i do formátu DWF (resp. DWFx).\n\nOd verze 2019 získávají předplatitelé AutoCADu i všechny jeho profesní verze, tedy funkce verzí Architecture, Mechanical, Electrical, MEP, Map 3D, Plant 3D a Raster Design - tzv. \"One AutoCAD\". Vedle komerční licence AutoCADu nabízené formou pronájmu (subscription) existují i jeho výukové verze (EDU); studentské a školní licence profesních verzí AutoCADu jsou zdarma.\n\n\nAutoCAD LT je \"limitovaná\" verze AutoCADu, stojí méně než normální či profesní AutoCAD (roční subscription okolo 10 000 Kč oproti 50 000 Kč za plnou verzi). Oproti plné verzi AutoCADu je AutoCAD LT omezen v řadě funkcí. Především nemá možnosti modelování a práce ve 3D, nepodporuje některé pokročilejší funkce a nemá integrované žádné programovací rozhraní, nepodporuje tedy ani LISP programy a aplikační nadstavby. DWG formát výkresů je ale plně kompatibilní. Seznam všech rozdílů mezi oběma verzemi je např. na webu Autodesku. \n\n\n"}
{"id": "106119", "url": "https://cs.wikipedia.org/wiki?curid=106119", "title": "Robert Plant", "text": "Robert Plant\n\nRobert Anthony Plant CBE (* 20. srpna 1948, West Bromwich, West Midlands, Spojené království) je anglický rockový zpěvák a textař, především známý jako člen skupiny Led Zeppelin, ale také čtyřicetiletou sólovou kariérou. Robert Plant je považován za jednoho z nejvýznamnějších rockových zpěváků všech dob, který inspiroval například Freddieho Mercuryho, Axla Rosea a Chrise Cornella V roce 2006 byl heavymetalovým časopisem \"Hit Parader\" označen za největšího metalového zpěváka všech dob, roku 2008 se dostal v žebříčku časopisu \"Rolling Stone\" na 15. místo mezi 100 nejvýznamnějších zpěváků rock and rollu a v roce 2011 ho čtenáři téhož časopisu označili za nejlepšího rockového zpěváka vůbec.\n\nRobert Anthony Plant se narodil v západním Bromwichu, jeho matka Annie Celia Plant byla romského původu, jeho otec Robert C. Plant během druhé světové války pracoval jako inženýr pro Královské letectvo. Robert Plant chtěl být zpěvákem odjakživa; když mu bylo čtrnáct let, vydal se na koncert na radnici v Birminghamu na vystoupení Sonny Boy Williamsona. Koncert zahajovaly skupiny Spencer Davis Rhytm-and-Blues Quartet a Long John Baldry's All-Stars, jejichž zpěváci Steve Winwood a Rod Stewart byli o málo starší než Robert Plant. To a ještě fakt, že Steve Winwood také bydlel v Birminghamu, dalo Robertu Plantovi naději, že může zpívat jako oni. Začal si kupovat desky a časopis \"Melody Maker\", který jako jediný věnoval velkou pozornost i bluesovým, folkovým a jazzovým umělcům; dokud si jej celý nepřečetl, nešel ani do školy. Rodiče jeho vášeň nechápali; když si například pustil nějakou nahrávku a díval se přitom na sebe do zrcadla, řekli mu, že se chová jako blázen, přesto se jej snažili podporovat. Aby se mohl hudbě věnovat, předčasně opustil obchodní školu a začal pracovat jako silniční technik. Zajímal se především o blues, které ho silně ovlivnilo, oblíbil si bluesové hudebníky, jako byli Willie Dixon a Robert Johnson. Později se stal členem birminghamské skupiny Band of Joy, kde se seznámil s bubeníkem Johnem Bonhamem. Hráli většinou upravené skladby skupin, jako byly Love, Moby Grape a Buffalo Springfield. Pronikli až do londýnských klubů, ale když s jim nepodařilo získat smlouvu v žádném studiu, skupina se rozpadla. Potom krátce zpíval a hrál s Alexisem Kornerem, vydali například píseň „Operator“, ale ani tato spolupráce neměla úspěch. Robert Plant začal pracovat na stavbě a po večerech hrál se skupinou Hobbstweedle. V té době ho Peter Grant zval do Londýna, aby si poslechl přehrávky s New Yardbirds.\n\nV roce 1968 se Robert Plant seznámil s Jimmy Pagem, který hledal členy do své nové skupiny. Setkali se v hudebním klubu, kde Plant se svou kapelou hrál píseň „Somebody to Love“ od Jefferson Airplane. Jimmyho Page jeho hlas, napodobující Janis Joplin, zaujal natolik, že mu ihned nabídl spolupráci. Spojovala je vášeň pro blues. Pro novou skupinu hledali ještě bubeníka a baskytaristu. Robert Plant navrhl svého bývalého spoluhráče na bicí Johna Bonhama a Jimmy Page kontaktoval Johna Paula Jonese, se kterým dříve spolupracoval ve studiu. Kapelu pojmenovali New Yardbirds, což byl odkaz na skupinu The Yardbirds, ze které po rozpadu skupiny kytarista Jimmy Page zbyl jako poslední člen. Brzo začala být skupina známá jako Led |Zeppelin.\n\nPostupně vyšla alba Led Zeppelin I, II a III. K rozpadu skupiny Led Zeppelin došlo v prosinci 1980.\n\nRoku 1975 utrpěli Robert Plant s manželkou Maureen vážná zranění při dopravní nehodě na ostrově Rhodos v Řecku. O dva roky později ho zasáhla ztráta pětiletého syna Karaca, který zemřel na následky žaludeční infekce. Po této události napsal Robert Plant píseň „All My Love“, která se objevila na albu \"In Through the Out Door\" . Robert Plant byl prakticky jediný člen, který se podílel na textech písní. Jako textař se projevil až po naléhání Jimmiho Page na albu \"Led Zeppelin III\". Jeho tehdejší texty byly mystické a spirituální, někdy inspirované severskou mytologií jako například píseň „Immigrant Song“ právě ze třetího alba skupiny. Písně, jako jsou „Misty Mountain Hop“, „The Battle of Evermore“ či „Over the Hills and Far Away“, jsou zase ovlivněny knihami J. R. R. Tolkiena \"Pán prstenů\" a \"Hobbit\". Text písně „The Lemon Song“ se sexuální tematikou je laděn po vzoru blues. Později ho inspiroval Wales, kam v dětství jezdíval do pohoří Snowdonia a roku 1973 si tam koupil farmu. Začal se zajímat o místní památky, kulturu a mytologii. Například píseň „Bron-Y-Aur Stomp“ je pojmenována podle velšské chalupy Bron-Y-Aur z 18. století. Text písně „Stairway to Heaven“ je považován za jeho nejslavnější.\n\nDva roky po rozpadu skupiny Robert Plant vydal své první sólové album s názvem \"Pictures at Eleven\". Debutem se snažil vytvořit novou hudební identitu, vzdálenou od tvorby Led Zeppelin. Většinu písní složil s kytaristou Robbie Bluntem. tehdejším spoluhráčem. Album bylo poháněno rytmy 80. let za doprovodu syntezátorů, můžeme zde najít i několik fúzí španělské a asijské hudby. To vše za doprovodu funkové baskytary. Na albu hostoval zpěvák a bubeník Phil Collins, který roku 1985 bubnoval s Led Zeppelin při výjimečné příležitosti na Live Aid. Druhé sólové album natočil Robert Plant se stejnou sestavou jako první, jen na místo bubeníka Cozy Powella zasedl bubeník skupiny Jethro Tull Barriemore Barlow. Deska vyšla v červenci 1983 na Plantově vlastní značce Es Paranza u firmy Atlantic, se kterou podepsal novou smlouvu po ukončení činnosti značky Swan Song.\n\nRoku 1985 vydal album \"Shaken 'n' Stirred\". Pop rock se na něm mísí s experimenty, na bicí hrál Richie Hayward (Little Feat), komerčního úspěchu se dočkala píseň „Little by Little“, která se v hitparádě \"Billboard\" (Billboard Hot 100) umístila na 36. příčce. V roce 1988 následovalo album \"Now and Zen\", které vzniklo za spolupráce s klávesistou Philem Johnstonem. Na albu najdeme například píseň „Tall Cool One“, do které nahrál kytarové sólo Jimmy Page, píseň se později objevila v reklamě na Coca-Colu. O dva roky později následovalo album \"Manic Nirvana\", za tři roky poté \"Fate of Nations\". Zde převládají prvky folku a space rocku, Plant se nechal inspirovat stylem kapely Moby Grape, od které pochází i stará verze písně „Since I've Been Loving You“ z alba \"Led Zeppelin III.\" Jako hosté se na albu objevili zpěvačka Moya Brennan a kytarista Richard Thompson. Coververze „If I Were a Carpenter“ je původně od Tima Hardina.\n\nRoku 1994 začal Robert Plant znovu spolupracovat s Jimmy Pagem. Svoji spolupráci nazvali zdánlivě jednoduše – Page and Plant (ve skutečnosti jde o slovní hříčku z jejich příjmení, která označují konkrétní pojmy - doslova „stránka a rostlina“) – a jejich spolupráce trvala až do roku 1998, kdy se Robert Plant vrátil ke své sólové kariéře. Hned v prvním roce nahráli album \"\" a zahájili velmi úspěšné turné, čímž potěšili všechny, kteří nevěřili, že je ještě někdy uvidí na jednom pódiu. Dvojice dostala od hudební televize MTV nabídku na unplugged koncert. Oba souhlasili a odjeli zkoušet do Maroka. Zde nahráli písně Led Zeppelin v novém aranžmá v egyptském stylu za účasti Najma Akhtara či egyptského orchestru, se kterým nazkoušeli například píseň „Kashmir“. Také roku 1998 vydali album s originální hudbou \"Walking into Clarksdale.\" Píseň „Please Read the Letter“ z tohoto alba Robert Plant později nahrál s Alison Krauss na albu \"Raising Sand\" a tato skladba zvítězila roku 2009 na Grammy Awards v kategorii „Píseň roku“.\n\nV polovině roku 1999 vystoupil Robert Plant se svou folkovou kapelou Priory of Brion na několika menších koncertech. V tomtéž roce přispěli písní „Little Hands“ na album \"\" na počest jednoho ze zakladatelů Moby Grape Skipa Spence, který roku 1969 vydal své jediné sólové album \"Oar.\" Formace fungovala až do konce roku 2000. V roce 2001 s velšskou písničkářkou Julii Murphy nahrál Robert Plant píseň „Life Begin Again“ na albu \"Volume 3: Further in Time\" pro skupinu Afro Celt Sound System, na němž se podílel také Peter Gabriel. V červnu 2002 se svou nově založenou skupinou Strange Sensation vydal Robert Plant kolekci bluesových a folkových písní \"Dreamland\" od interpretů, jako jsou Bonnie Dobson či Bob Dylan. Roku 2005 následovalo album s vlastními písněmi \"Mighty ReArranger\". Obě alba byla velmi dobře přijata jak kritikou, tak posluchači, v roce 2003 a 2006 záskala nominace na cenu Grammy. Roku 2005 získal Robert Plant spolu s Jimmy Pagem a Johnem Paulem Jonesem cenu Grammy za celoživotní přínos kultuře.\n\nRoku 2001 až 2007 Robert Plant koncertoval se svou skupinou Strange Sensation v rámci evropských a amerických turné. Zazněly jak skladby z Plantovy sólové kariéry, tak i písně Led Zeppelin v novém aranžmá. Záznamy z těchto koncertů vyšly na DVD \"Robert Plant and Strange Sensation\". Záznam jednoho z Plantových vystoupení v roce 2003 na Festival au Desert v Essakana v Azavadu zaznamenal francouzský dokument Le Festival au Désert. 23. června 2006 se zúčastnil jako headliner v newyorském Beacon Theatre koncertu na počest Arthura Lee, zde zahrál z celkových třinácti skladeb pět od Lea. V listopadu toho roku Robert Plant vydal box set svých písní \"Nine Lives\". V následujícím roce nahrál na desku \"Goin' Home: A Tribute to Fats Domino\" dvě písně od hudebníka Fats Domina: „It Keeps Rainin'“ s Lil' Band O' Gold a „Valley of Tears“ spolu ze Soweto Gospel Choir.\n\nOd roku 2007 do roku 2008 Plant spolupracoval s americkou bluegrassovou umělkyní Alison Krauss. Společně 23. října vydali album \"Raising Sand\", desku nahráli v Nashville a Los Angeles a produkoval ji T-Bone Burnett. Představili zde několik méně známých písní od R&B, bluesových, folkových a country skladatelů, jako jsou Mel Tillis, Townes Van Zandt, Gene Clark, Tom Waits, Doc Watson, Little Milton či The Everly Brothers. Roku 2008 skladba „Gone Gone Gone (Done Moved On)“ z alba \"Raising Sand\" vyhrála cenu Grammy za nejlepší popovou spolupráci. Raising Sand také vyhrálo v kategorii album roku na 51. ročníku udílení cen Grammy. Album bylo také velmi dobře přijato veřejností a kritikou a 4. března 2008 se stalo platinovou deskou.\n\nV červenci roku 2010 Robert Plant založil skupinu Band of Joy, která nesla stejný název jako jeho první kapela Band of Joy, s níž vystupoval v šedesátých letech. Do nové formace Robert Plant přizval zpěvačku Patty Griffin, kytaristu a zpěváka Buddyho Millera, multiinstrumentalistu Darrella Scotta, basistu Byrona House a bubeníka Marca Giovinoho. Společně odehráli 12 letních koncertů v USA a 11 po Evropě. Nové studiové album, které vyšlo 13. září 2010, nazvali jednoduše \"Band of Joy\". Deska byla roku 2011 nominována na cenu Grammy a Plantův výkon v písni „Silver Rider“ byl nominován na nejlepší vokály v písni. Poslední koncerty skupiny proběhly 7. srpna na festivalu Big Chill Festival v Eastnor Castle Deer Park v Herefordshire a 30. září v San Franciscu jako součást 11. festivalu Hardly Strictly Bluegrass festival.\n\nSensational Space Shifters je Plantova doposud poslední formace, která poprvé zahrála na festivalu Womad ve Wiltshire v Anglii roku 2012. Skupinu tvoří Justin Adams, John Baggott. Clive Deamer, Billy Fuller, Charlie Jones, Michael Lee, Porl Thompson a Liam „Skin“ Tyson. V červenci roku 2012 skupina vydala záznam z koncertu pojmenovaný \"Sensational Space Shifters\", na albu jsou jak písně Led Zeppelin, tak bluesové skladby jako například „Spoonful“ od Howlin' Wolfa či „44“, což je píseň z roku 1929 od Roosevelta Sykese. V září 2014 Plant vydal své 10. sólové album, první se skupinou Sensational Space Shifters, nazvané \"Lullaby and... The Ceaseless Roar\". Se svou skupinou Plant hrál v rámci letního festivalového turné i v Česku, a to 19. července 2014 na festivalu Colours of Ostrava.\n\n\n"}
{"id": "106123", "url": "https://cs.wikipedia.org/wiki?curid=106123", "title": "Alfred Russel Wallace", "text": "Alfred Russel Wallace\n\nAlfred Russel Wallace (8. ledna 1823 – 7. listopadu 1913) byl britský přírodopisec, badatel, geograf, antropolog a biolog. Pravděpodobně nezávisle na Patrickovi Matthewovi či Charlesi Darwinovi přišel s myšlenkou, že evoluce probíhá přírodním výběrem, což Darwina přimělo svou teorii publikovat. Je po něm pojmenován kráter Wallace na přivrácené straně Měsíce a kráter Wallace na Marsu.\n\nWallace se soustředil hlavně na výzkum v terénu. Nejdříve zkoumal povodí Amazonky a poté Malajské souostroví, kde vymezil Wallaceovu linii, která souostroví rozděluje na dvě části, v nichž se vyskytují živočichové příbuzní buď těm v Austrálii nebo těm v Asii. Je považován za jednoho z největších expertů 19. století na geografickou distribuci živočichů a někdy je nazýván „otcem biogeografie“. Byl jedním z předních evolučních myslitelů 19. století. Kromě objevu přírodního výběru např. přišel s myšlenkou, že výstražné zbarvení u živočichů se vyvinulo za účelem upozornit predátory.\n\nSilně ho přitahovaly nekonvenční myšlenky. Jeho podpora spiritualismu a víra v dualitu duše a těla mu ztěžovala vztahy s vědeckou obcí, zvláště pak s ranými obhájci evoluce. Mimo svou vědeckou práci byl společenským aktivistou a kritizoval dle jeho názoru nespravedlivý společenský a ekonomický systém tehdejší Británie. Byl také jedním z prvních významných vědců, které začal znepokojovat dopad lidské činnosti na životní prostředí. Psal o vědeckých i společenských otázkách; jeho zápisky z cest po Indonésii a Malajsii vydané pod názvem \"The Malay Archipelago\" („Malajské souostroví“) se staly jedním z nejpopulárnějších a nejvlivnějších vědeckých deníků té doby.\n\nNarodil se ve vesnici Llanbadoc poblíž Usku v jihovýchodním Walesu jako sedmý z devíti dětí Thomase Vereho Wallace a Mary Anne Greenellové. Když mu bylo pět let, odstěhoval se s rodinou do Hertfordu severně od Londýna. Tam několik let navštěvoval místní gymnázium, ale kvůli finančním potížím rodičů musel studium v roce 1836 přerušit. Poté se přestěhoval do Londýna, kde pracoval se svým devatenáctiletým bratrem Johnem na stavbě. Během krátké doby, kterou tam strávil, navštěvoval Londýnský mechanický institut, kde se setkal s radikálními politickými názory Roberta Owena a Thomase Paina. V roce 1837 opustil Londýn a šest let působil jako učeň u svého nejstaršího bratra Williama, který pracoval jako zeměměřič. Koncem roku 1843 začal mít William problémy se sháněním další práce a v lednu příštího roku, ve svých dvaceti letech, u něj Alfred přestal pracovat.\n\nPo krátkém období bez zaměstnání byl přijat na školu v Leicesteru jako učitel malování, tvorby map a zeměměřictví. Tam přečetl \"Esej o principu populace\" od Thomase Malthuse a potkal entomologa Henryho Batese. Tomu bylo pouhých devatenáct let, ale již publikoval článek o broucích v časopise \"Zoologist\". Wallace se s ním spřátelil a začali spolu sbírat hmyz. V březnu 1845 zemřel William a Alfred opustil své zaměstnání, aby převzal firmu svého bratra v Neathu v jižním Walesu, ale se svým bratrem Johnem ji nebyl schopen udržet v chodu. Po několika měsících začal pracovat jako stavební inženýr pro nedalekou firmu, která chtěla postavit novou železnici. V rámci své práce trávil Wallace hodně času v přírodě, kde měl příležitost věnovat se svému novému koníčku, sbírání hmyzu. Přemluvil Johna, aby spolu založili novou architektonickou a stavební firmu. Jedním z jejích projektů byl návrh budovy Mechanického institutu v Neathu, jehož zakladatel William Jevons Wallaceovi nabídl, aby na institutu přednášel o vědě a inženýrství. V roce 1846, když Alfredovi bylo 23 let, spolu s Johnem koupili domek poblíž Neathu a žili v něm společně s jejich matkou a sestrou Fanny (otec jim zemřel v roce 1843). Během této doby si Wallace dopisoval s Batesem mimo jiné o zápiscích z druhé plavby Charlese Darwina a o \"Principech geologie\" Charlese Lyella.\n\nInspirovaly ho zápisky z cest raných přírodovědců jako byli Alexander von Humboldt, Charles Darwin nebo William Henry Edwards a rozhodl se, že se také na nějakou průzkumnou cestu vydá. V roce 1848 odcestoval spolu s Henrym Batesem na lodi \"Mischief\" do Brazílie s cílem sbírat hmyz a jiné živočichy v Amazonském pralese a posílat je sběratelům do Spojeného království. Většinu prvního roku strávili poblíž města Belém, poté se odděleně věnovali výzkumu ve vnitrozemí a občas se scházeli, aby prodiskutovali své nálezy. V roce 1849 s nimi krátkou dobu pobyli botanik Richard Spruce, který stejně jako Bates zůstal a v Jižní Americe přes deset let sbíral živočichy.\n\nWallace pokračoval po čtyři roky průzkumem řeky Río Negro. Kromě sbírání si také zapisoval poznámky o lidech a jazycích, na které narazil, a stejně tak o geografii, fauně a flóře. 12. července 1852 se nalodil na loď \"Helen\", která ho měla odvést do Spojeného království. Po 28 dnech na moři začala loď hořet a posádka ji musela opustit. Všechny vzorky, které měl Wallace s sebou a které tvořily většinu toho, co za celou cestu nasbíral, byly ztraceny. Podařilo se mu zachránit pouze část svého deníku a několik náčrtů. Poté s posádkou strávil deset dní na otevřeném moři, než je zachránila briga \"Jordeson\", která plula z Kuby do Londýna. Zásoby na lodi pro zvětšenou posádku stěží vystačily, ale 1. října 1852 loď úspěšně dorazila do cíle.\n\nPo návratu do Spojeného království strávil 18 měsíců v Londýně, kde žil z peněz z pojistky za ztracenou sbírku a z prodeje několika exemplářů, které do Británie poslal před začátkem průzkumu Río Negro. Během tohoto období napsal šest odborných článků (např. \"On the Monkeys of the Amazon\" neboli „O opicích v Amazonii“) a dvě knihy (\"Palm Trees of the Amazon and Their Uses\" neboli „Palmy v Amazonii a jejich využití“ a \"Travels on the Amazon\" neboli „Cesty po Amazonii“), a to i přesto, že většinu svých poznámek z jihoamerické expedice ztratil. Navázal také kontakt s několika dalšími britskými přírodovědci, mezi nimiž byl i Darwin.\n\nV letech 1854–1862 (neboli ve věku 31–39 let) cestoval po Malajském souostroví (Malajsie a Indonésie), kde se opět věnoval sběru (a následně prodeji) živočišných exemplářů a studiu přírody. Všiml si výrazných rozdílů mezi živočichy vzdálenými jen několik desítek kilometrů od sebe a přišel s nápadem, že tudy prochází zoogeografická hranice, dnes zvaná Wallaceova linie. Na Malajském souostroví nasbíral celkem přes 125 000 exemplářů (80 000 z nich byli brouci). Více než 1000 z nich předtím věda neznala. Při průzkumu souostroví ho napadly nové myšlenky o evoluci a přišel na myšlenku přírodního výběru. V roce 1858 poslal Darwinovi článek shrnující jeho teorii, který téhož roku vyšel spolu s popisem Darwinovy teorie.\n\nPoznatky z jeho cesty po souostroví vydal v roce 1869 pod názvem \"The Malay Archipelago\" („Malajské souostroví“). Kniha se stala jedním z nejpopulárnějších záznamů z vědeckých výprav 19. století a její původní vydavatel ji tiskl ještě ve 20. letech 20. století. Chválili ji nejen vědci jako Charles Darwin (kterému byla věnována) a Charles Lyell, ale např. i spisovatel Joseph Conrad, který ji nazval svou „oblíbenou oddechovou četbou“ a použil ji jako zdroj informací pro několik svých knih, zvláště pak pro román \"Lord Jim\".\n\nV roce 1862 se vrátil do Spojeného království, kde se přestěhoval ke své sestře Fanny Simsové a jejímu manželu Thomasovi. Zotavoval se ze své výpravy, uspořádával své sbírky a několikrát přednášel o svých zážitcích a objevech vědeckým společnostem, např. Londýnské zoologické společnosti. Později toho roku navštívil Darwina v jeho sídle Down House a spřátelil se s Charlesem Lyellem a Herbertem Spencerem. Během 60. let 19. století vydal několik článků a měl několik přednášek, ve kterých obhajoval přírodní výběr. Také si dopisoval s Darwinem o různých tématech jako např. o pohlavním výběru, výstražném zbarvení a možných vlivech přírodního výběru na speciaci. V roce 1865 se začal věnovat spiritualismu.\n\nPo roce známosti se v roce 1864 zasnoubil s mladou dívkou, kterou ve své autobiografii označoval jako „slečna L.“, ale ta se s ním nakonec rozešla. V roce 1866 si vzal Annie Mittenovou, se kterou ho seznámil Richard Spruce, dobrý přítel jejího otce Williama Mittena. V roce 1872 si Wallace postavil dům v Graysu v Essexu, kde žil do roku 1876. Se svou ženou měl tři děti: Herberta (1867–1874), Violet (1869–1945) a Williama (1871–1951).\n\nKe konci 60. a na začátku 70. let začal mít Wallace potíže s finančním zabezpečováním své rodiny. Dokud byl na Malajském souostroví, prodejem exemplářů ze své sbírky živočichů si vydělával slušné peníze, které jeho agent pečlivě investoval. Po návratu do Spojeného království ale několikrát špatně investoval do železnic a dolů a většinu svých peněz ztratil. Stal se plně závislým na výtěžcích z prodeje „Malajského souostroví“ a i přes pomoc svých přátel se mu nikdy nepodařilo udržet si pravidelnou práci. Během let 1872–1876 napsal 25 článků a Lyell a Darwin mu platili za pomoc s úpravami některých svých děl. V roce 1876 byl před vydáním své nové knihy \"The Geographical Distribution of Animals\" („Geografické rozšíření živočichů“) nucen přimět vydavatele, aby mu napřed zaplatil zálohu 500 liber, jinak by totiž musel prodat část svého majetku. Darwin, který si byl jeho finančních těžkostí vědom, dlouho apeloval na vládu, aby Wallaceovi přiznala penzi za jeho celoživotní příspěvky vědě. V roce 1881 začal dostával roční penzi ve výši 200 liber.\n\nV „Malajském souostroví“ měl Wallace několik poznámek kritizujících anglickou společnost. Do roku 1879, kdy mu bylo 56 let, napsal jen několik článků o politických a společenských tématech, ale poté se začal aktivně účastnit debat o obchodní politice a pozemkové reformě. Věřil, že zemědělská půda by měla být ve vlastnictví státu, který by ji dále pronajímal. To by dle něho bylo pro společnost mnohem prospěšnější než vlastnictví půdy bohatými vlastníky, kteří často svou moc zneužívají. V roce 1881 se stal prvním prezidentem Land Nationalisation Society („Společnost pro znárodnění půdy“) a téhož roku vydal knihu \"Land Nationalisation; Its Necessity and Its Aims\" („Znárodnění půdy; jeho potřeba a cíle“). Kritizoval britskou politiku volného obchodu kvůli jejímu negativnímu dopadu na dělnickou třídu. V roce 1889 si přečetl knihu \"Looking Backward\" („Pohled zpět“) od Edwarda Bellamyho a prohlásil se za socialistu. Odmítal sociální darwinismus a eugeniku, které v 19. století zastávalo mnoho evolučních myslitelů, protože tvrdil, že společnost jeho doby je příliš zkažená a nespravedlivá na to, aby mohla rozumně určit, kteří lidé jsou schopnější než jiní. V roce 1898 napsal článek podporující papírový peněžní systém, který není krytý stříbrem ani zlatem, který natolik zaujal ekonoma Irvinga Fishera, že Wallaceovi věnoval svou knihu z roku 1920 \"Stabilizing the Dollar\" („Stabilizace dolaru“). Wallace psal i o jiných společenských tématech, např. podporoval volební právo žen a odsuzoval militarismus. Společenskému aktivismu se věnoval po zbytek svého života, krátce před svou smrtí napsal knihu \"The Revolt of Democracy\" („Vzpoura demokracie“).\nVe vědecké práci pokračoval i poté, co se začal věnovat společenským otázkám. V roce 1880 vydal jako pokračování „Geografického rozšíření živočichů“ knihu \"Island Life\" („Život na ostrovech“). V lednu 1886 se vydal na desetiměsíční cestu do Spojených států, kde měl přednášky hlavně o darwinismu (evoluci a přírodním výběru), ale i biogeografii, spiritualismu a společensko-ekonomické reformě. Měsíc také strávil v Coloradu, kde ho americká botanička Alice Eastwoodová doprovázela při průzkumu flóry ve Skalnatých horách. Tam nasbíral doklady pro teorii, jak by období zvýšeného zalednění mohlo vysvětlovat některé podobnosti mezi horskou flórou v Evropě, Asii a Severní Americe. Teorii publikoval v roce 1891 v článku \"English and American Flowers\" („Anglické a americké rostliny“). Potkal mnoho dalších významných amerických přírodovědců a prohlédl si jejich sbírky. V knize „Darwinismus“ využil informací, které při cestách po Americe nasbíral, stejně jako těch, které měl k dispozici již předtím.\n\n7. listopadu 1913 zemřel ve věku 90 let ve svém domě v Broadstoneu v Dorsetu, který postavil o deset let dříve. Někteří jeho přátelé navrhli, aby byl pohřben ve Westminsterském opatství, ale jeho žena uposlechla jeho přání a nechala ho pohřbít na malém hřbitově v městečku, kde zemřel.\n\nNa rozdíl od Darwina už na počátku své přírodovědecké dráhy věřil v transmutaci druhů. Tuto představu prosazovali mimo jiné Jean Baptiste Lamarck, Étienne Geoffroy Saint-Hilaire, Erasmus Darwin a Robert Edmond Grant. Ve vědeckých kruzích se o ní hodně diskutovalo, ale mezi předními přírodovědci nebyla všeobecně přijata. Napadali ji přední anatomové a geologové jako Georges Cuvier, Richard Owen, Adam Sedgwick a Charles Lyell. Je možné, že Wallace myšlenku přijal zčásti kvůli své náchylnosti k radikálním myšlenkám v politice, náboženství a vědě a také protože byl neobvykle otevřený k okrajovým vědeckým názorům.\n\nByl také silně ovlivněn knihou \"Vestiges of the Natural History of Creation\" („Stopy přírodních dějin stvoření“) Roberta Chamberse. Tato populárně-vědecká kniha vydaná anonymně v roce 1844 vyvolala velkou kontroverzi a prosazovala myšlenku evolučního původu sluneční soustavy, Země a živých bytostí. Wallace v roce 1845 napsal Hanrymu Batesovi, že závěry podané v knize dle něho podporuje několik faktů, ale k jejich potvrzení bude potřeba dalších důkazů. Dále se zmínil, že přírodovědci by měli Chabersovu hypotézu neustále testovat a že tak může sloužit jako opěrný bod jejich výzkumu.\n\nWallace záměrně naplánoval část svého výzkumu v terénu tak, aby mohl vyzkoušet hypotézu, že blízce příbuzné druhy živočichů a rostlin obývají sousedící území. Během průzkumu Amazonie si uvědomil, že geografické bariéry, jako jsou např. Amazonka a její velké přítoky, od sebe často oddělily blízce příbuzné druhy, a tyto poznatky uvedl ve svém článku z roku 1853 „O opicích v Amazonii“. Ke konci článku položil otázku: „Jsou od sebe blízce příbuzné druhy někdy odděleny rozlehlým územím?“\n\nV únoru 1855 při práci v Sarawaku na ostrově Borneo napsal článek \"On the Law Which has Regulated the Introduction of Species\" („O zákoně, který řídil zrod nového druhu“), který vyšel ve vědeckém časopise \"Annals and Magazine of Natural History\" v září téhož roku. V článku se zabýval geografickým a geologickým rozšířením druhů, čímž se dnes zabývá biogeografie. Došel k závěru, že „všechny nové druhy vznikly jak časově, tak prostorově současně s blízce příbuzným druhem.“ Článek sice nehovořil o možných mechanismech evoluce, ale předznamenal příchod mnohem závažnějšího článku, který Wallace publikoval o tři roky později.\n\nČlánek znejistil Charlese Lyella v názoru, že druhy jsou neměnné. I když mu v roce 1842 jeho přítel Charles Darwin poslal dopis, ve kterém podporoval transmutaci, Lyell se proti této myšlence stavěl. V roce 1856 Darwinovi o Wallaceově článku řekl, stejně jako významný zoolog Edward Blyth, ale Darwin mylně pokládal Wallaceův závěr za progresivní kreacionismus, který byl v té době již známý, a napsal o článku, že v něm není nic moc nového. Lyella zaujal mnohem více a začal přemýšlet nad důsledky jeho teorie, a to hlavně pro původ člověka. Darwin již předtím představil svou teorii společnému příteli Josephu Hookerovi a nyní poprvé popsal přírodní výběr i Lyellovi. Lyell s ním sice nesouhlasil, ale nabádal ho, aby svou teorii vydal. Do toho se Darwinovi zprvu nechtělo, ale v květnu 1856 začal náčrt své teorie psát.\n\nV únoru 1858 byl už Wallace na základě svého biogeografického výzkumu pevně přesvědčen o existenci evoluce. Jak později napsal ve své autobiografii, musel se zabývat nejen otázkou, proč a jak se druhy vůbec vyvíjejí, ale i proč a jak se vyvíjejí v nové a lehce rozlišitelné druhy a jak se přesně adaptují na různé způsoby života.\n\nPodle své autobiografie na myšlenku přírodního výběru přišel, když ležel v posteli s horečkou a přemýšlel nad Malthusovou myšlenkou pozitivního řešení přemnožení lidstva. V autobiografii také píše, že v té době byl na ostrově Ternate, ale je možné, že ve skutečnosti byl na ostrově Halmahera. V letech 1858–1861 si totiž pronajímal dům na Ternatu, odkud se vydával na expedice na jiné ostrovy, mezi nimiž byl i Halmahera.\n\nWallace svůj objev popisuje následovně:\n\nTehdy mi došlo, že tyto nebo jim podobné příčiny neustále fungují i u živočichů; a protože živočichové se většinou rozmnožují mnohem rychleji než lidé, míra úmrtnosti z těchto příčin musí být obrovská, aby dokázala udržet populaci každého druhu na stabilní úrovni. Jejich počty se očividně pravidelně nezvyšují, jinak by svět byl už dávno přeplněn těmi druhy, které se množí nejrychleji. Když jsem takto přemýšlel o tak vysoké a pravidelné úmrtnosti, napadlo mě zabývat se otázkou, proč někteří jedinci zemřou a jiní přežijí. A odpověď se sama nabízela, totiž že přežijí ti nejschopnější … a když jsem vzal v úvahu množství jednotlivých odchylek, které jsem za svůj život objevil, vyplývalo z toho, že ve výsledku v populaci dochází ke všem změnám, jimiž se živočich přizpůsobuje měnícím se podmínkám … Tímto způsobem by se podle potřeby vyvinuly všechny části uspořádání živočicha a během tohoto procesu by vymřeli jedinci, kteří se nepřizpůsobili. Tím by se vysvětlovala izolovanost a přesná definovatelnost druhů.\n\nJednou se krátce setkal s Darwinem a postřehy z jeho dopisů Darwin využíval na podporu svých teorií. Jeho první dopisy Darwinovi se ztratily, ale Wallace si obdržené dopisy pečlivě schoval. V prvním dopise z 1. května 1857 Darwin napsal, že Wallaceův dopis z 10. října a jeho článek „O zákoně, který řídí zrod nového druhu“ z roku 1855 ukazují, že smýšlejí obdobně a docházejí do jisté míry k podobným závěrům. Dále mu sdělil, že se do dvou let chystá publikovat své teorie. V druhém dopise z 22. prosince 1857 napsal, že je rád, že Wallace vytváří vlastní teorie o rozšíření živočichů, a dodal k tomu: „Myslím, že zacházím hlouběji do detailů než Vy.“ Wallace Darwinovi poslal svou esej z února 1858 s názvem \"On the Tendency of Varieties to Depart Indefinitely From the Original Type\" („O tendenci odrůd neustále se oddalovat od původního druhu“) s prosbou, aby ji zkontroloval, a pokud ji uzná za přínosnou, aby ji poslal Charlesu Lyellovi. Darwin esej obdržel 18. června 1858. I když v ní Wallace nepoužíval Darwinův termín „přírodní výběr“, zmiňoval evoluční mechanismus speciace v reakci na změnu prostředí. V tomto smyslu byla jeho teorie podobná té, na které Darwin pracoval přes dvacet let, ale zatím ji nevydal. Darwin esej poslal Lyellovi s dopisem, ve kterém stálo: „Nemohl napsat lepší resumé! … Nezmiňuje se, že by chtěl práci vydat, ale já ji samozřejmě okamžitě nabídnu jakémukoli časopisu.“ Lyell a Joseph Hooker se rozhodli, že esej vydají spolu s nepublikovanými Darwinovými spisy. Wallace o vydání své eseje nežádal, ale publikace obsahu dopisů vzdálených přírodovědců byla v té době běžnou praxí. Esej byla spolu s úryvky z Darwinovy eseje, kterou v roce 1847 ukázal Hookerovi, a s úryvky z dopisu, který Darwin poslal Asu Grayovi v roce 1857, přednesena 1. července 1858 před Linného společností v Londýně.\n\nKomunikace s Wallacem, který v té době pobýval ve vzdálené Malajsii, se neobešla bez několikaměsíčních prodlev, takže se neúčastnil rychlé publikace teorií. Stačilo mu ale, že byl vůbec součástí celého procesu, a nikdy si na veřejnosti nestěžoval na to, že by byl zanedbán. Darwin měl mnohem vyšší společenské i vědecké postavení než on a bez něho by vědecká komunita Wallaceovy názory na evoluci pravděpodobně nebrala vážně. Darwin, Hooker a Lyell alespoň Wallaceovi přisoudili roli spoluobjevitele, a ten se tak dostal do vyšších vědeckých kruhů. Předčítání esejí nevzbudilo téměř řádný ohlas. Prezident Linného společnosti v květnu 1859 poznamenal, že ten rok nebyly učiněny žádné zásadní objevy. Teprve když později toho roku Darwin publikoval knihu \"O původu druhů\", se význam teorie projevil. Když se Wallace vrátil do Spojeného království, setkal se s Darwinem a až do konce Darwinova života zůstali přáteli. V průběhu let ale několik lidí výše zmíněný sled událostí zpochybnilo. Na počátku 80. let 20. století byly vydány dvě knihy, jedna od Arnolda Brackmana a druhá od Johna Longdona Brookse. Jejich autoři tvrdí, že Wallace byl nejen obětí spiknutí, které ho mělo připravit o zaslouženou slávu, ale že Darwin hlavní myšlenku své teorie dokonce Wallaceovi ukradl. Tato tvrzení následně přezkoumávalo několik učenců, kteří je neshledali věrohodnými.\n\nPo vydání Darwinovy knihy \"O původu druhů\" se Wallace stal jedním z jejích nejpevnějších obhájců. V roce 1863 např. publikoval článek s názvem \"Remarks on the Rev. S. Haughton's Paper on the Bee's Cell, And on the Origin of Species\" („Poznámky k článku reverenda S. Haughtona o včelích buňkách a o původu druhů“), jímž chtěl vyvrátit článek profesora geologie na Dublinské univerzitě, který kritizoval Darwinovy poznámky o tom, jak se šestiúhelníkové buňky (tvořící plásty) včel mohly vyvinout přírodním výběrem. Po setkání Britského vědeckého sdružení si v dopise stěžoval Darwinovi, že „nezbyli žádní odpůrci s alespoň základní znalostí přírodopisu, takže už nemohu vést tak dobré debaty, jaké jsme mívali dříve.“\n\nHistorikové vědy poukázali na fakt, že ačkoliv Darwin považoval Wallaceovy názory v článku, který od něj dostal, za prakticky stejné jako ty jeho, ve skutečnosti mezi nimi byly rozdíly. Darwin zdůrazňoval soupeření jednotlivců téhož druhu o přežití a reprodukci, kdežto Wallace kladl důraz na tlaky prostředí, které druhy nutí přizpůsobit se okolním podmínkám.\n\nJiní si povšimli dalšího rozdílu, totiž že Wallace si nejspíše přírodní výběr představoval jako druh stabilizačního mechanismu, který pomáhá druhům zůstat přizpůsobené svému prostředí. Poukazují na často přehlíženou pasáž Wallaceova článku z roku 1858, ve které činnost tohoto principu přirovnal k činnosti odstředivého regulátoru v parním stroji, který kontroluje a opravuje všechny nepravidelnosti téměř ještě dřív, než se začnou projevovat.\n\nKybernetik a antropolog Gregory Bateson v 70. letech 20. století konstatoval, že i když to uvedl pouze jako příklad, Wallace tím „pravděpodobně vyslovil nejsilnější myšlenku, jakou kdo v 19. století řekl.“ Bateson se tímto problémem zabýval ve své knize z roku 1979 s názvem \"Mind and Nature: A Necessary Unity\" („Mysl a příroda: nezbytná jednota“) a další učenci pokračovali ve zkoumání spojitostí mezi přírodním výběrem a teorií systémů.\n\nV roce 1867 napsal Darwin Wallaceovi, že mu dělá potíže pochopit, proč se u některých housenek vyvinulo nápadné zbarvení. Mnoho nápadných zbarvení u různých živočichů si vysvětloval pohlavním výběrem, na který Wallace takový důraz nekladl, ale uvědomil si, že to v případě housenek příčinou být nemůže. Wallace mu odpověděl, že spolu s Henrym Batesem u mnoha výrazných motýlů zpozorovali zvláštní zápach a příchuť a že entomolog John Jenner Weir mu řekl, že ptáci neloví určité druhy bílých můr, protože je považují za nepoživatelné. „A protože bílé můry jsou za soumraku stejně nápadné jako housenky za denního světla,“ vyvodil z toho, že nápadné zbarvení by mohlo sloužit jako výstraha predátorům, a vyvinout se tak přírodním výběrem. Darwina tato myšlenka zaujala. Na následujícím setkání Entomologické společnosti se Wallace zeptal přítomných, jestli nemají pro jeho tvrzení nějaké důkazy. V roce 1869 Weir publikoval výsledky experimentů s výrazně zbarvenými housenkami, které toto vysvětlení podporovaly. Myšlenka varovného zbarvení byla jedním z několika Wallaceových příspěvků k problému evoluce zbarvení živočichů. Také se stala součástí dlouhodobých sporů mezi ním a Darwinem o významu pohlavního výběru. Ve své knize z roku 1878 s názvem \"Tropical Nature and Other Essays\" („Příroda v tropech a další eseje“) věnoval velký prostor zbarvení živočichů a rostlin a navrhl odlišná vysvětlení k mnoha případům, které Darwin vysvětloval pohlavním výběrem. Tématem se zabýval i v knize „Darwinismus“ z roku 1889.\n\nV roce 1889 v knize „Darwinismus“ Wallace vysvětloval a obhajoval přírodní výběr. Navrhl zde myšlenku, že přírodní výběr možná prohlubuje reprodukční izolaci dvou odrůd tím, že podporuje tvorbu překážek proti hybridizaci, a podílí se tak na speciaci. Navrhl následující scénář. Když velikost odchylky dvou populací jednoho druhu přesáhne určitou hranici a každá z populací se přizpůsobí určitým podmínkám, hybridní potomek bude méně přizpůsobený prostředí než kterýkoli z jeho rodičů, a přírodní výběr tak tyto hybridy odstraní. Za těchto podmínek by přírodní výběr preferoval vytváření překážek proti hybridizaci, protože jedinci, kteří by se hybridnímu páření vyhýbali, by měli schopnější potomky. Tato teorie je známá jako Wallaceův efekt. Základní myšlenky teorie Wallace nastínil Darwinovi v dopisech již v roce 1868, ale tehdy ji ještě nepromyslel takto do detailů. Dodnes je předmětem výzkumu v evoluční biologii a počítačové simulace spolu s empirickými výsledky naznačují její pravdivost.\n\nV roce 1864 vydal článek \"The Origin of Human Races and the Antiquity of Man Deduced from the Theory of ‚Natural Selection‘\" („Původ lidských ras a starobylost člověka tak, jak vyplývá z teorie ‚přírodního výběru‘“), kde aplikoval teorii na lidstvo. Darwin se v té době ještě tímto tématem veřejně nezabýval, na rozdíl od Thomase Huxleyho, který napsal knihu \"Man's Place in Nature\" („Místo člověka v přírodě“).\n\nKrátce na to se Wallace stal spiritualistou: začal tvrdit, že přírodním výběrem nelze vysvětlit matematické, umělecké nebo hudební nadání a stejně tak ani metafyzické uvažování nebo vtipnost. Nakonec došel k závěru, že něco v „neviditelném světě Ducha“ minimálně třikrát zasáhlo do našeho světa. Poprvé to bylo stvoření života z neživé hmoty, podruhé přiřazení vědomí vyšším živočichům a potřetí vytvoření vyšších myšlenkových procesů u lidí. Také věřil, že \"raison d'être\" vesmíru bylo vytvoření lidského ducha. Tyto názory znepokojovaly Darwina, který tvrdil, že odvolávání na duchovní svět není potřeba, protože pohlavní výběr může lehce vysvětlit zdánlivě neadaptivní mentální funkce. Někteří historici jsou toho názoru, že Wallaceovy názory na vědomí a lidskou mysl byly způsobeny jeho přijetím spiritualismu, zatímco jiní tvrdí, že nikdy nevěřil, že přírodní výběr může tyto oblasti vysvětlit. Tehdejší přírodovědci zastávali k Wallaceovým názorům různé postoje a např. Charles Lyell jim dával přednost před Darwinovými. Wallaceův názor, že lidské vědomí nemůže být produktem čistě materiálních příčin, sdílelo mnoho významných intelektuálů konce 19. a začátku 20. století. Naopak jiní, mezi něž patřil např. Huxley, Hooker a Darwin, k němu byli kritičtí. Historik vědy Michael Shermer tvrdí, že Wallaceovy názory na tuto oblast odporovaly dvěma zásadám nově vzniklé darwinistické filosofie, totiž že evoluce není teleologická (řízená účelem) ani antropocentrická (soustředěná na člověka). V roce 1909 se Wallace k tomuto tématu vrátil v článku s názvem \"The World of Life\" („Svět života“), který později rozšířil na knihu stejného názvu. Podle Shermera se toto dílo stalo inspirací několika hnutí vzniklých ve 20. století, která prosazují myšlenku řízené evoluce a inteligentního plánu v přírodě.\n\nV mnoha popisech vývoje evoluční teorie je Wallace zmiňován pouze okrajově jako ten, kdo podnítil Darwina, aby svou teorii publikoval. Ve skutečnosti si vyvinul své vlastní názory, které se od Darwinových lišily, a mnoha lidmi (včetně Darwina) byl považován za předního evolučního myslitele své doby, jehož názory by neměly být ignorovány. Shermer poznamenal, že Darwin a Wallace si skrze dopisy a publikované práce dlouhodobě vyměňovali znalosti a rozvíjeli své teorie. Wallace je nejcitovanějším přírodovědcem v knize \"O původu člověka\", kde s ním Darwin často vyjadřuje nesouhlas. Do konce svého života zůstal vášnivým zastáncem přírodního výběru. V 80. letech 19. století byla již evoluce ve vědecké komunitě z velké části přijímána, ale Wallace a August Weismann byli jedni z mála významným biologů, kteří za její hlavní motor považovali právě přírodní výběr. V roce 1889 vydal jako odpověď na vědeckou kritiku přírodního výběru knihu „Darwinismus“, která se v pozdějších vědeckých publikacích stala jeho nejcitovanější knihou.\n\nV roce 1872 se na popud několika svých přátel, mezi kterými byli Darwin, Philip Sclater a Alfred Newton, začal zabývat obecným problémem geografického rozšíření živočichů. Zpočátku postupoval pomalu, zčásti proto, že klasifikační systémy několika skupin živočichů se v té době neustále měnily. K práci se pořádně navrátil v roce 1874, když už vyšlo několik nových děl o klasifikaci. Ornitolog Sclater již dříve rozdělil svět na šest geografických regionů podle rozšíření druhů ptáků. Tím, že Wallace tento systém rozšířil na savce, plazy a hmyz, vytvořil základy zoogeografických regionů, které se používají dodnes. Probral všechny faktory, o kterých se tehdy vědělo, že ovlivnily současné i historické geografické rozšíření živočichů. Mezi nimi byl např. vliv objevování a mizení pevninských mostů nebo vliv období zvýšeného zalednění. Vytvořil mapy s faktory ovlivňujícími rozšíření živočichů, např. s výškou hor, hloubkou oceánů a charakterem místní vegetace. Také shrnul všechny známé čeledi a rody vyšších živočichů, včetně jejich geografického rozšíření. Text uspořádal tak, aby pro cestovatele bylo jednoduché zjistit, kteří živočichové žijí v určité oblasti. Výsledná dvoudílná práce „Geografické rozšíření živočichů“ byla vydána v roce 1876 a dalších 80 let sloužila jako ústřední dílo zoogeografie.\n\nV roce 1880 vydal jako pokračování „Geografického rozšíření živočichů“ knihu „Život na ostrovech“, kde se zabýval rozšířením jak zvířat, tak rostlin na ostrovech. Ty rozdělil do tří skupin:\n\nDíky důkladnému výzkumu na poli biogeografie si uvědomil vliv lidské aktivity na přírodu. V knize „Příroda v tropech a další eseje“ (1878) varoval před hrozbami deforestace a eroze půdy, zvláště pak v tropických oblastech náchylných k velkým srážkám. Tvrdil, že rozsáhlé kácení deštných lesů na Cejlonu a v Indii kvůli pěstování kávy negativně ovlivní podnebí v těchto zemích, a nakonec povede k jejich ochuzení kvůli erozi půdy. V „Životě na ostrovech“ znovu mluvil o deforestaci a také o vlivu invazních druhů.\n\nV dopise svému nevlastnímu bratrovi v roce 1861 napsal, že nevěří většině náboženských dogmat, ale na náboženstvích toho dokáže hodně ocenit a jejich existenci považuje za nutnost. Také obhajoval své zkoumání přírody a hledání pravdy, které podle něho nemohlo být v rozporu se záměry jakékoli božské bytosti, pokud nějaká existuje.\n\nByl vášnivým frenologem. Na počátku své kariéry experimentoval s mesmerismem, který kombinoval zásady frenologie s hypnózou. K výzkumu využíval některé své studenty z Leicesteru. Mesmerismus byl velmi kontroverzním tématem a experimentátoři v této oblasti byli lékařským a vědeckým establishmentem tvrdě kritizováni. Tehdy si Wallace usmyslel, že nebude přijímat jakkoli silnou kritiku významných vědců, pokud proti nim budou stát důkazy ve formě opakovaných pozorování nějakého jevu.\n\nSpiritualismem se začal zabývat v létě 1865, možná na popud své starší sestry Fanny Simsové, která s ním už nějakou dobu měla co do činění. Když si o tématu přečetl několik knih a účastnil se několika seancí, uvěřil, že alespoň některé z jevů objevujících se při seancích jsou opravdové, a to i přes množství důkazů o podvodech, které nasbírali skeptici. Historikové a biografové se neshodují v tom, co ho přimělo ve spiritualismus uvěřit. Podle Rosse Slottena, autora knihy \"\", k tomu přispěl emocionální šok, který prodělal o několik měsíců dříve, když se s ním rozešla jeho první snoubenka. Jiní učenci spíše upřednostňují jeho touhu vědecky vysvětlit všechny přírodní a společenské jevy, a to jak materiální, tak nemateriální.\n\nSpiritualismus dělal dobrý dojem na mnoho viktoriánských vzdělanců, kterým již nevyhovovaly tradiční náboženské doktríny (např. anglikánské církve), ale nebyli spokojeni s čistě materialistickým a mechanickým pohledem na svět, který začala nabízet věda 19. století. Nicméně mnoho učenců, kteří do hloubky zkoumali Wallaceovy názory, poznamenalo, že pro něj byl spiritualismus spíše otázkou vědy a filosofie než náboženské víry. Mezi intelektuály 19. století, kteří vyznávali spiritualismus, byli např. společenský reformátor Robert Owen, který byl jedním z Wallaceových prvních idolů, fyzici William Crookes a Lord Rayleigh a matematik Augustus De Morgan.\n\nJeho neustálá obhajoba spiritualismu a tzv. médií na veřejnosti v 70. letech poškodila jeho vědeckou reputaci. Navíc zkomplikovala dříve dobré vztahy s Henrym Batesem, Thomasem Huxleym a dokonce s Darwinem, který Wallaceovi vyčítal přílišnou důvěřivost. Jiní vědci, jako např. fyziolog William Benjamin Carpenter a zoolog Ray Lankester, se k němu na veřejnosti začali chovat přímo nepřátelsky. Spolu s dalšími vědci obhajujícími spiritualismus se Wallace stal předmětem silné kritiky ze strany tisku. Obzvláště tvrdě k nim přistupoval \"The Lancet\", přední anglický lékařský časopis té doby. Tato kontroverze ovlivňovala pohled veřejnosti na Wallaceovu práci až do konce jeho života. Když se v roce 1879 Darwin začal snažit o přidělení penze Wallaceovi a snažil se získat podporu ostatních přírodovědců, Joseph Hooker byl nejprve proti právě kvůli jeho veřejné obhajobě spiritualismu. Nakonec ale polevil a žádost podpořil.\n\nV roce 1870 nabídl obhájce teorie ploché Země John Hampden částku £500 komukoli, kdo na řece, kanálu nebo jezeře předvede zakřivení Země. Wallace, kterého nabídka zaujala a který v té době trpěl nedostatkem peněz, umístil na hladinu kanálu do vzdálenosti deset kilometrů od sebe dva stejně vysoké předměty a poté na most postavil dalekohled do stejné výše. Při pohledu do dalekohledu se jeden objekt jevil vyšší než druhý. Porotce sázky, editor magazínu \"Field\", prohlásil Wallace za vítěze, ale Hampden mu částku odmítl vyplatit. Namísto toho Wallace zažaloval a několik let psal různým magazínům a organizacím, jichž byl Wallace členem, a označoval ho za podvodníka a zloděje. Wallace ho několikrát obvinil a soudní pře také několikrát vyhrál, ale celkově ztratil více peněz než získal.\n\nNa začátku 80. let 19. století se zapojil do debat o povinném očkování proti pravým neštovicím. Původně záležitost považoval za otázku osobní volby, ale po pročtení některých statistik poskytnutých antivakcinačními aktivisty začal účinnost očkování zpochybňovat. V té době nebyla mikrobiální teorie vzniku nemocí ještě všeobecně přijímána a navíc nikdo neměl dostatek informací o imunitním systému na to, aby pochopil, jak očkování funguje. Wallace odhalil několik případů, kdy obhájci očkování využívali pochybné statistiky. Došel k názoru, že snížení výskytu případů neštovic, které bylo připisováno očkování, bylo ve skutečnosti důsledkem lepší hygieny. Také podezříval lékaře, že mají na podpoře očkování osobní zájem. Navíc věřil, že kvůli působení přírodního výběru jsou organismy se svým okolím v rovnováze a že vše v přírodě, dokonce i organismy způsobující nemoci, pomáhají udržovat přirozený stav věcí. Bál se, že očkování by mohlo přirozenou rovnováhu narušit, což by mělo nepříznivé následky. Spolu s dalšími aktivisty bojujícími proti očkování poukázal na to, že očkování, které se v té době často provádělo v nehygienických podmínkách, může být nebezpečné. V roce 1890 poskytl Královské komisi materiály týkající se tohoto problému. Když je komise zkoumala, našla v nich několik chyb, mezi kterými byly pochybné statistiky. Lékařský magazín \"The Lancet\" prohlásil, že Wallace a další aktivisté si vybírají statistiky, které se jim hodí, a ignorují velké množství dat, které jejich závěrům odporují. Komise prohlásila, že očkování proti neštovicím je efektivní a mělo by zůstat povinné, nicméně kvůli zvýšení bezpečnosti doporučila několik změn v lékařské proceduře a navíc doporučila snížení postihů za odmítnutí očkování. O několik let později, v roce 1898, napsal Wallace pamflet odsuzující výsledky komise. Ten byl opět napaden magazínem \"The Lancet\" s tvrzením, že obsahuje mnoho stejných chyb jako materiály dříve předané komisi.\n\nV roce 1907 napsal krátkou knihu s názvem \"Is Mars Habitable?\" („Je Mars obyvatelný?“), ve které kritizoval tvrzení Percivala Lowella, že existují kanály na Marsu vybudované inteligentními bytostmi. Wallace několik měsíců prováděl výzkum, hovořil s různými odborníky a sám provedl analýzu marsovského podnebí a atmosférických podmínek. Mimo jiné poukázal na fakt, že spektroskopická analýza neobjevila žádné známky po vodní páře v atmosféře Marsu, že Lowellova analýza klimatu obsahuje mnoho chyb, jím odhadnutá povrchová teplota je silně přeceněná a že nízký atmosférický tlak znemožňuje existenci kapalné vody. Wallace původně případ zaujal kvůli tomu, že kvůli svému antropocentrickému pohledu na svět věřil, že lidé jsou ve vesmíru jedineční.\n\nDíky svému úsilí byl v době své smrti již několik let známým vědcem a společenským aktivistou. Často byl vyhledáván novináři, kteří ho žádali o komentáře k různým tématům. Získal několik čestných doktorátů, byl zvolen do Královské společnosti a obdržel Královskou medaili (1868), Darwinovu medaili (1890), Zlatou medaili Linného společnosti (1892), Copleyho medaili (1908), Řád za zásluhy (1908) a Darwinovu–Wallaceovu medaili. Byl jedním z nejvýznamnějších přírodopisných badatelů 19. století a dobré jméno si zajistil svým podílem na objevení přírodního výběru a výzkumem na poli zoogeografie. Přesto jeho sláva po smrti rychle upadala. Po dlouhou dobu byl považován za pochybnou postavu v dějinách vědy. Tato ztráta pozornosti je vysvětlována několika důvody, např. jeho skromností, ochotou obhajovat některé myšlenky bez ohledu na svou reputaci a znepokojením velké části vědecké společnosti nad jeho neobvyklými názory. V nedávné době o něm bylo vydáno několik komplexních biografií spolu se soubory jeho děl. V roce 2007 literární kritik pro magazín \"The New Yorker\" poznamenal, že pět z těchto biografií bylo vydáno po roce 2000. Byla také vytvořena internetová stránka věnovaná Wallaceovu dílu.\n\nWallace byl plodný autor. V roce 2002 vyšla kvantitativní analýza Wallaceových publikací, z níž vyplývá, že vydal 22 knih a 747 kratších děl, z nichž 508 bylo vědeckých článků (191 z nich bylo publikováno v \"Nature\"). 29 % ze 747 kratších děl bylo o biogeografii a přírodopise, 27 % o evoluční teorii, 25 % byly společenské komentáře, 12 % bylo o antropologii a 7 % o spiritualismu a frenologii. Online bibliografie jeho děl obsahuje více než 750 záznamů.\n\n\n\nSeznam Wallaceových publikací, které jsou dostupné online.\n\n\n"}
{"id": "106125", "url": "https://cs.wikipedia.org/wiki?curid=106125", "title": "John Bonham", "text": "John Bonham\n\nJohn Henry „Bonzo“ Bonham (31. května 1948, Redditch, Anglie – 25. září 1980, Clewer, Windsor, Anglie) byl britský bubeník a člen rockové kapely Led Zeppelin.\n\nByl proslulý výkonnou a rychlou pravou nohou, charakteristickým zvukem a citem pro rockovou hudbu.\nVšeobecně je ostatními hudebníky a kritiky uznáván jako jeden z největších bubeníků v historii rockové hudby a jeden z nejdůležitějších a nejvlivnějších hudebníků své éry. Bonham je popsán v \"Encyclopædia Britannica\" jako \"jedinečný příklad pro všechny hard-rockové bubeníky, kteří by jej měli následovat\".\n\nBonham se dožil věku 32 let a zemřel 25. září 1980 na následky plicního edému způsobeného vdechnutím zvratků ve spánku. Po jeho smrti se zbývající členové rozhodli Led Zeppelin rozpustit, protože Bonhama považovali za nenahraditelného bubeníka.\n\nBonham se narodil 31. května 1948 v Redditch (Worcestershire, Anglie), Joan a Jackovi Bonhamovým.\n\nPoprvé se učil hrát na bicí v pěti letech, když si sestavil bicí soupravu ze sudů a plechovek od kávy a napodoboval své idoly Gene Krupu a Buddy Riche. V deseti letech mu matka dala malý buben. První opravdovou bicí soupravu, Premier Percussion, dostal od otce když mu bylo patnáct. Bonham nikdy nechodil na hodiny hry na bicí, řídil se pouze radami ostatních bubeníků z Redditch. Když byl ještě ve škole, hrával příležitostně jako náhradník v kapelách jako Blue Star Trio, v letech 1962–63, a v roce 1963 s Gerry Levene & the Avengers.\n\nBonham navštěvoval Lodge Farm Secondary Modern School, kde mu jeho třídní učitel do hodnocení napsal \"Jednou skončí buď jako popelář nebo jako milionář\". Po opuštění školy v roce 1964 působil ve firmě svého otce jako tesařský učeň a bubnoval v různých místních kapelách. V roce 1964 se Bonham dostal do jeho první polo-profesionální skupiny, Terry Webb and the Spiders a v té samé době potkal svou budoucí manželku Pat Phillipsovou. Hrál též v dalších birminghamských skupinách jako \"The Nicky James Movement\" a \"The Senators\", kteří v roce 1964 vydali nepříliš úspěšný singl \"She's a Mod\". Bonham se v té době začal věnovat bicím naplno. O dva roky později se přidal ke skupině \"A Way of Life\", ale ta se brzy stala neaktivní. Ze zoufalství a nedostatku pravidelného příjmu se přidal k bluesové skupině Crawling King Snakes, jejíž sólovým zpěvákem byl mladý Robert Plant.\n\nV roce 1967 vyzvali členové skupiny \"A Way of Life\" Bonhama k návratu a on souhlasil, ačkoliv byl v tomto období ve stálém kontaktu s Plantem. Když se Plant rozhodl založit skupinu Band of Joy, Bonham byl vybrán jako bubeník. Skupina vydala několik demo snímků, ale ani jedno album. V roce 1968 pořádal americký zpěvák Tim Rose turné po Velké Británii a pozval Band of Joy aby zahajovali jeho koncerty. Když se Rose vrátil po několika měsících na další turné, byl Bonham pozván, aby ve zpěvákově skupině bubnoval, což pro Bonhama bylo pravidelným zdrojem příjmů.\n\nPo rozpadu skupiny The Yardbirds potkal kytarista Jimmy Page Roberta Planta, který mu navrhoval Bonhama. Bonham už Planta znal z práce na session, stejně tak jako John Paul Jonese. Pageho výběr bubeníka obsahoval typy jako B.J. Wilson (Procol Harum) a studiové hráče Clema Cattiniho a Aynsley Dunbara. Říkalo se, že na Pageově seznamu byl i Ginger Baker. Když však Jimmy Page a manažer Peter Grant viděli Bonhama v červenci 1968 za bicími u Tim Rose v Hampstead (severní Londýn), byli přesvědčeni, že je to on, kdo se hodí pro nový projekt.\n\nBonham zprvu váhal, zda se připojit ke skupině, navzdory intenzivní kampani. Plant poslal osm telegramů do Bonhamova oblíbeného hostince \"Three Men in a Boat\" ve Walsall a po nich následovalo čtyřicet telegramů od Granta. Jenomže v tu samou dobu dostával také lukrativní nabídky od zavedených umělců jakými byli Joe Cocker a Chris Farlowe. Nakonec akceptoval Grantovu nabídku. Později vzpomínal: \"Rozhodl jsem se, protože se mi líbila více jejich hudba, než Cockerova nebo Farloweova.\"\nBěhem prvního amerického turné skupiny Led Zeppelin v prosinci 1968, se Bonham spřátelil s bubeníkem skupiny Vanilla Fudge, kterým byl Carmine Appice. Appice mu představil bicí značky Ludwig, které pak Bonham používal po zbytek své kariéry. Bonham používal nejdelší a nejtěžší dostupné paličky (velikost 2B), kterým říkal \"trees\" (stromy). Jeho tvrdý styl hry se uplatnil v mnoha skladbách Led Zeppelin, včetně \"Immigrant Song\" (\"Led Zeppelin III\"), \"When the Levee Breaks\" (\"Led Zeppelin IV\" / ), \"Kashmir\" (\"Physical Graffiti\"), \"The Ocean\" (\"Houses of the Holy\") a \"Achilles Last Stand\" (\"Presence\"). Studiová nahrávka skladby \"Misty Mountain Hop\" perfektně dokazuje jeho smysl pro dynamiku, podobně jako to předvedl perfektní hrou na \"No Quarter.\" Na několika kouscích z pozdějších alb se Bonham přiklání spíše ke hře na bicí ovlivněné stylem funk a latinskoamerickou hudbou. Písně jako \"Royal Orleans\" a \"Fool in the Rain\" jsou toho dobrými příklady.\n\nJeho slavné sólo na bicí, nejprve známé jako \"Pat's Delight\", později přejmenované na \"Moby Dick\", často trvalo půl hodiny a pravidelně v něm Bonham používal holé ruce, aby dosáhl různých zvukových efektů.\n\nDne 25. září 1980 vyzvedl Bonhama asistent Led Zeppelin Rex King, aby se před nadcházejícím turné po Spojených státech zúčastnil zkoušky v Bray Studios. Během cesty do studia Bonham požádal o zastávku na snídani, kde zdolal čtyři čtyřnásobné vodky (zhruba 473 ml). Když přijel na zkoušku, pokračoval v pití. Zkouška skončila pozdě v noci a tak se celá skupina odebrala do Pageova domu, The Old Mill House v Cleweru (Windsor). Po půlnoci Bonham upadl do spánku a tak byl přesunut do postele, ve které spával. Benji LeFevre (který nahradil Richarda Colea jako manažer Led Zeppelin pro turné) a John Paul Jones ho pak příští den odpoledne našli mrtvého. Bylo mu 32 let.\n\nNěkolik týdnů po pitvě bylo oznámeno, že 24 hodin před svou smrtí John Bonham zkonzumoval čtyřicet odlivek vodky, čímž si přivodil plicní edém: zavodnění plic způsobené vdechnutím zvratků. Výsledek vyšetřování nešťastné smrti byl zveřejněn 27. října. Pitva nenašla v Bonhamově těle žádné stopy drog. John Bonham byl zpopelněn 12. října 1980 a pohřben na hřbitově v Rushock, Worcestershire. Na jeho náhrobku je nápis:\n\nNavzdory mediálním dohadům, že bubeníci Cozy Powell, Carmine Appice, Barriemore Barlow, Simon Kirke nebo Bev Bevan a mnoho dalších by měli Bonhama nahradit, zbývající členové se rozhodli po Bonhamově smrti skupinu Led Zeppelin rozpustit. Dne 4. listopadu 1980 vydali tiskové prohlášení stvrzující, že skupina nebude pokračovat bez svého bubeníka. \"Přejeme si, aby vešlo ve známost, že ztráta našeho drahého přítele a ohled na jeho rodinu, společně se smyslem pro nedělitelnost, který cítíme společně s naším manažerem, nás dovedly k rozhodnutí nepokračovat v činnosti skupiny.\" Prohlášení bylo podepsáno prostě \"Led Zeppelin\".\n\n"}
{"id": "106132", "url": "https://cs.wikipedia.org/wiki?curid=106132", "title": "Způsoby lovu zvěře", "text": "Způsoby lovu zvěře\n\nBěhem vývoje lovu a myslivosti se vyvinulo mnoho způsobů lovu zvěře. Nové způsoby přicházely s vývojem zbraní, vznikaly kvůli rozdílným přírodním podmínkám a rozdílné etologii zvěře.\n\nK různým druhům lovu je potřeba různá výzbroj a výstroj. Jsou budovány různá zařízení k lovu, která mohou být dočasného charakteru (posedy, záštity, lapací zařízení aj.) nebo trvalého (pozorovatelny, chytadla a umělé nory)\n\nZákladní rozdělení lovu je na odstřel a odchyt.\n\nOdstřel je lov za užití palných zbraní. V minulosti se používaly i ostatní ze skupiny střelných zbraní, ale novým zákonem byla povolena jen tato skupina. Důvod je následující: Při odstřelu je důležité, aby byla zvěř usmrcena na místě (tzv. „zůstala v ohni“) z hlediska dodržení Zákona na ochranu zvířat před týráním.\n\nLov zvěře odstřelem dělíme lovy osamělé a společné.\n\nIndividuální lov provádí jedna osoba (pokud ji provází lovecký průvodce, stále se jedná o individuální lov) a loví se při něm převážně zvěř velká a šelmy. Používají se kulové zbraně a náboje. K individuálnímu lovu je potřeba lovecký lístek a povolenku k lovu (u skupinových lovů - honů, náháněk, nátlače... je povolenka k lovu hromadná ).\n\nNejčastější druhy individuálního lovu jsou: šoulačka, čekaná, slídění, lov na újedi a vábení.\n\nNejsložitější způsob lovu. Lovec sám prochází (šoulá) známými cestičkami a stezkami - šoulačími chodníky - a snaží se ke zvěři přiblížit na bezpečný dostřel tak, aby nebyl zavětřen (aby jej zvěř neucítila), uslyšen ani uviděn - aby zvěř \"nezradil\". K postupu se používá různých přirozených krytů (stromy, křoví, skály). Tímto způsobem se loví převážně spárkatá zvěř.\n\nDříve označováno jako čekání. Způsob lovu, při kterém lovec čeká na vhodném místě. K tomu si vytvoří buď dočasné krytí (kryt z natrhaných větviček, přenosný posed) nebo použije již dopředu připravených zařízení určených k tomuto lovu (posedy, kazatelny). Podmínkou je, aby jej zvěř nemohla zavětřit, zůstal po celou dobu v klidu a jen pozoroval okolí.\n\nJelení zvěř se tímto způsobem loví hlavně z posedu (alespoň 8 m vysokých, aby lovec nebyl zpozorován a zavětřen) za ranního svítání nebo při večerním soumraku, kdy se jeleni chodí pást na své oblíbené pastviny. Podobně se čeká na dančí, srnčí a černou zvěř. Divoké vodní ptactvo se loví z upravených budek za rozbřesku nebo soumraku. K lovu holubů se používá krytí stromů nebo keřů. Lišky, kuny a podobné šelmy se loví čekáním u jejich nory nebo na újedišti.\n\nPři tomto způsobu lovu prochází lovec často křovinatý terén s myslivecky upotřebitelným psem ze skupiny slídičů. Psa nemusí mít samotný myslivec, ale častěji mu při lovu pomáhá jiná osoba. Tímto způsobem se loví hlavně drobná zvěř.\n\nTento lov patří mezi skupinu lestných lovů. Probíhá podobně jako čekaná, jen k přilákání zvěře se používá návnad, kterou tvoří tělo nebo část uhynulé nebo ulovené zvěře (velké šelmy). Může se ale používat i rostlinná potrava (vařené brambory), např. pro lov černé zvěře. Místo lovu se pak nazývá újediště. Velikost újedi se liší podle druhu zvěře, která je lovena (na medvěda se jako újeď používá např. kůň, kdežto na černou zvěř stačí pár vařených brambor). V každém případě je podle zákona nutné po lovu újeď odklidit. Tento způsob lovu je velmi obtížný a je potřeba hodně trpělivosti, protože v některých případech trvá i několik dní než lovná zvěř újeď najde a zvykne si ji navštěvovat pravidelně.\n\nVábení patří do skupiny lestných lovů. Spočívá v přilákání zvěře napodobením jejího hlasu nebo hlasu kořisti. K tomu se používá vábniček, které se vyrábí k napodobení určitého druhu zvěře. Vábení je velice obtížné a existuje mnoho způsobů, jak zvěř přivábit v různých situacích. Zvěř v různých obdobích roku se loví jinak, stejně tak se mění zvuk vábení podle věku vábené zvěře.\n\nJiným druhem vábení je pomocí vycpané zvěře nebo napodobeniny (ze dřeva, sádry nebo plastu), tzv. balabána.\n\nNa společném lovu se loví drobná srstnatá i pernatá zvěř (např. zajíc, bažant, povolené druhy kachen …) a zvěř černá (lončák a sele). Společného lovu se účastní větší počet lidí - lovců a honců. Používají se brokové zbraně s brokovými či jednotnými náboji, ale i zbraně kulové s kulovými náboji (jen u naháněk a nátlaček na černou zvěř). Myslivci při lovu používají lovecky upotřebitelné psy.\n\nNejčastější druhy společného lovu jsou: kruhová leč, obstavná leč, česká leč, ploužení, naháňka a nátlačka.\n\nKruhová leč je společný lov, tudíž nespadá do individuálních lovů. Používá se na drobnou srstnatou zvěř (zajíc, králík). \n\nLovci se rozestoupí do kruhu (odtud název kruhová) a na povel vedoucího honu (hospodář nebo jím pověřená osoba) zahájí lov. Střelci, vodiči se psi se začnou pohybovat směrem do středu. Po přiblížení střelců na dostřel dává vedoucí honu povel \"Z kola ven\", což znamená, že střelci nesmí střílet do kruhu, ale jen na zvěř vybíhající s kruhu ven. Po zvážení vedoucí honu dá povel konec leče, tudíž střelec vybíjí zbraň a je zakázána jakákoli střelba. U tohoto lovu je nutná vysoká disciplina (nebezpečí postřelení lovců a psů, kteří se pohybují v leči) a organisovanost. Také terén by měl být přehledný. Vzhledem k minimálním přirozeným stavům drobné zvěře se ve větší míře tato leč používá už jen na jihu Moravy.\n\nOdchyt je lov zvěře za pomoci různých druhů pastí nebo sítí za účelem chovu zvěře, veterinárních prohlídek nebo lovu malých srstnatých šelem. Myslivost a ornitologie mají v případě odchytu výjimku ze zákona, jinak je odchyt zakázán.\n\n\n"}
{"id": "106148", "url": "https://cs.wikipedia.org/wiki?curid=106148", "title": "Ethylenglykoldinitrát", "text": "Ethylenglykoldinitrát\n\nEthylenglykoldinitrát, též nazývaný \"nitroglykol\" nebo jen \"EGDN\", je silná výbušnina.\n\nTato bezbarvá kapalina o silném trhacím výkonu převyšuje sílou nitroglycerin. Teplota tání činí −22,4 °C a hustota 1,50 g/cm³. Velmi snadno želatinuje CP1 a používá se jako náhrada za nitroglycerin v nemrznoucích dynamitech. Oproti nitroglycerinu má větší E (výbuchová energie) (1705 kcal/kg) i detonační rychlost, která však silně závisí na způsobu roznětu a uzávěru. Citlivost k mechanickým nárazům je sice nižší než u nitroglycerinu, ale k iniciaci rozbuškou je citlivější. Připravuje se nitrací bezvodou HNO a HSO, při nižší koncentraci kyselin vzniká jen mononitrát.\n\nStejně jako nitroglycerin proniká kůží a při přímém kontaktu s ní může vyvolat otravu, která se projevuje především silnými bolestmi hlavy.\n"}
{"id": "106150", "url": "https://cs.wikipedia.org/wiki?curid=106150", "title": "Polyethylentereftalát", "text": "Polyethylentereftalát\n\nPolyethylentereftalát je termoplast ze skupiny polyesterů, známý pod zkratkou PET z poly(ethylen tereftalát).\n\nVyrábí se z ethylenglykolu (ethan-1,2-diolu) (esterifikací) s kyselinou tereftalovou nebo transesterifikací dimethyltereftalátu (CH(COCH)).\n\nPři tomto postupu dimethyltereftalát reaguje s nadbytkem ethylenglykolu v tavenině při teplotě 150 – 200 °C za bazické katalýzy. Methanol (CHOH) je odstraňován destilací, což posunuje reakční rovnováhu požadovaným směrem. Nakonec je nadbytek ethylenglykolu odstraněn vakuovou destilací za vyšší teploty. Druhý transesterifikační krok probíhá za teploty 270 – 280 °C, s opětným odstraňováním ethylenglykolu.\n\nReakci lze popsat následovně:\n\nCH(COCH) + 2 HOCHCHOH → CH(COCHCHOH) + 2 CHOH\n\n\"n\" CH(COCHCHOH) → [(CO)CH(COCHCHO)] + \"n\" HOCHCHOH\n\nPři tomto postupu je esterifikace ethylenglykolu a kyseliny tereftalové prováděna přímo za tlaku 2,7 – 5,5 baru a teploty 220 – 260 °C. Vznikající voda je odstraňována destilačně, což opět vede k žádoucímu posunu reakční rovnováhy ve prospěch polyethylentereftalátu.\n\nPET se uplatnil především při výrobě vláken vynikajících nemačkavostí a malou navlhavostí (např. \"Dacron\"; na textilních výrobcích můžeme najít nesprávnou zkratku PES, která označuje příslušnost tohoto polymeru k polyesterům), lahví (obvykle označovaných jen zkratkou PET) a dalších obalů a fólií. Tenké fólie jsou často používány pod obchodním názvem Mylar. Znám je pod řadou dalších obchodních názvů, např. Arnite, Impet, Rynite, Ertalyte, Hostaphan, Melinex, Dacron, Terylene, Trevira atd.\n\nV závislosti na procesu výroby a zpracování (rychlosti chladnutí taveniny) je možno připravit téměř amorfní PET (průhledný) a polokrystalický PET (mléčně zakalený).\n\nPET se poměrně dobře mechanicky recykluje, přičemž významná je čistota separovaného odpadního plastu. Pokud by byl zaveden zálohový systém jako v Německu, lze tyto láhve opět ze 100 % recyklovat zpátky do nových láhví bez ztráty kvality. Stávající sběrný systém je nevyhovující, jelikož materiál degraduje a ztrácí čirost. Probíhá také intenzivní výzkum chemické recyklace PET, a to i v České republice, kde se chystá patent pro tuto technologii. Spotřebitelské aplikace se pro potřeby pozdějšího třídění a recyklace označují jedničkou uprostřed trojúhelníku ze zacyklených šipek. Již od roku 2005 se PET recykluje v České republice v Bohumíně, kde sídlí rovněž jeden z největších recyklátorů PET láhví v Evropě.\n\nPři degradaci PET se uvolňuje acetaldehyd, který svým nasládlým zápachem může znehodnotit obsah PET lahví. Do nápojů se také může uvolňovat oxid antimonitý, který se používá při výrobě PET jako katalyzátor. Tyto se však dají jímat a odstraňovat již v procesu samotné recyklace. Chemická odolnost: PET lahve jsou nepoužitelné pro roztoky silných zásad, taktéž nejsou odolné například vůči kyselině dusičné.\n\n"}
{"id": "106151", "url": "https://cs.wikipedia.org/wiki?curid=106151", "title": "Honorius (císař)", "text": "Honorius (císař)\n\nFlavius Honorius (9. září 384 – 15. srpna 423) byl západořímský císař od roku 395 až do své smrti. Poté, co zemřel jeho otec Theodosius I., získal společně se svým bratrem vládu nad zanikajícím Římským impériem. Zatímco jeho bratr Arcadius se stal východořímským císařem, Honorius převzal vládu nad západořímskou říší. Později se ukázal jako jeden z nejslabších pozdně antických císařů, místo něhož vykonávali moc jeho generálové a dvořané. Jeho panování provázela téměř nepřetržitá série pohrom, neboť vpády germánských kmenů a četná povstání během několika málo let bezmála rozvrátily Západ.\n\nZpočátku určoval chod státu Honoriův vojevůdce Stilicho, prosazující konfrontační politiku vůči východnímu dvoru v Konstantinopoli. Z rozepří mezi oběma polovinami impéria těžili Vizigóti, vedení Alarichem, kteří opakovaně pronikli do Itálie a donutili Honoria stáhnout se do Ravenny. Stilicho je sice odrazil a posléze zdolal i vpád Gótů v čele s králem Radagaisem. V roce 406 však Alani, Vandalové a Svébové překročili Rýn a po třech letech pustošení Galie vtrhli do Hispánie. Mezitím vypuklo několik vzpour, což přivodilo Stilichonův pád v roce 408. Všeobecného zmatku využil Alarich a roku 410 s Vizigóty obsadil a vyplenil Řím. Zhruba v téže době, po uzurpaci Konstantina III., Římané fakticky ztratili Británii. V pozdější fázi Honoriovy vlády se v bojích s uzurpátory a barbarskými útočníky vyznamenal generál Constantius. Honorius ho oženil se svojí sestrou Gallou Placidií a v roce 421 ho dokonce učinil spolucísařem. Constantius nicméně zanedlouho zemřel a sotva po dvou letech stihla smrt i Honoria. V Itálii se pak za císaře prohlásil uzurpátor Joannes.\n\nHonorius se narodil 9. září 384 v Konstantinopoli jako druhorozený syn císaře Theodosia I. a jeho první manželky Aelie Flaccilly. Stejně jako jeho staršímu bratru Arcadiovi se mu dostalo patřičné křesťanské výchovy a již od útlého věku byl připravován na budoucí nástupnictví. V dvou letech formálně zastával konzulát. V reakci na úmrtí Valentiniana II. a následnou uzurpaci Eugenia prohlásil Theodosius v lednu 393 Honoria za augusta. Po vítězství v bitvě u Frigidu v září 394 nechal Theodosius dopravit Honoria do Mediolana (dnešní Milán). Theodosiův zdravotní stav se ještě před synovým příjezdem náhle zhoršil a 17. ledna 395 císař nemoci podlehl. Tehdy desetiletý Honorius se tak stal vládcem západořímské říše, zatímco o sedm let starší Arcadius obdržel Východ. Theodosiova smrt je tradičně považována za moment faktického rozdělení římské říše, a to navzdory deklarované formální jednotě. Obě poloviny impéria k sobě nadále poutaly politické a dynastické vazby, třebaže žádnému z panovníků se již nepodařilo získat kontrolu nad celou říší. Protože Theodosiovi synové byli příliš mladí a nezkušení, moc třímali ve svých rukou různí velitelé a vysocí úředníci, neváhající kvůli vlastním ambicím obětovat zájem státu a vytvářet napětí ve vzájemných vztazích Východu a Západu.\n\nNa Západě náležel rozhodující vliv Stilichonovi, generálovi (\"magister utriusque militiae\") polobarbarského původu, jehož Theodosius určil za Honoriova poručníka. Stilicho si nárokoval toto postavení i vůči Arcadiovi, v čemž mu dodávala na legitimitě jeho příslušnost k císařské rodině. Jeho záměr narážel na odpor pretoriánského prefekta Rufina, vládnoucího na Východě za Arcadia. V této době se na Balkáně vzbouřili vizigótští \"foederati\", vedení Alarichem, kteří ohrožovali Konstantinopol oslabenou nepřítomností vojenských sborů, nalézajících se dosud v Itálii. Stilicho se v čele spojeného západního a východního polního vojska vydal proti Alarichovi do Thesálie, avšak konstantinopolský dvůr, obávající se více Stilichona než Gótů, jeho pomoc odmítl. Arcadius nařídil Stilichonovi, aby poslal východní oddíly zpět do Konstantinopole a opustil prefekturu Illyricum. Honoriův vojevůdce se poslušně podvolil, ačkoli se tím podle svého obdivovatele, básníka Claudiana, připravil o příležitost ke zničení Vizigótů. Při návratu východní armády do hlavního města dal gótský důstojník Gainas zavraždit Rufina, což učinil nejspíše ze Stilichonova návodu. Stilicho přesto nedosáhl svého cíle, neboť Rufinovu vůdčí pozici na Východě brzy zaujal císařský komoří, eunuch Eutropius.\n\nAlarich neustával v plenění Řecka, a proto Stilicho podnikl v roce 397 s reorganizovanými vojenskými silami, doplněnými o četné barbarské spojence, námořní výpravu na Peloponés. Přiměl sice Alaricha k ústupu do Epiru, ani tentokrát ale nedokázal Góty rozdrtit. Stilichonova akce vedla pouze k dalšímu vyhrocení sporů mezi oběma částmi říše. Eutropius navíc podnítil velitele v severní Africe (\"comes Africae\") Gildona, aby na podzim téhož roku odpadl od Západu a svoji loajalitu přenesl na Konstantinopol. Gildo přerušil dovoz afrického obilí do Itálie a vyvolal nedostatek potravin, čímž nahlodal stabilitu západořímské vlády. Stilicho vyslal proti Gildonovi nevelké vojsko pod velením jeho bratra Mascezela, jemuž se podařilo vzpouru zakrátko potlačit a obnovit kontrolu Západu nad Afrikou. Během této krize se Stilicho snažil posílit své postavení získáním náklonnosti římského senátu a provdáním své dcery Marie za Honoria v roce 398.\n\nV zimě 401 až 402 se Stilicho vypravil do Raetie a Norika, aby čelil Vandalům a Alanům. Alarich, dosud prodlévající na Balkáně, využil Stilichonova zaneprázdnění a koncem roku vpadl přes Julské Alpy do severní Itálie. Vizigóti oblehli mimo jiné i Mediolanum, odkud se Honoriův dvůr stáhl do neprostupnými bažinami chráněné Ravenny. Honorius dokonce zvažoval úprk do Galie. Stilicho se urychleně vrátil do Itálie a roku 402 svedl s Alarichem dvě nerozhodné bitvy u Pollentie a Verony. Vizigóti posléze zamířili na východ do Panonie a zde, na pomezí obou říší, setrvali několik následujících let. Třebaže Stilicho nedosáhl nad svým protivníkem jednoznačného vítězství, v pramenech se vyskytují jistá podezření, že Alarichovi úmyslně dovolil uniknout.\n\nVzhledem k opětovně se zhoršujícím vztahům s Konstantinopolí Honorius jmenoval okolo roku 405 na základě Stilichonova doporučení Alaricha do hodnosti \"magister militum\". Alarich a jeho stoupenci se patrně v téže době přesunuli do Epiru. Pokud Stilicho zamýšlel zahájit s jeho pomocí tažení proti Východu za účelem obsazení sporné východní části prefektury Illyricum, o čemž spekulují moderní badatelé, nová vlna barbarských útoků, vyvolaná pohybem Hunů na západ, jeho plán zásadně narušila. Koncem roku 405 se zpoza Dunaje přihnal do Itálie gótský král Radagaisus s obrovskou brannou mocí. Stilicho v reakci na to odvelel značnou část vojska z Británie a Rýna a doplnil své sbory o hunské a alanské spojence. Poté, co se útočníci rozdělili na tři části, Stilicho obklíčil hlavní skupinu Radagaisových Gótů u Faesulae. Radagaisus padl do zajetí a v srpnu 406 byl v Římě popraven. Olympiodoros se zmiňuje o tom, že 12 000 poražených barbarů bylo vřazeno do římského vojska a mnozí jiní byli prodáni do otroctví. Enormní počet zajatců měl způsobit výrazný pokles ceny otroků. Stilicho tímto úspěchem posílil svoji prestiž, nicméně tlak barbarů na hranice říše neustával.\n\nJiž v průběhu Radagaisova tažení se zdramatizovala situace v severních provinciích. Opakované odvedení posádek za Magna Maxima a Eugenia dovršené Stilichonovým stažením, nepřítomnost císařského dvora v Galii a soustavné zanedbávání ochrany hranice v předchozím desetiletí učinily tamější poměry velice nestabilní. Nespokojení vojáci v Británii se v závěru roku 406 vzbouřili a v rychlém sledu prohlásili tři uzurpátory: první dva, Marka a Gratiana, brzy zavraždili, načež do svého čela postavili Konstantina III. Hordy Vandalů, Svébů a Alanů překročily nedaleko Mogontiaka (Mohuč) jen chabě hájený Rýn, zdolaly franské foederaty, pokoušející se zastavit jejich postup, a pronikly do Galie. Prosper z Akvitánie uvádí, že se tak stalo v poslední den roku 406, ačkoli mezi některými současnými historiky převládá názor, že k ní došlo o rok dříve. Barbaři vzápětí vydrancovali rozlehlé oblasti na pravém břehu Rýna. Na jaře 407 Konstantin III. vstoupil do severní Galie, kde dosáhl jistých omezených vítězství nad útočníky a získal podporu zbytků rýnského vojska a provincií. Uzurpátor si díky tomu rychle zajistil kontrolu nad většinou Galie. Přetrvávajícího rozvratu římské obrany využili nedlouho poté Burgundové a Alamani k obsazení několika měst na Rýně.\n\nKolaps císařské vlády v Galii donutil Stilichona k odklonu od konfrontačního kurzu vůči Konstantinopoli. Stilicho se pokusil zpočátku úspěšně zastavit Konstantinův postup, koncem roku 407 ale padla do rukou uzurpátora jižní Galie včetně města Arelate (Arles), v němž zřídil své sídlo. Alarich se mezitím přesunul z Epiru na sever do Norika, v nebezpečné blízkosti Itálie, a žádal o zaplacení 4000 liber zlata. Stilicho realisticky přistoupil na Alarichův požadavek, od čehož si sliboval gótskou účast ve válce s Konstantinem. Přesvědčil Honoria a římský senát, aby schválili vyplacení této nemalé sumy, tím ovšem vážně podkopal svoji reputaci a vliv, už tak narušené Konstantinovou uzurpací. Senátoři souhlasili jen velmi neochotně a jeden z nich odvážně poznamenal, že se tím neustavuje mír, nýbrž otroctví. Honoriovu vzrůstající podezřívavost ke Stilichonovi rozněcovanou jeho dvořany, zvláště představeným císařských kanceláří (\"magister officiorum\") Olympiem, nezaplašila po smrti Marie ani svatba s generálovou druhou dcerou Thermantií.\n\nPočínající nesoulad mezi císařem a jeho mocným generálem přerostl v otevřenou roztržku v souvislosti se smrtí Honoriova bratra Arcadia v květnu 408. Honorius projevil přání odcestovat do Konstantinopole a dohlédnout na nastolení svého nezletilého synovce Theodosia II. na trůn. Tytéž úmysly choval i Stilicho, jenž Honoria přiměl setrvat v Itálii, zatímco sám se chystal na Východ chránit zájmy theodosiovské dynastie. Honorius nedůvěřoval generálovým motivům, v čemž ho utvrzoval Olympius a jeho přívrženci, šířící zvěsti, že Stilicho hodlá na Východě učinit císařem vlastního syna Eucheria.\n\nV létě 408 císař dorazil do Ticina (Pavia), kde se připravovalo vojsko k tažení do Galie. Olympius shromážděné vojáky podnítil ke vzpouře, jíž padli za oběť četní vysoce postavení důstojníci a civilní hodnostáři, zřejmě dosazení Stilichonem. Honorius se ocitl v Ticinu v jistém ohrožení, přesto přečkal krveprolití bez újmy. Stilicho se zdržoval v Bononii (Bologna) jen s nevelkým doprovodem jemu oddaných barbarských oddílů. Posléze se odebral do Ravenny, v níž ho zastihl císařský list nařizující jeho zatčení. Generál vyhledal azyl v jednom z ravennských kostelů, z něhož odešel teprve po ujištění, že jeho život bude ušetřen. Vzápětí ho zpravili o tom, že císař nařídil jeho neodkladné usmrcení. Stilicho se podřídil Honoriovu rozhodnutí a nedovolil svým mužům klást odpor, načež byl popraven.\n\nNová vláda v Ravenně, vedená Olympiem, zaujímala výrazně protigermánský postoj, přičemž usilovala o zničení všech zbývajících Stilichonových stoupenců. Po odstranění vůdčích představitelů Stilichonova režimu Římané zmasakrovali rodiny svých barbarských spojenců ubytovaných ve městech po celé Itálii. Tisíce barbarských vojáků, rozzuřených věrolomností Římanů, nato uprchly do Norika a přidaly se k Alarichovi. Olympius a Honorius odmítli potvrdit dřívější dohodu sjednanou s Alarichem a obdobně se postavili i k jeho novým návrhům. Vizigótský vůdce proto opět vtáhl do Itálie a bez vážnějších překážek pronikl až k samotnému Římu, který v zimě 408 až 409 odřízl od zásobování obsazením přístavu Portus, čímž ve městě vyvolal hlad. Jelikož Honorius a jeho rádci neposkytli Římu žádnou pomoc, senát vyplatil obléhatelům obrovské výkupné a vyslal do Ravenny delegaci vyzývající k zahájení rozhovorů mezi císařem a Alarichem.\n\nGótové se stáhli k městu Ariminum (Rimini), nicméně jednání zanedlouho ztroskotalo na Honoriově neochotě udělit Alarichovi vojenské velení, což vedlo k Olympiově sesazení a odchodu do vyhnanství. Honorius se obával Konstantinova zásahu v Itálii v případě otevřeného konfliktu s Góty, přesto nepřistoupil ani na Alarichovy umírněnější podmínky, v nichž spatřoval doklad slabosti barbarů. Vizigóti se tedy vydali na Řím a podruhé ho sevřeli obležením. Senát, rozčarovaný Honoriovou lhostejností k osudu města, se koncem roku 409 podrobil Alarichovým výhrůžkám a dle jeho příkazu ustavil za císaře městského prefekta Priska Attala. Ten jmenoval Alaricha velitelem vojska (\"magister militum\") a vyslal menší expediční sbor do severní Afriky proti tamějšímu veliteli Heraclianovi, jenž zachoval věrnost Honoriovi a ustal v dovozu obilí do Itálie. Alarich a Attalus pak vytáhli k Ravenně. Zděšený Honorius vyslal k Attalovi poselstvo s nabídkou společné vlády. Attalus se ale rozhodl císaře sesadit a vykázat do vyhnanství, pročež se Honorius začal chystat k útěku do Konstantinopole. V tomto kritickém momentu přistálo v Ravenně 4000 vojáků z Východu, jimiž císař zpevnil obranu města. Současně dorazily z Afriky povzbuzující zprávy o Heraclianově vítězství nad Attalovými muži. Vzhledem k těmto okolnostem Alarich přivedl Attala k Ariminu a v létě 410 ho zbavil císařské hodnosti.\n\nAlarich byl nakloněn novému vyjednávání s Honoriem, avšak kvůli menšímu střetu vyprovokovanému gótským důstojníkem v římských službách od něho upustil. Místo toho vyrazil znovu na Řím, jehož obléhání tentokrát trvalo jen krátce. 24. srpna 410 Vizigóti vstoupili otevřenou Salarijskou bránou do vyhladovělého „věčného města“, jež plenili po tři dny a ušetřili pouze kostely a duchovní. Třebaže město v zásadě neutrpělo výraznější škody, jeho vydrancování zanechalo v myslích soudobých Římanů hluboké trauma, neboť bylo chápáno jako předzvěst zániku impéria. Křesťané čelili obviněním pohanů, činících je odpovědnými za tuto katastrofu. V reakci na to Augustinus napsal své dílo \"O Boží obci\", v němž mimo jiné vyvracel tezi, že odklon od starých bohů přivodil pád Říma. Alarichovi muži, obtížení ohromnou kořistí a provázení mnoha významnými zajatci, včetně císařovy sestry Gally Placidie, zamířili na jih, pravděpodobně s úmyslem vynutit si přes Sicílii přechod do Afriky. Nicméně jejich plán se nezdařil a Alarich, pokořitel Říma, zanedlouho zemřel.\n\nPoté, co uzurpátor Konstantin do určité míry stabilizoval Galii, vyslal v roce 408 svého syna Constanta společně s generálem Gerontiem podrobit Hispánii. Constans a Gerontius se museli vypořádat se zdejšími Honoriovými příbuznými, kteří proti vzbouřencům shromáždili soukromá vojska, ale nakonec jim podlehli a dva z nich padli do zajetí. Constans je odvedl do Arelate, kde je Konstantin nechal usmrtit. Někdy v téže době uzurpátor vypravil delegaci do Ravenny s nabídkou smíru, jíž Honorius, tísněný Alarichem, vyslyšel a uznal ho za spoluvládce. Vztahy mezi oběma císaři se brzy opět zhoršily, když Konstantin přivedl do Itálie vojsko k boji s Alarichem a Honorius, obávající se spiknutí, popravil jednoho ze svých generálů. V Hispánii se mezitím proti Konstantinovi vzbouřil Gerontius, jenž porazil Constanta a ustavil za císaře Maxima.\nGalii ničili svým pleněním Vandalové, Svébové a Alani. O rozsahu zkázy vypovídá výrok básníka Orientia, podle něhož „celá Galie plála jako jediná pohřební hranice.“ Na podzim 409 barbaři využili nedbalosti posádek chránících průsmyky v Pyrenejích a vtrhli do Hispánie, jíž značně zdevastovali. Hydatius uvádí, že v dalších dvou letech si mezi sebe rozdělili tamější provincie: Svébové a vandalští Hasdingové obdrželi Gallaecii, Alani Lusitánii a Carthaginensis a vandalští Silingové Baetiku. Orosius poznamenává, že se našli lidé dávající přednost barbarům před římskými daněmi. Někdy kolem roku 410 obyvatelé Británie odpadli od římské říše, v čemž následovaly jejich příkladu také Armorica a některé severní galské provincie, opanované bagaudy. Zosimos zmiňuje Honoriův dopis britanským městům s výzvou, aby se sama postarala o svou bezpečnost. Atrofie římské moci v severní Galii vyústila v přenesení sídla prefektury z Trever (Trevír) do Arelate, k němuž došlo někdy v tomto období.\n\nGerontius pronásledoval v Galii Constanta, jehož v roce 411 dostihl a zabil ve Vienně. Pak zamířil k Arelate, v němž oblehl Constantova otce Konstantina. Většina Gerontiových mužů však přešla k vojsku přivedenému z Itálie Honoriovým vojevůdcem Constantiem. Gerontius uprchl zpět do Hispánie, kde krátce nato zahynul. Constantius pokračoval v obléhání Arelate, dokud se Konstantin nevydal do jeho rukou. Uzurpátor se pod příslibem ušetření vydal do zajetí, ovšem po překročení Alp byl z Honoriova rozkazu zabit a jeho hlava dopravena do Ravenny. Constantiovo vítězství přivedlo jihovýchodní část Galie znovu pod kontrolu Honoria.\n\nNedlouho předtím se v Mogontiaku s podporou Burgundů a Alanů prohlásil za císaře galorománský šlechtic Jovinus. V závěru roku 411, pravděpodobněji počátkem roku 412, vtáhli do Galie Vizigóti, v jejichž čele stál Alarichův nástupce a švagr Athaulf. Ten nejprve vystupoval jako Jovinův spojenec, ale jejich vztah brzy zatížily vzájemné rozpory. Athaulf Jovina zajal a předal Honoriovým lidem, kteří ho popravili stejně jako Konstantina.\n\nZatímco se toto dělo v Galii, \"comes Africae\" Heraclianus se na jaře 413 vylodil s vojskem v Itálii. Jeho vpád byl rychle odražen a sám Heraclianus byl ještě v témže roce zavražděn v Kartágu. Heraclianův útok patrně nesměřoval proti samotnému císaři, nýbrž proti generálu Constantiovi, jenž vzešel vítězně z intrik odehrávajících se na Honoriově dvoře po Stilichonově smrti. Constantiovu pozici upevnily jeho vojenské úspěchy, zvláště potlačení Konstantinovy uzurpace, díky čemuž se ujal vlády v Ravenně a podobně jako Stilicho zastával hodnost velitele obojího vojska (\"magister utriusque militiae\").\n\nOdstranění Jovina vytvořilo prostor pro vyjednávání mezi Ravennou a Vizigóty. Podle Olympiodora žádal Constantius Athaulfa, aby propustil Gallu Placidii, za což Vizigótům sliboval poskytnutí zásob obilí. Římané však zřejmě nebyli schopni dodržet svoji část dohody z důvodu Heraclianovy vzpoury v Africe. Athaulf proto odmítl vydat Honoriovu sestru a napadl Massilii (Marseille). Třebaže \"comes\" Bonifatius odrazil jeho útok na město, Vizigóti koncem roku 413 obsadili Narbo (Narbonne), Tolosu (Toulouse) a Burdigalu (Bordeaux). Orosius naznačuje, že Athaulf choval dalekosáhlé ambice, přičemž hodlal ovlivňovat politiku říše. V souladu s těmito plány obdařil Priska Attala opět císařskou důstojností. V lednu 414 pak přikročil k nevídanému činu, když se v Narbonu slavnostně oženil s Gallou Placidií. Císařova sestra ještě v témže roce porodila Athaulfovi syna, jehož pojmenovali Theodosius. Tento vnuk stejnojmenného císaře si vzhledem k Honoriově bezdětnosti mohl činit nárok na trůn, chlapec ovšem záhy zemřel. Constantius zareagoval na gótský odpor námořní blokádou, jež způsobila v Narbonu vážný nedostatek potravin. V roce 415 se hladem frustrovaní Vizigóti vydali do Hispánie, ale ani tam Constantiův tlak neustával. Nespokojenost Gótů s Athaulfovou politikou vyústila v létě 415 v převrat, během něhož byl jejich vůdce zabit.\n\nNový gótský předák Wallia vrátil Placidii jejímu císařskému bratrovi, načež Constantius uvolnil blokádu a zásobil Vizigóty obilím. Priscus Attalus se pokusil utéci, nicméně Římané ho dopadli a přivedli v triumfu do Ravenny, kde byl potrestán zmrzačením a vypovězením do vyhnanství. Jakmile Římané a Vizigóti sjednali mír, Constantius přiměl Walliu, aby se svými muži vytáhl proti Vandalům, Alanům a Svébům, okupujícím většinu Hispánie. Tažení Vizigótů v letech 416 až 418 znamenalo pro tyto barbary pohromu, jíž výstižně líčí Hydatius. V průběhu tří let Wallia zcela zničil vandalské Silingy, usazené v Baetice, a Alani, dosud nejmocnější z těchto barbarů, utrpěli takové ztráty, že přeživší z nich se uchýlili na sever do Gallaecie pod ochranu vandalských Hasdingů. Když Constantius s pomocí Vizigótů zatlačil barbary do severozápadního kouta Hispánie, stáhl v roce 418 nebo 419 své spojence do jihozápadní Galie a vymezil jim k obývání provincii Aquitania Secunda a sousední města v údolí řeky Garonny. Podmínky usazení Vizigótů nejsou příliš známy, patrně však obdrželi půdu k obdělávání a nikoli podíl na daňových příjmech.\n\nZatímco Gótové válčili v Hispánii, Římané podnikli roku 417 úspěšné tažení proti bagaudům v Armorice, jíž kromě vnitřního neklidu zmítaly rovněž vlny uprchlíků z Británie. O rok později císař opět svolal sněm galských provincií, jehož se ale účastnili pouze zástupci jižní Galie. Území severně od řeky Loiry bylo podobně jako Británie přinejmenším dočasně ponecháno svému osudu.\n\nStilicho a stejně tak Constantius fakticky určovali politiku státu a v jejich rukou spočívalo kvůli Honoriově slabosti i jmenování velitelů a civilních představitelů. Honorius realizoval vlastní vůli pouze v náboženských a církevních otázkách. Jako zbožný křesťan navázal na náboženskou politiku svého otce a pokračoval v potírání pohanských kultů a kacířů, jimž od roku 408 nebylo dovoleno působit na císařském dvoře. Již v roce 399 byli do Afriky vysláni císařští zmocněnci s úkolem ničit chrámy a zpodobnění starých bohů. Císař vydal dále edikt, jímž vojsku přenechal příjmy pohanských chrámů. Augustinus získal Honoriovu podporu v boji proti donatistům a přiměl císaře, aby mezi hereze zahrnul pelagianismus. V souvislosti se sesazením konstantinopolského patriarchy Jana Zlatoústého se Honorius ztotožnil s postojem římského biskupa a postavil se proti Arcadiovi.\nVpády barbarů, následné zábory území a četné uzurpace podstatně ovlivnily hospodářský vývoj Západu a v období mezi léty 405 až 418 vedly k výraznému snížení státních příjmů. S příchodem barbarů na římské teritorium souvisel znepokojující jev, neboť někteří pozemkoví magnáti projevovali překvapivě vysokou ochotu podrobit se útočníkům, s nimiž spolupracovali v zájmu zachování vlastního majetku. Jejich počínání mohlo být motivováno také snahou vyhnout se tíživému břemenu daňové povinnosti, jejíž plnění nebyla vláda z důvodu přítomnosti nepřátelských elementů a zhroucení správních struktur schopna prosazovat. Tím pozbývala klíčové zdroje pro udržování státního aparátu a zvláště vojska. Výši státních příjmů vedle územních ztrát a usazování barbarů na půdě impéria negativně poznamenala i dlouhodobá devastace rozlehlých oblastí, nad nimiž si západořímská vláda dosud uchovala kontrolu. V roce 412 Honorius nařídil, aby daňová zátěž provincií ve střední a jižní Itálii byla redukována na pětinu. Navzdory tomu se říše mohla nadále opírat o svoji hlavní hospodářskou základnu v severní Africe, zůstávající dosud nedotčená.\n\nPorážky Římanů, série uzurpací a úbytek finančních zdrojů měly zásadní dopad na armádu. Ze soupisu všech civilních a vojenských hodností v říši, známém jako \"Notitia Dignitatum\", vyplývá, že polní vojsko (\"comitatenses\"), tvořící jádro římské válečné moci, pozbylo na počátku 5. století na Západě bezmála polovinu svých jednotek. Největší škody postihlo vojsko na Rýně, které bylo zničeno takřka ze dvou třetin. Utrpěné ztráty byly vyrovnány, a to z velké části povýšením druhořadých pohraničních oddílů (\"limitanei\") na comitatenses. Tyto \"pseudocomitatenses\" nedosahovaly patřičné kvality a pravděpodobně nebyly nahrazovány žádnými novými útvary určenými k ochraně hranic. Celková síla a efektivita západořímského vojska tedy mezi léty 395 až 420 znatelně poklesla.\n\nHonorius stvrdil Constantiův vzestup v roce 417, když za něho provdal svoji sestru Gallu Placidii. Po dvou letech manželství Placidia přivedla na svět syna pojmenovaného Valentinianus. Constantius pokračoval v roce 420 v kampani proti barbarům v Hispánii a jednoho ze svých podřízených vyslal proti Frankům do severovýchodní Galie. V témže roce ho císař vyznamenal mimořádnou poctou, jelikož ho potřetí obdařil konzulátem. Konečně v únoru 421 Honorius nepříliš ochotně souhlasil s ustavením Constantia za augusta, ačkoli dvůr v Konstantinopoli ho odmítl uznat. Honoriův spolucísař se nicméně netěšil dlouhé vládě a po sotva sedmi měsících na trůně zemřel.\n\nConstantiovou smrtí začala nová fáze mocenských bojů mezi frakcemi na císařském dvoře a v armádě. V roce 422 podnikli Constantiův velitel Castinus a chráněnec Placidie Bonifatius výpravu proti spojeným Vandalům a Alanům. Mezi oběma muži propukla vzájemná řevnivost, načež se Bonifatius stáhl do Afriky. Castinus dotlačil Vandaly na pokraj úplné porážky, ovšem vinou údajné zrady vizigótských foederati svým nepřátelům nakonec podlehl. Vandalové se poté znovu přesunuli do Baetiky.\n\nPlacidia usilovala o zajištění nástupnictví pro Valentiniana, kvůli čemuž se sblížila se svým císařským bratrem. Olympiodoros dokonce naznačuje, že jejich náklonnost přesáhla mez přijatelnou mezi sourozenci. Vztah Honoria a Placidie se vlivem dvorských intrik brzy změnil ve vzájemnou nedůvěru. V ulicích Ravenny vypukly boje mezi císařovými vojáky a gótskými stoupenci jeho sestry, a Placidia se proto odebrala i se svým synem do exilu v Konstantinopoli. Nedlouho nato Honorius 27. srpna 423 zemřel na vodnatelnost, aniž by zanechal vlastního dědice. Nastalého politického vakua využil civilní hodnostář Joannes, jenž byl o několik měsíců později prohlášen s podporou Castina za císaře.\n\nSlabiny Honoriova charakteru a osobní bezbarvost nezůstávaly utajeny jeho současníkům. Většina z nich ho považovala za katastrofálního císaře, o čemž svědčí i Filostorgiova poznámka, že stát utržil za jeho vlády mnoho bolestných ran. Řím dobyli a vyplenili cizí útočníci, Galii a Hispánii zaplavily a zle poničily nespoutané hordy barbarů, Británie byla téměř ztracena. Honorius nevykonal nic významného, čím by odvrátil nepřátelský příval, snad s výjimkou tvrdošíjnosti, s níž odmítal vyjednávat s Alarichem. Někteří novodobí historikové v něm spatřují obskurní postavu, jejíž dlouhé období lhostejné netečnosti přivodilo říši méně škod, než krátké návaly relativní aktivity bezprostředně před pádem Stilichona a po něm. Jako nejpozoruhodnější se tak na jeho panování jeví skutečnost, že navzdory invazím barbarů a nesčetným uzurpacím zemřel přirozenou smrtí.\n\nO pozdějším vnímání Honoria vypovídá slavná anekdota pojící se k pádu Říma, dochovaná v díle Prokopia z Kaisareie. Císař prý při zprávě o zničení města projevil lítost nad svým kohoutem, jehož pojmenoval Řím. Moderní badatelé vyjadřují ovšem pochybnosti o hodnověrnosti tohoto příběhu.\n\n\n\n\n"}
{"id": "106155", "url": "https://cs.wikipedia.org/wiki?curid=106155", "title": "Chumbawamba", "text": "Chumbawamba\n\nChumbawamba byla anglická alternativně rocková skupina fungují přes tři dekády. Jejich produkce postupně vystřídala celou řadu žánrů, od anarchistického punku, přes popem ovlivněnou tvorbu po world music a folk. Částečně byli blízcí skupině Crass.\n\nJejich anarchistický politický názor vykazoval neuctivý postoj k autoritám a dále byli otevřeni otázkám jako práva zvířat, pacifismus (v rané fázi jejich kariéry), později třídní boj, feminismus, práva homosexuálů, pop kultura a antifašismus.\n\nSkupina se proslavila skladbou \"Tubthumping\", která byla v rámci Brit Awards v roce 1998 nominována jako \"nejlepší britský singl\" (Best British Single). Mezi další známé skladby patří \"Amnesia\", \"Enough Is Enough\", \"Timebomb\", \"Top of the World (Ole, Ole, Ole)]\", a \"Add Me\".\n\nChumbawamba vznikla v roce 1982 v Burnley na severu Anglie. Stejný rok vydala 1. singl pod hlavičkou „\"Skin Disease\"“. Debutovala v roce 1985 singlem \"Revolution\". Sestava kapely se změnila na albu \"Picture Of Starving Children Sell Records\". Posun od punku k popu je znát od alba \"Slap!\" z roku 1990. Velký úspěch mělo v roce 1994 album \"Anarchy\", s hity \"Give The Anarchist A Cigarette\" a \"Timebomb\". V roce 1995 vystřídala trumpetistu Dillona další žena – Jude Abbott. Dalším velkým hitem \"Tubthumper\"“ se prosadili v roce 1997. Milenium uvítala kapela albem \"WYSIWYG\", které bylo kritiky zpětně považováno za nejlepší z post one-hit-wonder produkce kapely.\n\nV roce 2004 přišlo album \"Un\" s hitem \"On E-bay\" a \"Wizard of the Menlo Park\". Album se stalo poslední deskou původní sestavy. Kapelu opoustili někteří její přední členové - Danbert Nobacon, Dunstan Bruce nebo Alice Nutter.\n\nJasný příklon k folku, kterého se kapela držela až do svého zániku přináší tradicionalisticky pojatý \"Singsong And A Scrap\".\nChumbawamba oficiálně ukončila svoji pouť v roce 2012, neboť její mise \"došla naplnění\" a témata, kterými se Chumbawamba zabývala, jsou pro její generaci již vyčerpaná. Poslední tři koncerty odehráli mezi 31. říjnem a 3. listopadem.\n\nV průběhu let hrálo ve skupině mnoho hudebníků, mezi nimi i hosté. Dlouhodobí členové byli:\n\n\n"}
{"id": "106157", "url": "https://cs.wikipedia.org/wiki?curid=106157", "title": "The Cardigans", "text": "The Cardigans\n\nThe Cardigans je švédská hudební skupina založená v roce 1992 v Jönköpingu. Styl jejich hudby se měnil od desky k desce od indie rocku, popu 60. let až po rock. Debutové album s názvem Emmerdale vyšlo v roce 1994 a zaznamenalo úspěch v tuzemsku a dokonce i v Japonsku. Definitivní průlom však znamenalo o rok později vydané album \"Life\". Jejich nejznámějšími hity jsou \"Erase/Rewind\", \"My Favourite Game\" a \"Lovefool\".\n\nV lednu 2008 vyšla výběrová deska \"Best Of\", na které shrnuli své 14leté působení. Album obsahuje 21 hitů (žádné nové písně) a existuje i dvoudisková verze s raritami a bonusy.\n\n\n\n"}
{"id": "106159", "url": "https://cs.wikipedia.org/wiki?curid=106159", "title": "Podvod", "text": "Podvod\n\nPodvod je čin, kterého se dopustí ten, kdo zneužije cizí nevědomosti či důvěřivosti k vlastnímu neoprávněnému prospěchu či obohacení, resp. někoho za tímto účelem uvede v omyl. Typicky jde o vylákání peněz pod nějakou záminkou (dodání věci, záloha na elektřinu atd.), kterou ale podvodník nesplní, a oběť tak o své peníze přijde.\n\nVe většině zemí je takové konání trestným činem.\n\nV České republice tento trestný čin upravuje § 209 zákona č. 40/2009, trestní zákoník, ve znění pozdějších předpisů, takto:\n\nZavedení tohoto trestného činu chrání majetková práva poškozeného a to bez ohledu na druh a formu vlastnictví. Majetkem se pak rozumí jakékoli majetkové hodnoty, tedy jak věci, tak pohledávky i jiná práva (např. majetková autorská práva) a penězi ocenitelné hodnoty (kupř. obchodní podíly).\n\nObjektivní stránka podvodu je dána tím, že:\nMezi omylem či zamlčením podstatných skutečností, majetkovou operací, vznikem škody a obohacením musí být příčinná souvislost. Co se týče subjektivní stránky trestného činu podvodu, vyžaduje se úmyslné zavinění. Uvedení v omyl pak může směřovat jak vůči fyzické nebo právnické osobě, tak také vůči úřadu. Může být spácháno nejen konáním či opomenutím, ale také konkludentním jednáním (např. jízdou MHD bez platné jízdenky nebo konzumací v restauraci s úmyslem nezaplatit). Podstatné skutečnosti zamlčí ten pachatel, který při svém podvodném jednání neuvede jakékoli skutečnosti, které jsou podstatné pro rozhodnutí podváděné osoby, přičemž pokud by tyto skutečnosti byly druhé straně známy, k plnění z její strany by nedošlo, popř. došlo za méně výhodných podmínek. Nadsázka v reklamě se ale zásadně za podvodné jednání nepokládá, může jít maximálně o klamavou reklamu. Škodou je nejen zmenšení majetku (\"damnum emergens\"), ale také ušlý zisk (\"lucrum cessans\"), tedy to, o co by jinak byl majetek poškozeného oprávněně zvětšen. Majetkové obohacení musí být neoprávněné. Proto není podvodem, pokud někdo vyláká plnění, na které má právní nárok, např. věřitel uvede v omyl dlužníka a ten svůj dluh zaplatí.\n\nKromě tohoto obecného trestného činu zná český trestní zákoník ještě:\n\n"}
{"id": "106161", "url": "https://cs.wikipedia.org/wiki?curid=106161", "title": "Ruská ruleta", "text": "Ruská ruleta\n\nRuská ruleta (rus. \"(русская) рулетка, (russkaja) rulětka\") je sebevražedná hra. Obecně bývají pojmem ruská ruleta někdy označovány i jiné podobné hry se smrtí.\n\nPrincip hry spočívá v tom, že se do jedné komory revolveru vloží náboj. První účastník ruské rulety protočí bubínek, přiloží hlaveň revolveru ke spánku a stiskne spoušť. Má-li štěstí na jednu z prázdných komor, přežije a předá tah (revolver) dalšímu. Pokud má smůlu na komoru s nábojem, zemře na průstřel lebky.\n\nV extrémní variantě se před dalším tahem znovu neprotočí bubínek – cílem je pokořit odvahu předchozího hráče.\n\nVyhrát se nedá nic kromě pochybného uznání za statečnost, ztratit při ní hráč naopak může všechno.\n\nTuto hru prý hrávali znudění ruští důstojníci, odtud pak pochází i název.\n\n"}
{"id": "106162", "url": "https://cs.wikipedia.org/wiki?curid=106162", "title": "Páteř", "text": "Páteř\n\nPáteř (\"columna vertebralis\") je součást kostry obratlovců. Páteří probíhá mícha. Je složena z řady obratlů (u člověka je jich 33-34), mezi kterými jsou měkké meziobratlové ploténky. Na páteř je navázána lebka, eventuálně i pánev, hrudní koš nebo končetiny – toto se může u jednotlivých druhů lišit.\n\nPáteř člověka je dvojnásobně esovitě prohnutá, což zajišťuje její pružnost.\nPáteř umožňuje člověku vzpřímenou chůzi a chrání míchu.\n\n\nMezi základní pohyby páteře patří:\n\n\n\n\n\nPoranění páteře je závažným úrazem s možnými dlouhodobými následky. Páteř je kostěným obalem míchy a porušení míchy či z ní vystupujících nervů může způsobit ochrnutí nebo poruchu vnímání. K poranění může dojít zejména při pádu z výše na záda nebo na natažené končetiny (vysoce riziková je dvojnásobná výška těla a více, prudký pohyb či rotace, anebo při nárazu v rychlosti větší než 30 km/hod).\n\nPři první pomoci je důležité s raněným nehýbat, držet hlavu, komunikovat s pacientem, při ošetřování přidružených poranění volíme polohu naznak na pevné podložce, co nejdříve zavolat zdravotnickou záchrannou službu.\n\nJde o potíže, které mají vazbu na páteř coby osový orgán. Jsou většinou dlouhodobé a zapříčiněné nesprávnými životními a pohybovými návyky jako nedostatek pohybu, sedavý styl života, předsunuté držení hlavy, nadváha, špatný styl chůze, špatný styl dechu apod. Jejich projevem bývá skolióza, spondylóza, osteofyty (kostní výrůstky), blokády obratlů, snížená elasticita plotének, svalové dysbalance, bolesti zad, radikulární dráždění (brnění či vystřelování bolesti do končetin). Jejich konzervativní léčbou se zabývá fyzioterapie, resp. myoskeletální medicína.\n\n1.     ČIHÁK, Radomír. Anatomie 1 : Třetí, upravené a doplněné vydání. Praha : Grada, 2016. 552s. <nowiki>ISBN 978-80-247-3817-8</nowiki>. S. 129–130.\n\n"}
{"id": "106163", "url": "https://cs.wikipedia.org/wiki?curid=106163", "title": "NX bit", "text": "NX bit\n\nNX bit (anglicky Non eXecute bit) je technologie pro CPU sloužící k oddělení paměti pro instrukce procesoru (strojového kódu) a pamětí pro data. Podobná vlastnost se nachází u Harvardské architektury procesoru (tam je ale řešena fyzickým oddělení paměti programu a dat). Avšak NX bit se stále více používá v tradiční Von Neumannově architektuře procesorů z bezpečnostních důvodů. Operační systém s podporou NX bitu může označit určité oblasti paměti jako nespustitelné. Procesor poté odmítne spouštět jakýkoli kód umístěný v těchto částí paměti. Všeobecné techniky, známé jako executable space protection, jsou používány k zabránění určitým typům škodlivého softwaru k převzetí vlády nad počítačem vložením jejich kódu do úložiště dat jiného programu a spuštěním jejich vlastního kódu v této oblasti. Toto je známo jako přetečení na zásobníku nebo přetečení bufferu. Intel označil tuto funkci jako XD bit (anglicky eXecute Disable). AMD používá název Enhanced Virus Protection (vylepšená ochrana proti virům). Pro ARM architekturu se používá funkce XN (anglicky eXecute Never). Tato funkce byla představena v ARM v6.\n\nProcesory řady x86 od 80286 mají podobnou vlastnost implementovanou na úrovni segmentace paměti. Avšak současné operační systémy, které mají implementovaný Flat memory model, nemohou tuto vlastnost používat. V 80386 a novějších procesorech x86 nebyl žádný příznak spuštění v záznamu tabulky stránek (stránkový popisovač) dokud. AMD nepřidalo „not executable” neboli NX bit do záznamů stránkovací tabulky v procesorech s architekturou AMD64, zprostředkovávající mechanismus, který řídí spouštění po stránkách než po celých segmentech, aby tato schopnost byla k dispozici pro operační systémy, které používají flat memory model.\nPage-level mechanismus je po celá používán v ostatních architekturách procesorů, jako jsou DEC (nyní HP) Alpha, SPARC, and IBM System/370-XA, System/390, z/Architecture a PowerPC. Intel implementoval podobnou vlastnost do svého procesoru Itanium (\"Merced\") s architekturou IA-64 v roce 2001, ale nezakomponoval vlastnost do oblíbenějších řad procesorů (Pentium, Celeron, Xeon, etc.). V architekturách x86 byl NX bit implementován firmou AMD pro použití v řadách AMD64 jako jsou Athlon64 a Opteron. Pojem NX bit se ujal a je obecně používán u podobných technologií v procesorech.\npoté co se AMD rozhodla začlenit tuto funkci do AMD64 instrukční sady, Intel implementoval podobnou funkci do x86 procesorů počínaje Pentiem 4, které využívaly jádra Prescott.\nNX bit odkazuje na bit číslo 63 (tj. nejvýznamnější bit) 64bitového záznamu ve stránkovací tabulce. Pokud je tento bit nastaven na 0, tak může být kód spuštěn z této stránky; pokud nastaven na 1, kód nemůže být spuštěn a je považován za data. Nutno poznamenat, že se používá pouze s Physical Address Extension (PAE) formátem stránkovací tabulky, protože x86 s původním 32bitovým formátem stránkovací tabulky nemá žádný bit 63 a tím pádem zde není bit k zakázání/povolení spuštění.\n\nPřed nástupem této funkce v hardwaru, různé operační systémy se pokoušely imitovat tuto funkci softwarově jako například W^X nebo Exec Shield. Budou popsány v článku později.\nOperační systém se schopností emulovat a / nebo využít NX bit může zabránit oblastem v zásobníku nebo haldě ve spuštění a může zabránit spustitelné části paměti v zapisování. To pomáhá chránit před exploity způsobujícími přetečení na zásobníku, zejména před takovými, které vnášejí a spouštějí vlastní kód, jako jsou červi Sasser a Blaster. Tyto útoky se spoléhají na některé části paměti, obvykle na zásobník, aby byly zapisovatelné a spustitelné, pokud tomu tak není, útok se nezdaří.\n\nMnoho operačních systémů implementuje nebo má politiku ochrany spustitelné oblasti. Zde je seznam takových to systémů v abecedním pořádku, každá technologie je seřazena od nejnovější po nejstarší.\nPro některé technologie je tu přehled hlavních vlastností, které tyto technologie podporují. Přehled je uspořádaný takto:\n\n\nNa všech procesorech, které nejsou hardwarově podporovány, bude fungovat technologie, která dodává emulaci nezávislou na architektuře.\n„Ostatní podporované” jsou procesory, u kterých se využívá šedého místa k vytvoření explicitního NX bitu pomocí nějaké emulace.\n\nPočáteční podpora pro NX bit na procesorech x86-64 a x86, které NX bit podporují. Poprvé se objevil v FreeBSD – CURRENT 8 června 2004. Je součástí FreeBSD od verze 5.3.\n\nJádro Linuxu v současnosti podporuje NX bit na procesorech x86-64 a x86 kde je implementován, tak i současné 64bitové procesory AMD, Intel, Transmeta a VIA.\nPodpora této funkce v 64bitovém módu u x86-64 procesorů byla přidána v roce 2004 Andim Kleenem, a později téhož roku Ingo Molnár přidal podporu pro 32bitový mód na 64bitových procesorech. Tyto funkce jsou ve stabilním vydání jádra Linuxu 2.6.8 od srpna 2004.\nDostupnost v 32bitovém x86 jádře, které může běžet jak na 32bitovém x86 procesoru, tak i na 64bitových x86 kompatibilních procesorech, je významná, protože 32bitové x86 jádro by normálně neočekávalo NX bit, který poskytuje AMD64 nebo IA-64. Záplata NX enabler zajišťuje, že se jádra pokusí použít NX bit pokud je přítomen.\nNěkteré desktopové Linuxové distribuce jako je Fedora Core 6, Ubuntu a openSUSE nemají ve výchozím nastavení zapnutou volbu HIGHMEM64, která je potřebná k přístupu k NX bitu v 32bitovém režimu, v jejich výchozí verzi jádra. Důvodem je, že režim PAE, který je potřeba pro NX bit, způsobuje u procesorů před Pentium Pro (včetně Pentium MMX), Celeron M a Pentium M bez podpory NX selhání při bootování. Další procesory, které nepodporují PAE, jsou AMD K6 a starší, Transmeta Crusoe, VIA C3 a starší a Geode GX a LX. VMware Workstation verze starší jak 4.0, Parallels Workstation verze starší jak 4.0, Microsoft Virtual PC a Virtual Server nepodporují PAE na hostovaných operačních systémech. Fedora Core 6 a Ubuntu 9.10 a novější poskytují kernel-PAE balíček, který podporuje PAE a NX.\nPodpora ochrany paměti (NX) byla vždy dostupná v Ubuntu pro jakýkoli systém, který hardwarově podporuje 64bitové jádro nebo 32bitové serverové jádro. 32bitové desktopové PAE jádro (linux-image-generic-pae) v Ubuntu 9.10 a novější, také poskytuje PAE režim potřebný pro hardware s NX CPU funkcí. Pro systémy, které postrádají NX hardware, 32bitová jádra poskytují přiblížení k NX CPU funkci skrze softwarovou emulaci, která pomáhá blokovat spoustu exploitů, které může útočník spustit ze zásobníku nebo haldy.\nNX funkce byla také představena pro ostatní ne-x86 procesory, které podporují tuto funkci, v mnoha vydání.\n\nVývojář Red Hatu Ingo Molnár vydal opravu linuxového jádra nazvanou Exec Shield, která se přibližuje a uplatňuje NX funkci na 32bitových x86 procesorech.\nOprava Exec Shield byla vydána a zařazena do seznamu oprav jádra (Linux kernel mailing list) druhého května 2003. Byla odmítnuta, protože zahrnovala rušivé změny kódu jádra, aby jádro zvládlo složité části emulace.\n\n\nPaX NX technologie může emulovat NX bit NX funkci, nebo použít hardwarový NX bit. PaX pracuje na x86 procesorech, které nemají NX bit, jako je 32bitový x86. Ačkoli Pax poskytuje úplnější implementaci NX funkce než jeho blízký konkurent Exec Shield, vyžaduje mnohem více změn v jádru Linuxu a může být náchylný k znemožnění běhu zastaralých aplikací.\nProject PaX byl založen 1. října 2000. Později přidáno do verze 2.6 a stále se vyvíjí.\nLinuxové jádro stále není distribuováno s PaX (k lednu 2012). Oprava musí být aplikována samostatně.\n\n\nMac OS X pro procesory Intel podporuje NX bit na všech procesorech podporovanými společností Apple (od verze 10.4.4 – první vydání pro procesory Intel – do dnes). Mac OS X 10.4 podporoval pouze NX ochranu zásobníku. v Mac OS X 10.5 vše 64bitové má ochranu NX zásobníku a haldy – W^X protection, včetně i386 (Core 2 nebo novější) a PowerPC (pouze G5).\n\nPoprvé na platformě x86 se funkce NX objevila ve Windows XP Service Pack 2 a Windows Server 2003 Service Pack 1.\nMicrosoft Windows používá výlučně NX ochranu pro kritické služby Windows. ve Windows XP nebo Server 2003 je tato funkce nazývána Data Execution Prevention (zkráceně DEP) a může být aktivována na záložce „Upřesnit” ve vlastnostech systému. Když procesor x86 podporuje tuto funkci hardwarově, tak NX funkce jsou ve Windows XP/Server 2003 zapnuty automaticky. Pokud NX funkce nejsou podporovány procesory x86, tak není ochrana poskytnuta.\n„Software DEP” nesouvisí s NX bitem, podle Microsoftu se jedná o bezpečné strukturované zacházení s výjimkami (Safe Structured Exception Handling – SafeSEH). Software DEP/SafeSEH kontroluje, když dojde k výjimce, zda je tato výjimka registrovaná ve funkční tabulce pro danou aplikaci a vyžaduje, aby byla zabudována do programu.\nPrvní implementace DEP neposkytovaly Address space layout randomization (ASLR), což umožňovalo útoky typu return-to-libc, které by mohly vést k vypnutí DEB během útoku. Dokumentace k PaX uvádí proč je ASLR nezbytný. Proof-of-concept detailně popisuje jakým způsobem by mohla být DEP vypnuta při nepřítomnosti ASLR. Je možné objevit způsob, jak provést úspěšný útok, pokud jsou útočníkům známy adresy připravených dat, jako jsou poškozené obrázky nebo MP3 soubory. Microsoft přidal ASLR funkci ve Windows Vista and Windows Server 2008, aby se vypořádali s tímto způsobem útoků.\nMimo procesory x86 také existuje verze NX bitu pro Intel IA-64, která je implementovaná ve Windows na této architektuře.\n\n\nArchitektury, které podporují NetBSD 2.0 a novější (9. prosinec 2004), mají nespustitelný zásobník a haldu.\nProcesory co mohou rozlišit ochranu pro každou stránku jsou: alpha, amd64, hppa, i386 (s PAE), powerpc (ibm4xx), sh5, sparc (sun4m, sun4d), sparc64.\nProcesory co mohou podporovat pouze s těmito regiony rozlišení: i386 (bez PAE), PowerPC (např. macppc).\nOstatní architektury nevyužívají nespustitelný zásobník a haldu. NetBSD ve výchozím stavu nepoužívá softwarovou emulaci, aby nabídl tyto funkce na těchto architekturách.\n\nHlavní článek: W ^ X\nTechnologie v operačním systému OpenBSD, známá jako W ^ X, označuje zapisovatelné stránky ve výchozím stavu jako nespustitelné u procesorů, které toto podporují. Na 32bitových procesorech x86, je kódový segment nastaven, aby zahrnoval pouze část adresového prostoru a zajistil určitou úroveň ochrany spustitelných prostoru.\nW ^ X využívá NX bit na procesorech Alpha, AMD64, HPPA a SPARC. Procesory Intel 64 mohou nebo nemusí být podporovány, v závislosti na hardwaru. Intel přidal NX podporu (Intelem nazývanou XD bit) do novějších čipů.\nOpenBSD 3.3 vydaný 1.5. 2003 byl prvním operačním systémem, který obsahoval W ^ X.\n\n\nSolaris podporoval globálně zákaz spuštění ze zásobníku na procesorech SPARC od verze Solaris 2.6 (1997). Ve verzi Solaris 9 (2002) byla přidána podpora zákazu spuštění ze zásobníku pro jednotlivé principy spouštění.\nSolaris 10 (2005) používá NX bit automaticky povolený na procesorech x86, které tuto funkci podporují. U 32bitového ABI legacy režimu byly vytvořeny výjimky pro programový zásobníkový segment. Velká skupina programů funguje beze změn. Avšak když program spadne, ochrana může být vypnuta skrze volbu enforce-prot-exec v EEPROM. Sun doporučuje hlásit tyto případy jako chyby v programu.\n\nU Androidu 2.3 a v novějších, architektury, které mají podporu nespustitelných stránek, mají také podporu nespustitelného zásobníku a haldy.\n\nV této části textu jsou porovnávány vlastnosti NX technologií.\nObecně NX bitové emulace jsou dostupné pouze na x86 procesorech. Jednotlivá oddělení se zabývají emulací a jsou zaměřena pouze na procesory x86, pokud není předem uvedeno jinak.\nAčkoli bylo dokázáno, že některé NX bit emulace mají dosti nízkou režii, bylo také zjištěno, že tyto metody nemusí fungovat správně. Na druhou stranu můžou mít jiné metody vysokou režii a být velice spolehlivé. Zatím nebyla objevena metoda, která by nabídla výrazný kompromis mezi rychlostí zpracování, spolehlivosti nebo využití místa virtuální paměti.\nRežie udává velikost výpočetní schopnosti procesoru, která je potřeba k tomu, aby daná technologie fungovala. Je to důležité, protože technologie, které nějakým způsobem emulují nebo nahrazují NX bit, budou většinou potřebovat nezanedbatelnou režii, zatímco využití hardwarového NX bitu nevyžaduje výraznou režii. Všechny emulované technologie vytvářejí režii z důvodu nadbytečného programování logiky, která musí být vytvořena pro řízení NX bitu v různých oblastech paměti, avšak vyhodnocení většinou provádí procesor, pokud je přítomen hardwarový NX bit a v tomto případě není potřeba žádné režie.\nNa procesorech s hardwarovým NX bitem nemá žádná z popisovaných technik vysokou režii, režie je stěží měřitelná, pokud není výslovně uvedeno jinak.\n\nStarší procesory Exec Shield podporují aproximaci (approximates – podle Inga Molnára) NX emulace tak, že sledují hranici horního kódového segmentu. K tomu je potřeba jen pár cyklů režie během změn kontextu, což je prakticky zanedbatelné.\n\nPaX používá dvě metody emulace nazývané SEGMEXEC a PAGEEXEC.\nSEGMEXEC má měřitelnou, ale nízkou režii, typicky méně než 1 %. Je to konstantní skalár, která je způsobená zrcadlení m virtuální paměti. SEGMEXEC je také ovlivněn půlením virtuálního adresového prostoru úlohy, což umožňuje úloze přistupovat k menšímu množství paměti než normálně. Toto není problém, dokud úloha nepotřebuje více než polovinu normálního adresového prostoru, což je vzácné. SEGMEXEC nezpůsobuje, že by programy potřebovaly více systémové paměti (např.: RAM), jen pouze omezuje, kolik paměti může být přístupno. Na 32bitových procesorech to je 1,5 GiB místo 3 GiB.\nPaX dodává metodu podobnou Exec Shield aproximaci v PAGEEXEC jako zrychlení, ale pokud je vyšší paměť označena jako spustitelná, postrádá ochranu. V těchto případech se PaX vrátí ke starší metodě s variabilní režií používané PAGEEXECem k ochraně stránek pod CS limitem, což může přinést vyšší režii v určitých modelech přístupu k paměti.\nKdyž je PAGEEXEC použit na procesoru s hardwarovým NX bitem, tak je použit hardwarový NX bit a nedochází k žádné emulaci a tudíž nevzniká nijak významná režie.\n\nNěkteré technologie přibližně emulují (neboli aproximují) NX bit na procesoru, který ho hardwarově nepodporuje. Jiné výhradně emulují NX bit pro tyto procesory, ale výrazně snižují výkon nebo obsah virtuální paměti. Níže porovnáváme tyto metody z hlediska spolehlivosti.\nVšechny popsané metody jsou 100% spolehlivé v přítomnosti hardwarového NX bitu, pokud není napsáno jinak.\n\nPro starší procesory bez NX bitu Exec Shield selhává v ochraně stránek paměti pod limitem kódového segmentu. Funkce mprotect() označí vyšší paměť jako spustitelnou např.: zásobník a stejně tak označí i paměť pod tímto limitem jako spustitelnou a proto v těchto případech Exec shield selhává. Toto je cena za nízkou režii viz výše.\n\nSEGMEXEC nespoléhá tolik na volatilní systémy, tak jako Exec Shield, a tak nenastávají podmínky, ve kterých finegrained NX bit emulace nemůže být vynucena. To však sníží virtuální adresový prostor na polovinu, jak je zmíněno výše.\nPAGEEXEC použije původní PAGEEXEC metody, které se používaly dříve pro urychlení, když datové stránky existují pod horním limitem kódového segmentu. V obou případech PaX emulace zůstává 100% spolehlivá. Žádné stránky se nestanou spustitelné, dokud operační systém je tak explicitně nenastaví.\nJe také zajímavé poznamenat, že PaX dodává omezení pro mprotect(), aby ochránil programy od označení paměti způsoby, které vytvářejí paměť užitečnou pro potenciální exploity. Tato taktika způsobuje, že určité aplikace přestanou fungovat, ale je možné pro tyto aplikace tuto ochranu vypnout.\n\nNěkteré techniky umožňují spustitelné programy označit, takže operační systém ví, u kterých programů může snížit omezení pomocí NX technologie. Různé systémy poskytují různé řízení, jednotlivé způsoby řízení jsou popsány níže.\n\nExec Shield doplňuje označení spustitelnosti a kontroluje dvě ELF hlavičky označení, které říkají zásobníku, zda má být spustitelný. Jedná se o tzv. PT_GNU_STACK a PT_GNU_HEAP. Exec Shield umožňuje řízení nastavit jak pro spustitelné soubory, tak i pro knihovny. Když spustitelný soubor nahraje potřebnou knihovnu, je mu sníženo omezení. Spustitelný soubor zdědí toto označení a má také snížené omezení.\n\nPaX dodává přesnou kontrolu nad ochranou. To umožňuje individuální řízení nad následujícími funkcemi technologií pro každý spustitelný binární soubor:\n\nVíce informací o těchto omezeních naleznete v článku o PaX.\nPaX úplně ignoruje obojí PT_GNU_STACK a PT_GNU_HEAP. V jisté době měl PaX konfigurační možnosti na počest těmto nastavením, ale byly nedávno úmyslně odstraněny z bezpečnostních důvodů. Také i proto, že nebyly považovány za užitečné. Stejného výsledku funkce PT_GNU_STACK lze běžně dosáhnout i vypnutím mprotect() omezení, mprotect nahraje normálně program do zásobníku. Toto nemusí být vždy pravda, pro situace, kde toto selže. Odstraněním omezení veškerého spustitelného prostoru se provede jednoduše vypnutím PAGEEXEC a SEGMEXEC a tím úloha dostane stejnou ochranu na spustitelné oblasti jako na systému bez PaX.\n\nKdyž je NX podporován, tak je ve výchozím stavu zapnutý. Windows umožňují programům řízení, což stránkám znemožní jejich spuštění přes jejich API, tak přes sekci hlaviček v PE souboru.\nU API runtime přístup k NX bitu je vystaven skrze Win32. API volá VirtualAlloc[Ex] a VirtualProtect[Ex]. v těchto funkcích je ochrana stránky specifikovaná programátorem. Každá stránka může být individuálně označena jako spustitelná nebo nespustitelná. Navzdory nedostatku podpory předchozího x86 hardwaru nastavení stránky jako spustitelná nebo nespustitelná bylo poskytováno již od začátku. Na procesorech bez podpory NX bitu přítomnost „spustitelného” atributu neměla žádný efekt. To bylo zdokumentováno a jako výsledek většina programátorů to používala správně.\nV souboru PE formátu každá jeho část může specifikovat jeho spustitelnost. Označení spustitelnosti již od začátku PE formátu standardní odkazovače vždy používaly označení správně, dokonce dlouho před NX bitem.\nDíky těmto věcem byl Windows schopný posílit NX bitem i staré programy. Za předpokladu, že programátor zkompiloval aplikace podle „best practices”, měly by pracovat správně i po posílení NX bitem. Jenom v několika málo případech se vyskytly nějaké problémy. Běhové prostředí .NET Runtime od Microsoftu měl problémy s NX bitem a byly opraveny.\n\nAčkoli procesor Microsoft Xboxu nemá NX bit, novější verze XDK nastavuje limit kódového segmentu na začátku jádra v sekci \".data\" (žádný kód by od tohoto bodu za normálních okolností neměl být). Toto byla pravděpodobně reakce na exploit umístěný v uložené pozici u hry 007: Agent Under Fire. Avšak tato změna neopravuje tento problém, protože paměť, ze které se spouští, se nachází v jádře pod sekcí \".data\".\nOd verze 51xx, byla tato změna implementována také do jader nových XBoxů. To odstranilo techniku starých exploitů pomocí TSR. Na trh byly rychle vypuštěny nové verze, podporující tuto novou verzi, protože základní exploit byl neúčinný.\n\n"}
{"id": "106165", "url": "https://cs.wikipedia.org/wiki?curid=106165", "title": "Brčko (geologie)", "text": "Brčko (geologie)\n\nBrčko je primární krasový jev. Jedná se o prvotní stádium stalaktitu, který vzniká vysrážením oxidu uhličitého z vodního roztoku. Nejdelší známé brčko dosahovalo délky 9 metrů.\n\nZe stropních dutinek prosakuje kapka vody, která během prosakování horninou jí rozkládá a obohacuje se o minerální složky. Při změně tlaku na přechodu mezi horninou a vzduchem, dochází ke srážení minerálů. Postupným přísunem další vody dosáhne vznikající kapka velikosti, při které její váha přemůže přilnavost vody ke stropu a kapka vlivem gravitace odkápne. Tento proces může trvat i několik hodin, během kterých dochází k odpařování z povrchu kapky. Tím se zahušťuje obsah rozpuštěného uhličitanu vápenatého a dochází ke vzniku molekulových vloček krystalů vápence, které se pohybují v povrchové blance kapky a hromadí se v tenkém prstenci kolem horního okraje kapky, kde se usazují a tvoří prstenec, jímž stále prokapává voda. \n\nPrstenec narůstá v dutý vápencový váleček o průměru odpovídajícímu velikosti vodní kapky a dosahující délky až několik metrů zvaný brčko. Brčko má tenké křehké průsvitné stěny a většinou rovný tvar, jen výjimečně zakřivený (zakřivení způsobuje nejčastěji proudící vzduch). Po stěnách brčka stéká voda, vypařuje se a brčko dorůstá soustřednými vrstvičkami v kořenovité tvary nazývané stalaktity.\n\nBrčka jsou prvním útvarem, který začíná vznikat vlivem vypařování vody a mineralizace. Často se s nimi dá setkat i na účelových stavbách jako pod oblouky mostů.\n"}
{"id": "106178", "url": "https://cs.wikipedia.org/wiki?curid=106178", "title": "Antonín Eltschkner", "text": "Antonín Eltschkner\n\nAntonín Eltschkner (4. června 1880 Polička – 22. února 1961 Brno) byl český římskokatolický kněz a významný esperantista, probošt metropolitní kapituly u sv. Víta a pomocný biskup pražský. Na titulárního biskupa zefirského byl vysvěcen jako pražský světící biskup 19. března 1933. Od ledna 1931 do rezignace arcibiskupa Kordače v červenci 1931 byl generálním vikářem pražské arcidiecéze.\n\nV roce 1940 měl být jmenován biskupem českobudějovickým, ale německé okupační orgány to znemožnily a po válce z toho sešlo. Po poválečném jmenování Josefa Berana pražským arcibiskupem a Josefa Hloucha českobudějovickým biskupem zahořkl, neboť se cítil neprávem odstaven, a zejména vůči Beranovi se choval údajně velice nepřátelsky, což byl možná jeden z důvodů, že zůstal jediným katolickým biskupem, kterého komunisté na počátku 50. let nechali v českých zemích veřejně působit, zatímco ostatní internovali. Za komunistického režimu se na jedné straně v menší míře podílel na tvorbě struktur skryté církve, na druhé straně složil komunisty předložený „slib věrnosti republice“ a spolupracoval s „Cyrilometodějskou bohosloveckou fakultou“. V roce 1949 tajně vysvětil Kajetána Matouška pomocným biskupem pražským.\n\nV roce 1940 se jeho osoba stala předmětem diplomatického incidentu mezi Vatikánem a nacistickým Německem. Vatikán jej totiž bez předchozí konzultace s německými okupačními orgány jmenoval biskupem českobudějovickým a teprve poté, co jmenování provedl, informoval německé představitele. Nacistické Německo protestovalo proti tomuto rozhodnutí s tím, že chce biskupa německého původu a že Vatikán má jmenování biskupa s jeho představiteli konzultovat. Vatikán to odmítl s tím, že diecézi s českou většinou přísluší český biskup a že německá vláda nemá právo zasahovat do jmenování biskupů na území, které mu nenáleží. Německo sice muselo uznat, že poslední argument je platný (Čechy oficiálně nebyly jeho územím, ale protektorátem), nicméně považovalo takový postup za nepřátelský akt. Vatikán se nakonec rozhodl jmenování zatím nezveřejňovat (protože Eltschkner by se reálně úřadu nikdy ujmout nemohl) a ponechat řízení diecéze na generálním vikáři. Demonstrativně však ponechal Eltschknera provádět na daném území kněžská svěcení a biřmování. Původně se předpokládalo, že se ujme úřadu sídelního biskupa ihned, jakmile to situace umožní, posléze se však objevily další jiné okolnosti, které vedly k tomu, že se i po zániku protektorátu a porážce Německa uveřejnění jmenování nekonalo. Biskupem českobudějovickým byl nakonec jmenován v roce 1947 monsignore ThDr. Josef Hlouch. Závěr života prožil biskup Eltschkner na Moravě, nejdříve v Mikulově (na konci padesátých let), poté v Brně, kde také zemřel. Pohřben je na pražském břevnovském hřbitově U Svaté Markéty.\n\nByl předsedou Ligy katolických esperantistů v Československu, od roku 1925 členem esperantské sekce „Katolické rady“. Ve svém biskupském znaku měl zelenou pěticípou hvězdu se žlutobílým křížem, symbol katolických esperantistů.\n\n\n"}
{"id": "106183", "url": "https://cs.wikipedia.org/wiki?curid=106183", "title": "Santa Fe (Nové Mexiko)", "text": "Santa Fe (Nové Mexiko)\n\nSanta Fe (originální název: , v překladu: Královské město svaté víry svatého Františka z Assisi) je hlavní město Nového Mexika ve Spojených státech amerických.\n\nOd svého oficiálního založení v roce 1610 do počátku 19. století bylo Santa Fe hlavní městem provincie Nové Mexiko, spadající nejprve pod Místokrálovství Nové Španělsko a poté pod Mexiko. Američané je vojensky obsadili v roce 1846, v roce 1850 se stalo městem teritoria Nové Mexiko.\n\nMěsto je formálním centrem římskokatolické arcidiecéze Santa Fe (mezi význačné stavby patří katedrála svatého Františka), správa arcidiecéze však sídlí v Albuquerque.\n\nPodle sčítání lidu z roku 2010 zde žilo 67 947 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 48,7% populace.\n\n\n\n"}
{"id": "106187", "url": "https://cs.wikipedia.org/wiki?curid=106187", "title": "Smrtelný hřích", "text": "Smrtelný hřích\n\nSmrtelný hřích (též nazýván těžký hřích) je v katolické terminologii označení pro takový hřích, který „\"ničí v srdci člověka lásku těžkým porušením Božího zákona\"“. Tím se liší od všedního (lehkého) hříchu, který ponechává lásku naživu, ač ji uráží a zraňuje. Jelikož těžkým hříchem člověk přerušuje svou vazbu na Boha, má dle katolické nauky za následek uvržení duše do pekla, pokud viník před svou smrtí nekoná řádné pokání. Tím se liší od hříchu lehkého, jehož následkem není věčné zavržení. \n\nJako těžký hřích se označuje takový hřích, který je vykonán:\n\nPři páchání těžkého hříchu se tedy předpokládá poznání hříšnosti skutku a vědomí, že skutek odporuje Božímu zákonu. Kromě toho se vyžaduje dostatečně svobodný souhlas, aby rozhodnutí bylo opravdu osobní (člověka tedy k danému skutku nikdo nenutil). Vnější akty způsobené uplatněním násilí se nepřičítají a donucovaná osoba za ně nenese odpovědnost, pokud k nim nepřivolí, a je-li to možné, se jim brání. Zaviněná nevědomost a tvrdost srdce nezmenšuje dobrovolný ráz hříchu, ale naopak jej ještě zvětšuje. Těžkým hříchem se však mnohým opakováním stává i hřích lehký, kterého člověk řádně nelituje.\n\nSvatý Tomáš Akvinský definuje těžký hřích takto: „Jestliže se vůle zaměří na nějakou věc, která sama o sobě odporuje lásce, jež nás směřuje k poslednímu cíli, už tím se hřích stává smrtelným, ... ať už je namířen proti Boží lásce, jako např. rouhání, křivá přísaha, nebo proti lásce k bližnímu, jako například vražda, cizoložství. Když se vůle hříšníka obrátí k nějaké věci, která v sobě nese nepořádek, ale není namířena proti lásce k Bohu nebo bližnímu, je to hřích všední, jako např. prázdná slova, nevhodný smích.“\n\nTěžký hřích dle katolické nauky člověka zbavuje milosti posvěcující se všemi zásluhami pro nebe a uvaluje na něj věčné i časné Boží tresty. Z toho důvodu je osoba, která zemře v těžkém hříchu, navěky zavržena (peklo). Z těchto jeho vlastností pochází označení \"smrtelný hřích\", neboť působí duchovní smrt a následně i smrt věčnou.\n\nKatolík ve stavu těžkého hříchu má taktéž zakázáno přistupovat ke svatému přijímání. Každý těžký hřích i jeho počet je pak povinen vyznat u zpovědi. Pokud tak neučiní, zpovídá se neplatně a svatokrádežně.\n\nMezi těžké hříchy se zpravidla řadí např. vražda, krádež, cizoložství, smilstvo, zanedbání vlastní vinou sváteční mše svaté či velikonočního svatého přijímání, nevíra v Boha, tvrdošíjné setrvávání v učení odporujícím katolické církvi (hereze) apod. Některé zvlášť těžké hříchy se pak někdy označují dalšími termíny, např. \"hříchy do nebe volající\", tj. hříchy, o kterých se Bible zmiňuje, že volají do nebe o pomstu (úmyslná vražda, sodomský hřích – tedy homosexuální pohlavní styk, zadržování nebo zkracování mzdy dělníkům). Mluví se též o \"hříších proti Duchu svatému\" (srov. ) jako např. tvrdošíjné setrvávání v nekajícnosti až do smrti (jeden z lotrů ukřižovaných spolu s Ježíšem), zoufání nad milosrdenstvím Božím (Jidáš).\n\nTradičně se hovoří také o sedmi smrtelných hříších. Tento pojem však nesouvisí s pojmem smrtelného hříchu ve významu těžkého, jak je popsáno výše, nýbrž se jedná o základní hříšné náklonnosti člověka, jež jsou důsledkem jeho porušené přirozenosti prvotním hříchem. Proto se také někdy hovoří přesněji o sedmi hlavních hříších (viz patřičný článek).\n\n\n\n"}
{"id": "106191", "url": "https://cs.wikipedia.org/wiki?curid=106191", "title": "Červený kámen", "text": "Červený kámen\n\nPojem Červený kámen je nejednoznačný a může mít následující významy:\n\n\nNebo se může jednat:\n"}
{"id": "106192", "url": "https://cs.wikipedia.org/wiki?curid=106192", "title": "Vis", "text": "Vis\n\nVis (řecky \"Issa\", italsky \"Lissa\") je chorvatský ostrov v Jaderském moři. Náleží k Splitsko-dalmatské župě a nachází se asi 17 km na jihozápad od ostrova Brač a 44 km jižně od pevninského pobřeží Chorvatska.\n\nOstrov byl v 19. století byl nazýván \"Gibraltar Adrie\" a představoval významnou základnu strážící přístupy k významným rakousko-uherským přístavům Split a Dubrovník. Pokus Italů za prusko-rakouské války tento ostrov dobýt vedl ke střetnutí loďstev obou států v bitvě u Visu (20. červenec 1866), v níž italské námořnictvo utrpělo těžkou porážku. Na ostrově leží města Vis a Komiža.\n\nOstrov byl součástí Itálie až do konce druhé světové války, stejně jako řada dalších ostrovů na chorvatské straně, které Itálie považovala za objekt svého zájmu. Během konfliktu obsadili ostrov Titovi partyzáni, kteří do místní jeskyně (později získala jeho jméno) přesunuli celý svůj generální štáb. V roce 1944 se na ostrově setkal vůdce partyzánů s Brity a zástupci exilové jugoslávské vlády ve snaze řešit otázku budoucího uspořádání Jugoslávie.\n\nVis, ostrov krvavého Tita – vojenská historie\n"}
{"id": "106202", "url": "https://cs.wikipedia.org/wiki?curid=106202", "title": "Dobrodružná literatura", "text": "Dobrodružná literatura\n\nDobrodružná literatura je souhrnné označení pro epický literární žánr vyznačující se poutavým a napínavým dějem odehrávajícím se často v exotických krajinách a sloužící převážně pro zábavu čtenáře. Mnohdy je tento žánr právem označován za konzumní literaturu, protože snaha o zajímavost a poutavost vedla často ke komercializaci a k vytváření děl za hranicemi umění (kýč a brak).\n\nDobrodružství je průvodním jevem dějin (vzniká zejména v obdobích, kdy dochází k silnému napětí mezi osobností a společností a ke konfliktu mezi sociálními silami), a tak i jeho ztvárnění uměleckými prostředky je součástí vývoje a dějin světové literatury. Dobrodružnost je tak charakteristickým rysem mnoha historických literárních žánrů, jako jsou:\n\nV 18. století se začala zásadně měnit kompozice dobrodružného literárního díla. Podle kompozice můžeme totiž v dobrodružné literatuře rozlišit dva základní typy literárních děl:\n\nSílící vliv měšťanstva v období průmyslové revoluce přinesl s sebou mimo jiné také potřebu poutavé a zábavné literární tvorby určené již ne jen šlechtickým kruhům, ale širší veřejnosti. Již roku 1719 napsal anglický spisovatel Daniel Defoe dobrodružný román \"Robinson Crusoe (The Life and Strange Surprising Adventures of Robinson Crusoe of York)\" líčící život trosečníka na pustém ostrově. Defoe tímto svým dílem inicioval vznik subžánru dobrodružné literatury, označovaný jako robinzonáda. Ta přetrvala až do dnes, setkáváme se s ní i ve vědeckofantastických románech. Další román Daniela Defoa \"Dobrodružný život kapitána Singletona (1720, The Life, Adventures and Piracies of the Famous Captain Singleton)\" se dá považovat za jedno z prvních děl s pirátskou tematikou.\n\nŽánr fantastických cestopisů a podivuhodných cest vyvrcholil jednak v satirickém spise Jonathana Swifta \"Gulliverovy cesty (1726, Travels of Lemuel Gulliver\"), jednak v knize německého spisovatele Gottfrieda Augusta Bürgera \"Baron Prášil (1786, Wunderbare Reisen zu Wasser und zu Lande, Feldzüge und lustige Abenteuer des Freiherrn von Münchhausen)\", který v ní ovšem rozvíjí i pohádkové motivy.\n\n19. století začalo nástupem romantismu, což se v dobrodružné literatuře projevilo následujícím skutečnostmi:\n\nRozvoj americké literatury přinesl s sebou nové náměty. V období romantismu vedla potřeba vyjádřit se k ostrým společenským problémům (boj proti kolonizaci, otrokářství, boj farmářů proti násilné kapitalizaci, nesouhlas s utlačováním původního indiánského obyvatelstva) k tomu, že mnozí američtí spisovatelé začali hledat svůj ideál mimo městské a podnikatelské prostředí v exotických krajinách, v nedotčené americké přírodě, v prériích. Díky Jamesu Fenimorovi Cooperovi a jeho pentalogii \"Příběhy Kožené punčochy (1826-1841, Leatherstocking Tales)\" tak vznikl jeden z nejoblíbenějších subžánrů dobrodružné literatury western, resp. indiánka, který dále rozvinul především německý spisovatel Karel May. Cooper rovněž inicializoval svým románem \"Vyzvědač (1821, The Spy)\" vznik špionážního románu. Další americký spisovatel Edgar Allan Poe uváděl ve svých dílech člověka za hranice reálného světa a psal i podivuhodné příběhy odehrávající se v tajemných i neexistujících prostředích, např. \"Příběhy Arthura Gordona Pyma (1838, The Narrative of Arthur Gordon Pym)\". Jiní autoři zobrazili pomocí drsných, až surově realistických příběhů život zlatokopů, např. Francis Bret Harte nebo Jack London. Poslední ze jmenovaných proslul rovněž jako autor děl odehrávajících se v exotických jižních mořích. Díla Marka Twaina \"Dobrodružství Toma Sawyera (1876, The Adventures of Tom Sawyer)\" a zejména \"Dobrodružství Huckleberryho Finna (1884, Adventures of Huckleberry Finn)\" zase rozvíjejí téma úniku ze stísňujících provinciálních poměrů. V oblasti hororu navázal na Edgara Allana Poea Ambrose Bierce, mistr černého humoru a demaskér válečné slávy stíhající cynismus a sadismus.\n\nRozvoj techniky v druhé polovině 19. století vedl ke vzniku vědeckofantastické literatury neboli science-fiction. Za její zakladatele jsou považování francouzský spisovatel Jules Verne (pokud jde o technickou science-fiction) a Angličan Herbert George Wells, který se věnoval spíše vlivu technologií na člověka a ve svém díle nastolil témata, z nichž vychází science-fiction dodnes (například kontakt s mimozemskými civilizacemi, cesty časem, biotechnologie atp.). Paralelně se rozvíjel další žánr fantastické literatury známý jako fantasy, jež vychází z pohádek a mytologie a částečně se překrývá se science-fiction a hororem.\n\nDobrodružná literatura 20. století již pokračovala jen v rozvíjení tradičních dobrodružných žánrů (za jediný nový žánr lze považovat pouze komiks):\n\nČeská dobrodružná literatura se rozvíjela v podstatě ve stejné žánrové bohatosti, jako dobrodružná literatura světová. Její prvky můžeme najít již v staročeském rytířském románu \"Alexandreis\" z konce 13. století nebo v cestopise Václava Šaška z Bířkova z druhé poloviny 15. století. Od 16. století a zejména pak v době českého národního obrození koncem 18. a na počátku 19. století byly vydávány tzv. \"Knížky lidového čtení\" jako nenáročná četba širokých vrstev měst i venkova. Ve většině případů šlo o dobrodružně fantastická vyprávění cizího původu, často velmi stará, společná s jinými evropskými literaturami, jejichž české zpracování pevně vrostlo do naší literární tradice. Objevovaly se také triviální lupičské romány, jako byl např. \"Lips Tulian\". V druhé polovině 19. století se začal rozvíjet historický román, jehož hlavní úlohou ovšem bylo poukázat na slavnou českou minulost a podpořit tak obrozenecké hnutí (Winter, Jirásek), přesto se také objevili spisovatelé, kteří dějiny využívali k napsání napínavých příběhů (především Josef Svátek). Počátky science-fiction v české literatuře můžeme v té době najít v některých romanetech Jakuba Arbesa a ve \"Výletech pana Broučka\" (1888) od Svatopluka Čecha. Na ně navázal v první polovině 20. století Karel Čapek, který poprvé ve své divadelní hře R.U.R. z roku 1920 použil slovo robot (slovo vymyslel jeho bratr Josef, když se ho Karel ptal, jak má umělou bytost pojmenovat). Kromě této hry napsal Karel Čapek napsal i další díla, která lez zařadit do oblasti science-fiction, např. román \"Krakatit\" z roku 1922, všechna však svým závažným obsahem překračují její rámec. Na tradice napínavé dobrodružné četby navázali v druhé polovině 20. století například Radovan Šimáček (např. historická detektivka \"Zločin na Zlenicích hradě L. P. 1318\" z roku 1941) a Vladimír Neff svou trilogií \"Královny nemají nohy\" (1973), \"Prsten Borgiů\" (1975) a \"Krásná čarodějka\" (1980) odehrávající se v době třicetileté války.\n\nK nejznámějším spisovatelů české dobrodružné literatury 20. století patří (v chronologickém řazení):\n\n"}
{"id": "106203", "url": "https://cs.wikipedia.org/wiki?curid=106203", "title": "Samsu-Ditana", "text": "Samsu-Ditana\n\nSamsu-Ditana byl posledním babylonským králem z amoritské dynastie (1. babylonská dynastie). Vládl přibližně v letech 1625–1595 př. n. l.\n\nOproti době svého největšího rozkvětu za Chammurapiho zabírala babylonská říše (asi o 150 let později) v čase Samsu-Ditany výrazně menší rozlohu: stále však sahala od Babylónu a Eufratu po Mari a Terqu na severu. Stát byl však v rozkladu, úřady se stávaly dědičnými, královské výsady byly omezovány.\n\nKolem roku 1594 př. n. l. říši napadli Chetité pod vedením krále Muršiliše I. Samsu-Ditana byl sesazen, Babylón vypleněn a ponechán v troskách. Oslabená říše se poté stala snadnou kořistí pro Kassity, kteří Babylón obsadili a založili novou vládnoucí dynastii.\n"}
{"id": "106207", "url": "https://cs.wikipedia.org/wiki?curid=106207", "title": "Neriglissar", "text": "Neriglissar\n\nNeriglissar (akkadsky \"Nergal-šarra-usur\", „Nergale, krále chraň“) byl čtvrtým novobabylonským králem z chaldejské dynastie. Vládl přibližně v letech 560–556 př. n. l. Byl to zeť krále Nabukadnezara II., velel babylonské armádě. Z trůnu sesadil Amél-Marduka a během svého panování se věnoval hlavně konsolidaci vnitřních poměrů v říši (rekonstrukce chrámů, paláců, zavlažovacích kanálů). Podnikl pouze jediné válečné tažení, a sice do Kilikie při pobřeží Středozemního moře. Na trůně jej vystřídal jeho syn Lábaši-Marduk.\n"}
{"id": "106208", "url": "https://cs.wikipedia.org/wiki?curid=106208", "title": "Silon", "text": "Silon\n\nSilon je polyamidové vlákno typu 6 (\"polykaprolaktam\"), které se pod tímto názvem do začátku 90. let minulého století vyrábělo v Československu.\nHistorie silonu začala ve zlínské laboratoři firmy Baťa, kde vynálezce Otto Wichterle v roce 1940 vypracoval výrobní postup k přípravě kaprolaktamu. Aby se výsledky projektu udržely v tajnosti před Němci, prováděly se pokusy jen na malém zařízení s maximálně 30 kg materiálu. Zde byl vypracován i technologický postup výroby polyamidového vlákna, který byl zcela reálný i z ekonomického hlediska.\n\nNový materiál se měl původně jmenovat \"winop\" – podle tří spolupracovníků: \"Wichterle, Novotný Procházka\" - vzhledem k době vzniku a podobnosti s již existujícím nylonem byl zvolen podobně znějící název \"silon\". Průmyslová výroba silonu v podniku stejného jména v Plané nad Lužnicí byla zahájena teprve v roce 1950. V 80. letech se zde vyrábělo až 800 tun filamentů ročně (několikanásobně větší množství polyamidových vláken se vyrábělo pod názvem \"chemlon\" na Slovensku), v současné době se však polyamidová vlákna v ČR nevyrábějí.\n\nFirma Silon se sídlem v Sezimově Ústí dnes dodává textilní vlákna a plasty z polyesteru a polyethylenu. \n\n"}
{"id": "106211", "url": "https://cs.wikipedia.org/wiki?curid=106211", "title": "Aššur-dán I.", "text": "Aššur-dán I.\n\nAššur-dán I. (akkadsky \"(Bůh) Aššur (můj) soudce\") byl králem Asýrie, vládl přibližně v letech 1179 – 1134 př. n. l. Vládl zhruba 46 let, tím se řadí mezi nejdéle vládnoucí asyrské krále. Na trůnu vystřídal svého otce, Ninurtu-apil-Ekura, vystřídal jej jeho syn Ninurta-tukulti-Aššur.\nAsýrie v době jeho vlády prohrála bitvu s elamským králem Šilchan-In-Šušinakem, který poté porazil i babylonská vojska. O samotné vládě Aššur-dána I. je toho však známo velmi málo.\n"}
{"id": "106214", "url": "https://cs.wikipedia.org/wiki?curid=106214", "title": "Obří sud (Lázně Libverda)", "text": "Obří sud (Lázně Libverda)\n\nObří sud je výletní restaurace zbudovaná roku 1931 severně od obce Lázně Libverda. Vzorem jí byl Obří sud na vrcholu Javorníku. Sud u Lázní Libverdy dosahuje výšky 11,40 m, délky 14,15 m a šířky 10,50 m. Je celý postaven ze dřeva a otevřen byl na začátku února 1931. Během 70. let 20. století prošel rekonstrukcí, během níž byl celý rozebrán a poté opětovně sestaven. Od roku 1974, kdy Obří sud na Javorníku vyhořel, až do otevření po jeho znovupostavení v roce 2011 byla libverdská stavba jedinou takovou v celé České republice.\n\nV sudu je restaurace taneční sál pro 160 návštěvníků a v sousední budově, která byla k hotelu přistavěna, je k dispozici dalších 60 míst. V této přistavěné budově se nacházelo též deset lůžek k ubytování. Od restaurace je výhled na strmé severní svahy Jizerských hor.\n\nVýstavbu restaurace si objednal Stefan Hausmann, který pocházel z nedalekého Přebytku. Nechal se inspirovat jinou podobnou stavbou, která již od roku 1899 stála na vrchu Javorníku. Projekt pro stavbu sudu u Libverdy zpracoval stavitel Anton Lux z Frýdlantu. Stavební povolení vydal okresní úřad ve Frýdlantě 16. srpna 1930 a hned na stavbě začalo pracovat dvanáct tesařů, šest zedníků a tři truhláři. Objekt měl být dokončen ještě téhož roku, leč deštivé počasí otevření budovaného díla odsunulo na později. K otevření tak došlo až masopustní slavností 1. února 1931. V následujících letech byl k původnímu sudu přistavěn další objekt, v němž je restaurace spolu s hostinskými pokoji. V sedmdesátých letech 20. století prošel sud celkovou rekonstrukci, která trvala čtyři roky, během níž dělníci celý sud rozebrali a následně jej z nových dřevěných dílů opět složili. Sud na Javorníku 20. září 1974 nešťastnou náhodou vyhořel a od té doby byl libverdský Obří sud až do 1. října 2011, kdy byl znovu postavený javornický Obří sud opětovně otevřen, jedinou stavbou svého druhu v České republice.\n\nKdyž v roce 1980 vyšla v Londýně publikace nazvaná \"Fantastická architektura\", objevil se mezi díly světových architektů, například Salvadora Daliho či Antonia Gaudího, také libverdský Obří sud.\n\nStavba ve tvaru sudu je 14,15 m dlouhá, 10,50 m široká a dosahuje výšky 11,40 m. Jeho objem je 10 000 hl. Celá je vyrobena z borového dřeva. V jeho útrobách je taneční sál s kapacitou 160 míst, která se nacházejí jednak v přízemí a jednak na galerii. Nábytek je původní. Dalších 40 míst je v restauraci, jež je spolu se salónkem majícím kapacitu ještě 20 míst umístěna v k sudu přistavěné budově. V patře této budovy se nacházejí čtyři pokoje, v nichž se nabízelo turistické ubytování o kapacitě 10 lůžek (tři pokoje jsou dvoulůžkové a jeden čtyřlůžkový). Během letních měsíců lze využít i posezení na terase venku před vchodem do sudu. K objektu přiléhá parkoviště a trojmístná garáž.\n\nU severozápadní strany sudu se nachází jedno z nástupních míst Singltreku pod Smrkem. Východně od objektu je jedno ze zastavení okruhu Vyhlídky nad Libverdou nazvané „Vyhlídka Dobrého ducha MUHU“. Jeho součástí je vedle informační tabule také ze dřeva vyřezaná socha dobrého ducha Muhu, ochránce Jizerských hor.\n\nK restauraci vede od jihu pěšina pro pěší, jež navazuje na schodiště začínající na kolonádě v Lázních Libverdě. Na západní straně sudu je parkoviště pro osobní automobily či autobusy. Přístupné je krátkou zpevněnou příjezdovou cestou ze silnice III/29015 spojující Lázně Libverdu s Přebytkem a Ludvíkovem pod Smrkem. Parkoviště je spravováno soukromým správcem a je placené. Bezplatné parkování je možné na parkovišti za sudem na jeho severní straně. Na placeném parkovišti stojí dva stánky, v nichž jsou k prodeji nabízeny suvenýry a také zdejší turistická známka (číslo 359).\n\n\n"}
{"id": "106215", "url": "https://cs.wikipedia.org/wiki?curid=106215", "title": "Robert Lucas mladší", "text": "Robert Lucas mladší\n\nRobert Emerson Lucas mladší (* 15. září 1937, Yakima, stát Washington) je americký ekonom, nositel Nobelovy ceny za ekonomii v roce 1995.\n\nV letech 1967–1974 působil jako profesor na Carnegie Mellon University v Pittsburghu, od 1975 vyučuje na University of Chicago; je členem Americké akademie umění v Bostonu (od r. 1980) a Národní akademie věd ve Washingtonu (od r. 1981). Provádí výzkum v oblasti makroekonomie.\n\nV roce 1995 obdržel Nobelovu cenu za formulaci a přípravu hypotézy racionálních očekávání, transformaci makroekonomické analýzy a prohloubení poznatků o hospodářské politice.\n"}
{"id": "106216", "url": "https://cs.wikipedia.org/wiki?curid=106216", "title": "Eugène Pottier", "text": "Eugène Pottier\n\nEugène Edine Pottier (4. října 1816 Paříž – 6. listopadu 1887 tamtéž) byl francouzský socialistický revolucionář a básník. Jeho píseň Internacionála se stala nejdůležitější písní světového dělnického hnutí, dodnes je zpívána levicovými hnutími, komunisty, socialisty i sociálními demokraty, mezi lety 1922–1944 byla také hymnou Sovětského svazu. Byl jednou z vedoucích osobností Pařížské komuny.\n\n"}
{"id": "106217", "url": "https://cs.wikipedia.org/wiki?curid=106217", "title": "Robert F. Furchgott", "text": "Robert F. Furchgott\n\nRobert Francis Furchgott (4. června 1916 – 19. května 2009) byl americký biochemik, nositel Nobelovy ceny za fyziologii a medicínu.\n\nV letech 1956–1988 byl profesorem farmakologie na Brooklyn State University v New Yorku, od roku 1989 vyučoval na University of Miami. Byl členem Národní akademie věd ve Washingtonu.\n\nV roce 1978 objevil, že buňky cévního endothelia produkují neznámou látku, kterou nazval EDRF (endothelium-derived relaxing factor), která způsobuje uvolnění a rozšíření cév. V roce 1986 zjistil, že EDRF je ve skutečnosti oxid dusnatý.\n\nZa vyjasnění role oxidu dusnatého jako látky ovlivňující nervový systém hladkého svalstva obdržel společně s Louisem Ignarrem a Feridem Muradem v roce 1998 Nobelovu cenu. Tento výzkum vedl až ke vzniku léku na impotenci – sildenafilu. Tento lék se prodává pod obchodním názvem Viagra.\n"}
{"id": "106218", "url": "https://cs.wikipedia.org/wiki?curid=106218", "title": "Aigars Kalvītis", "text": "Aigars Kalvītis\n\nAigars Kalvītis (* 27. června 1966 Riga) je lotyšský politik, v letech 2004–2007 předseda vlády.\n\nVystudoval ekonomii, v roce 1992 absolvoval na Lotyšské zemědělské univerzitě. V letech 1992–1998 vedl několik firem v oboru zemědělství. V roce 1997 spoluzaložil Lidovou stranu, od roku 1998 poslancem Saeimy (parlamentu). V letech 1999–2000 zastával funkci ministra zemědělství, v letech 2000–2002 ministra hospodářství. Od roku 2002 předseda parlamentního klubu Lidové strany.\n\nV listopadu 2004 jmenován premiérem (nahradil Indulise Emsise), 2. prosince byl parlamentem ve funkci potvrzen.\n\nKalvītis se stal staronovým předsedou vlády i po parlamentních volbách, které se konaly 7. října 2006 a v nichž Lidová strana s 19,3 % hlasů zvítězila. Funkci opustil 20. prosince 2007 pod tlakem opozice i veřejnosti. Důvodem byla zhoršující se hospodářská situace a také Kalvītisův neúspěšný pokus odvolat z funkce bezpartijního šéfa protikorupčního úřadu Aleksejse Loskutovse. Kalvītisovým nástupcem se pak stal Ivars Godmanis.\n"}
{"id": "106223", "url": "https://cs.wikipedia.org/wiki?curid=106223", "title": "Újezd u Černé Hory", "text": "Újezd u Černé Hory\n\nÚjezd u Černé Hory je vesnice v okrese Blansko. Žije zde obyvatel.\n\nPrvní zmínky o Újezdu pochází z roku 1308 a je spojována s místním farářem kostela Všech svatých. Přes obec vedla důležitá Trstenická stezka z Brna do Prahy. V 18. století byla obec rozdělena do několika panství (mj. panství blanenské, černohorské nebo boskovické). Část obce také patřila křížovnickému řádu na Starém Brně.\n\nV roce 1793 zde bylo 53 domů a 279 obyvatel. Roku 1846 šlo o 48 domů a 328 obyvatel. Roku 1900 v obci žilo 339 obyvatel.\n\n\n"}
{"id": "106227", "url": "https://cs.wikipedia.org/wiki?curid=106227", "title": "Jimmy Page", "text": "Jimmy Page\n\nJames Patrick „Jimmy“ Page OBE (* 9. ledna 1944) je anglický hudebník považovaný za jednoho z nejlepších rockových kytaristů všech dob. V roce 1968 byl zakládajícím členem kapely Led Zeppelin. V letech 1966 až 1968 působil v The Yardbirds a předtím byl jedním z nejvyhledávanějších studiových hudebníků ve Velké Británii. V roce 2005 mu byl udělen Řád britského impéria.\nJe považovaný za praotce stylu „heavy metal“, v rockové muzice nejen zvýšením v té době akceptované hladiny zvuku elektrické kytary, ale hlavně osobitými kytarovými riffy, novou metodou nahrávaní rytmických základů a precizní technikou při zpracovaní studiové produkce.\nV r. 2012 magazín Rolling Stone označil kytaristu za nejlepšího na světě v žebříčku 100 Greatest Guitarists of All Time.\nVe starší verzi žebříčku obsadil až deváté místo.\n\nJimmy Page byl dvakrát uveden do Rokenrollové síně slávy, a to jako člen skupiny The Yardbirds tak člen Led Zeppelin.\n\nJimmy Page se narodil v západní předměstí Londýna v Hestonu. Jeho otec pracoval v průmyslu jako personální ředitel, matka byla sekretářka v nemocnici. V roce 1952 se přestěhovali do Miles Road.\n\nPoprvé držel kytaru v ruce, když mu bylo 12. I když začal chodit na několik lekcí hry na kytaru v blízkém Kingstonu, byl víc samoukem. Zpočátku byl ovlivněn hudebním stylem nazvaným „rockabilly“ (prvním představitelem tohoto stylu byl Bill Haley). Jeho vzory byli kytaristé Scotty Moore a James Burton, kteří hráli na nahrávkách Elvise Presleyho a Johnny Day, který hrál v The Everly Brothers. Nahrávka \"Baby Let’s Play House\" od Elvise patřila mezi jeho nejoblíbenější skladby, které hrával ještě na své první kytaře značky Futurama Grazioso z roku 1959 (což byla kytara české výroby), kterou si v té době koupil „z druhé ruky“. Jimmy měl vzory i mezi akustickými folkovými hudebníky jako byli například Bert Jansch a John Renbourn a v bluesové hudbě jakoi hráli Elmore James a B. B. King.\n\nVe čtrnácti letech se Jimmy Page objevil jako host v programu „All Your Own“ Huwa Wheldona v televizi BBC v skupině, která hrála tehdy v Anglii velmi populární styl nazvaný „skiffle“. Jimmy o tomto období hovořil v jednom z interview pro magazín \"Guitar Player\": „\"V mých začátcích bylo velmi hudebních stylů, které jsem chtěl zkusit, což pro mně bylo velmi dobrou školou.\"“\n\nV patnácti Jimmy ukončil školu a pokusil se začít hudbou zaobírat profesionálně. Po krátké spolupráci s textařem Roystonem Ellisem a zpěvákem Redem E. Lewisem ho pozval Neil Christian do skupiny The Crusaders. Přibližně dva roky vystupoval a hrál v Christianových nahrávkách včetně singlu z listopadu 1962 \"The road to Love\". V průběhu spolupráce s Christianem měl Jimmy vážné zdravotní problémy (prodělal mononukleózu), které mu neumožňovaly kontinuálně se zúčastňovat vystoupení. Když se uzdravil, rozhodl se ukončit svou hudební kariéru a zaměřit se na svou další zálibu, kterou bylo malovaní.\n\nJimmy se zapsal na studium \"Sutton Art College v Surrey\". Jako student si rád občas zaimprovizoval na kytaře na vystoupeních v klubu Marquee se skupinami \"Cyril Davis All Stars\" nebo \"Blues Incorporated\" a s kytaristy Jeffem Beckem a Ericem Claptonem.\n\nJednou v noci ho John Gibb ze skupiny \"The Silhuettes\" požádal o spolupráci při nahrávaní několika skladeb ve studiu EMI. Jednou z jeho prvních studiových nahrávek byla skladba „\"Diamonds\"“ s Jetem Harrisem a Tonym Meehanem, která se na začátku roku 1963 dostala na první příčku žebříčku singlů v Británii.\n\nPo několika nahrávkách se skupinami \"Carter-Lewis and the Southeners\", \"Mike Hurt’s Group\" a \"Mickey Fin and the Blue Men\" se Jimmy rozhodl naplno věnovat práci studiového hudebníka. Jako studiový kytarista měl přezdívku „\"Little Jim\"“ (\"Malý Jim\").\n\n\"Malý Jim\" hrál ve studiových nahrávkách mnohých skupin, například i s The Rolling Stones, Van Morrisonem, hrál na debutovém albu skupiny The Kinks (i když zlí jazykové hovoří, že na tomto albu nezahrál žádné sólo), byl i na nahrávaní první singlu skupiny The Who „\"I Can’t Explain\"“ (jeho kytarové party se však do finální nahrávky nedostaly), hrál i na „\"B\"“ straně tohoto singlu ve skladbě „\"Bald Headed Woman\"“.\nV roce 1965 Jimmyho najal manažer skupiny The Rolling Stones Andrew Loog Oldham k spolupráci na projektu „\"Immediate Records\"“, ve kterém dostal příležitost zahrát si a produkovat hudbu i s Johnem Mayallem a Ericem Claptonem. Jimmy hrál na kytaru i na debutovém albu Joea Cockera „\"With a Little Help From My Friends\"“.\n\nI když Jimmy nahrával s mnohými slavnými hudebníky své doby, mnohé z nich jsou dostupné jen na pirátských kopiích. Několik z nich vydali členové fanklubu skupiny Led Zeppelin na konci 70. let. Jednou z rarit je i improvizace skladby „\"Little Queen of Spades\"“ od pozdější bluesové legendy Roberta Johnsona, kterou hrál s kytaristou skupiny The Rolling Stones Keithem Richardsem.\n\nV roce 1965 nahrál své první sólo, během kterého i zpíval. Předpokládá se, že v letech 1963 až 1966 se Jimmy podílel na nahrávaní 60 % rockové hudby v Anglii. 20. března 1965 přišel požadavek nahradit Erica Claptona ve skupině Yardbirds, ale to odmítl a navrhl kamaráda Jeffa Becka. 16. března 1966 Jimmy nahrál s Jeffem píseň ´Beck´s Bolero´. Po této zkušenosti chtěli založit skupinu, avšak kvůli smluvním problémům a nedostatku zpěváků tento projekt pod názvem ´Lead Zeppelin´ padl.\n\nO několik týdnů později dostal nabídku, aby se připojil ke skupině Yardbirds. Nahradil baskytaristu a později se kytarista Chris Dreja přesunul na post baskytaristi a Jimmy se mohl připojit na post kytary k Jeffovi Beckovi. V roce 1968 odešli dva členové skupiny (Keith Relf a Jim McCarty) pro neshody a kvůli nízkému komerčnímu úspěchu. Jimmy se rozhodl pokračovat ve skupině dál a po jejich prvním turné skupinu \"The New Yardbirds\" přejmenoval na \"Led Zeppelin\". Jimmyho předešlé zkušenosti byly rozhodující pro úspěch skupiny v 70. letech.\n\nJimmy byl producent, skladatel a kytarista skupiny, a také jeden z vedoucích sil rockové hudby v tomto období. Používáním fuzz kytary, slide kytary, pedál steel kytary, akustické kytary a jeho nahrávací techniky se skupina Led Zeppelin stala vzorem pro budoucí rockové kapely. Jimmy taktéž používal svůj vlastní styl hraní a experimentoval s Feedback metodou a s nástrojem Theremin.\n\nKdyž skupina Led Zeppelin v roce 1980 ukončila po smrti bubeníka Johna Bonhama činnost, Jimmy chtěl založit skupinu s členy ex-Yes pod názvem XYZ, ale tento pokus neměl velký význam. V roce 1982 nahrál soundtrack k filmu Death Wish II. Úspěšný návrat na pódium Jimmy zaznamenal v roce 1983 na koncertech s Arms Charity. Potom nahrál album s Royem Harperem a v roce 1984 nahrával s Robertem Plantem. Následovala spolupráce s The Firm, s Paulem Rodgersem, s The Rolling Stones i se Stephenem Stillsem.\n\nV letech 1995 až 1998 koncertoval s Robertem Plantem. V televizi MTV vyrobili speciální ukázku jejich alba „No Quarter“, což bylo shrnutí znaků stylu písní Led Zeppelin.\n\nJimmy je jediným členem Led Zeppelin, který nechává stále otevřenou možnost návratu skupiny. V současnosti se zúčastňuje různých charitativních koncertů a spolupracuje s charitou ABC Trust, kterou založila jeho manželka Jimena Gomez-Paratcha v roce 1998. Jeho dcera, Scarlet Pageová je uznávaná fotografka.\n\nKytarový historik Robert Lynch popisuje Jimmyho takto:\n\n\"\"V relativně krátké historii elektrické kytary v rockové hudbě existuje jen málo těch, které bychom mohli označit za její 'ikony'. Pan Page je jednou nich. Jeho výjimečný styl, jeho kompoziční zručnost, jeho invenčnost, mistrovství v studiové tvorbě a jeho koncertní předvedení byly místa, kde exceloval jako nikdo a zastiňoval mnoho dalších, kteří se ho pokoušeli následovat.\"\"\n\n\"Toto je nekompletní seznam.\"\n\n\n\n\n\n\n\n\nElektrické kytary\n\nAkustické kytary\n\nOstatní nástroje\n\n"}
{"id": "106230", "url": "https://cs.wikipedia.org/wiki?curid=106230", "title": "John Paul Jones (hudebník)", "text": "John Paul Jones (hudebník)\n\nJohn Baldwin (* 3. ledna 1946, Sidcup, Anglie), známý pod pseudonymem John Paul Jones, je anglický hudebník, producent a aranžér, který působil jako klávesista a baskytarista v kapele Led Zeppelin od jejího vzniku až do jejího rozpadu po smrti Johna Bonhama v září roku 1980. \n\nJohn Paul Jones se narodil 3. ledna 1946 v Sidcup v anglickém hrabství Kent. Jeho rodiče byli muzikanti a po vzoru otce začal Jones ve svých 6 letech hrát na piano. Otec Joe byl profesionální pianista a aranžér v Ambroseově orchestru, pravidelně hrál v denním vysílání BBC skladby od Händela, Rossiniho, Ravela či Offenbacha, také hrál se svou ženou a matkou Jonese v komickém duu, kde předváděli aktuální hity Maria Lanzy, Ronnieho Hiltona, Very Lynnové nebo Donalda Peerse. Často s sebou brali i mladou zpěvačku Kathy Kirby se, kterou Jones později spolupracoval jako studiový hráč. Kvůli vytíženému programu rodičů musel mladý John na internátní školu Christ's College v Blackheathu na jihovýchodě Londýna.\n\nV Londýně si doplnil své hudební vzdělání, ve školní kapli a v místním kostele, kde hrál na varhany, a ve svých 14 se zde stal sbormistrem. Velmi rád poslouchal klavírní koncerty ruského skladatele Sergeje Rachmaninova, ale také si našel oblibu v bluesové hudbě od Big Billa Bronzyho, Fatse Wallera a Jimmyho Smithe. Blues mu později ukázalo cestu k jazzu především k Charlesi Mingusovi. Ve stejném roce dostal od svých rodičů baskytaru, kterou si přál, byla to elektrická baskytara Dallas. Na nástroj se učil po vzoru chicagského baskytaristy Phila Upschurche. Se svou baskytarou začal hrát s přáteli ve skupině, kterou pojmenovali Deltas. Během krátké doby se formace stala velmi oblíbenou o čem svědší i koncerty v Americe, kde se ještě více prohloubila jeho vášeň k americké hudbě. První opravdu velký úspěch byl, když vyhrál konkurz, který pořádali bývalí členové skupiny Shadows Tony Mehean a Jet Harris. Z Jonese se tedy stal profesionální hráč a koupil si baskytaru Fender Jazz.\n\nHraní s Meheanem a Jetem Harrisem Jonesovi vydělalo 30 liber týdně a poznal spoustu zajímavých a důležitých osobností jako byl Andrew Loog Oldham, také si změnil své jméno z John Baldwin na John Paul Jones. Spolupráce s Harrisem a Meheanem ovšem skončila po odchodu Harrise, Jones chvíli hrál s Meheanem směsici jazzu a popu, skupina však neměla úspěch a tak se rozešli. Po rozpadu Jones vydal singl „Baja“, díky kterému se seznámil se studiovými hráči, jako byli Jimmy Page či Jim Sullivan. Netrvalo dlouho a stal se také studiovým hráčem a díky svému hudebnímu vzdělání i aranžér. První práce aranžéra ve studiu byla v roce 1966 k písni „Sunshine Superman“ od Donovana, ze které se stal velký hit. Následovala spolupráce s interprety, jako byli Tom Jones, Cliff Richard, Petula Clark a spousta dalších. Z Jonese se stal profesionál ze studia, ale chyběla mu vlastní interpretace hudby. Roku 1967 vytvořil aranžmá pro píseň „She's a Rainbow“ skupiny The Rolling Stones z alba \"Their Satanic Majesties Request\".\n\nPo několika nabídkách bývalého kolegy ze studia Jimmyho Page k hraní s ním v kapele se Jones rozhodl opustit práci aranžéra a studiového hráče, sice finančně klesl, ale zato se mohl pustit do realizace vlastních nápadů. Page později přiznal, že získat Jonese do kapely pro něho bylo prioritou, protože hudebně byl na nejvyšší úrovni a měl zajímavé nápady. Poté, co Page sehnal zpěváka Roberta Planta a bubeníka Johna Bonhama kontaktoval Jonese a kapela s tehdejším názvem New Yardbirds vzniklá z předchozích The Yardbirds byla na světě. Později kvůli dohadům s bývalými členy Yardbirds se skupina přejmenovala na Led Zeppelin. Jones ve skupině působil jako všichni ostatní členové od jejího vzniku v roce 1968, tak do jejího rozpadu v září roku 1980. Byly zde sice nějaké rozpory a Jones občas zvažoval návrat jako aranžér v nahrávacím studiu, ale manažer kapely Peter Grant se vždy postaral, aby se vše vyřešilo. Oproti jiným kapelám byli Led Zeppelin poměrně bezkonfliktní co se vztahu mezi členy týče. Jones se jako autor podílel téměř na všech nahrávkách Led Zeppelin, za zmínku stojí například varhany v písni „Your Time Is Gonna Come“, album \"Led Zeppelin II\", které je uznáváno jako jedno z nejlepších baskytarových alb, zvláště hutný riff v písni „Heartbreaker“, melodická linka v „Ramble On“ či basové sólo ve skladbě „Lemmon Song“, jež je Zeppelinovskou coververzí slavné bluesové klasiky od Howlin' Wolfa „Killing Floor“. Dále také klávesový doprovod v písních „Stairway to Heaven“ a „Kashmir“.\n\nPo rozpadu kapely v září 1980 se Jones stáhl stejně jako Page do ústraní, staral se o svou farmu Sussexu (kterou koupil roku 1977), věnoval se manželce a užíval si svých dcer. Když se rozhodl vrátit jako muzikant, ale i jako producent, aranžér a autor. Podílel se na nahrávkách umělců, jako byli R.E.M., Heart, Ben E. King, La Fura dels Baus, Karl Sabino či Butthole Surfers, také spolupracovala s Paulem McCartneym na písním k filmu \"Give My Regards to Brood Street\". Ve filmové hudbě pokračoval, například soundtrackem k snímku Michaela Winnera \"Scream for Help\" z roku 1986. V roce 1988 produkoval úspěšné album \"Children\" skupiny Mission, z hudební spolupráce s gotickou kapelou Sisters of Mercy vzešel jejich největší hit, píseň „Tower of Strength“. Frontman kapely Wayne Hussey vzpomínal, jaké měli obrovské štěstí, že s nimi spolupracoval právě John Paul Jones. Téhož roku přispěl skladbou „4-Minute Warning“ na album Briana Ena nazvané \"Music for Films III\". V roce 1990 John Paul produkoval album své nejstarší dcery Jacindy Jonesové, které si sice moc dobře nevedlo, ale zato si Jones spolupráci velmi užil. Roku 1993 byl producentem alba \"Independent Worm Saloon\" experimentální skupiny \"Butthole Surfers\". V té době rovněž vytvořil orchestrální aranžmá pro album \"Automatic for the People\" od R.E.M.\n\nV roce 1994 natočil album s hudebnicí Diamandou Galás, jež dostalo název \"The Sporting Life\". Se skupinou Led Zeppelin se sešel v roce 1985 na Live Aid, skupina ovšem nebyla pořádně sehraná a navíc Jones neboť přišel na poslední chvíli (asi týden před koncertem) ujal se jen kláves a na baskytaru hrál Paul Martinez z kapely Roberta Planta. Pořádné hraní si tedy Jones užil až v roce 2007 v londýnské O areně jako Led Zeppelin Reunion, kde bubnoval syn zesnulého bubeníka Johna Bonhama Jason Bonham, tento koncert byl ovšem pro Led Zeppelin doposud poslední.\n\nPo roce 2000 John Paul Jones pokračoval jako producent, ale i jako muzikant těsně před novým miléniem v roce 1999 vydává své debutové sólové album \"Zooma\" a v roce 2001 album \"Thunderthief\", deska byla vydána vydavatelstvím Discipline Global Mobile, které vlastní kytarista King Crimson Robert Fripp. Ten si dokonce zahrál na skladbě „Leafy Meadows“. V roce 2004 se účastnil turné s kapelou Mutual Admiration Society společně s Glenem Phillipsem, frontmanem kapely Toad the Wet Sprocket. Dále si Jones zahrál dvě písně na albu \"In Your Honor\" od skupiny Foo Fighters, kde se seznámil s frontmanem Davem Grohlem, velkým fanouškem Led Zeppelin. S ním a ještě s kytaristou Queens of the Stone Age Joshem Hommem zakládají roku 2009 superskupinu Them Crooked Vultures, ze stejnojmenného alba pocházejí písně jako „Elephants“ a „New Fang“. V té době rovněž spolupracoval se skupinou Sonic Youth na hudbě k vystoupení taneční společnosti Merce Cunninghama. V 2010 dostal ocenění Gold Badge Award od The British Academy of Songwriters, Composers and Authors za jeho přínos britské hudbě a roku 2012 byl jako člen Led Zeppelin společně s Robertem Plantem a Jimmym Pagem oceněn Kennedy Center Honors za přínos americké kultuře.\n\nV únoru a březnu 2011 vystupoval v londýnské Royal Opera House jako člen skupiny hrající doprovod k opeře Marka Anthonyho Turnage nazvané \"Anna Nicole\". V listopadu 2012 odehrál turné po Británii s norskou avantgardní skupinou Supersilent. V listopadu 2013 absolvoval americké turné se skupinou Dave Rawlings Machine, při němž hrál na mandolínu. Při jednom koncertu hráli například alternativní verzi písně „Going to California“ od Led Zeppelin. S kapelou znovu hrál o rok později. V roce 2014 vydal společně s norským hudebníkem Helge Stenem, známým především na elektronické scéně, album \"Clound to Ground\". Své hudební spojení nazvali Minibus Pimps. Album je směsicí progresivní hudby 70. let s prvky elektronické hudby, která se začala vyvíjet v 90. letech. Ve stejném roce také odmítl další angažmá s Led Zeppelin, kvůli opeře na které začal pracovat, doposud o jejím vzniku však nebyl žádný záznam. Od roku 2011 rovněž vystupoval s americkým zpěvákem Seasick Stevem; hrál s ním například v televizním pořadu \"Later... with Jools Holland\" (2013) a vystupoval na jeho albech \"You Can't Teach an Old Dog New Tricks\" (2011) a \"Hubcap Music\" (2015).\n\n\nPrvní jeho sólovou nahrávkou byl singl „Baja“/ „A Foggy Day in Vietnam“ z dubna 1964.\n\n\n"}
{"id": "106233", "url": "https://cs.wikipedia.org/wiki?curid=106233", "title": "Maršál Polska", "text": "Maršál Polska\n\nMaršál Polska \"(Marszałek Polski)\" je nejvyšší hodnost v polské armádě. \n\n"}
{"id": "106234", "url": "https://cs.wikipedia.org/wiki?curid=106234", "title": "Známý vesmír", "text": "Známý vesmír\n\nZnámý vesmír je fiktivní prostředí vesmíru, kde se odehrává velká část sci-fi příběhů Larryho Nivena. Název Známý vesmír pochází od lidstva a obsahuje několik hvězd a planet poblíž Země. Známý vesmír má přibližně velikost 60 světelných let a počítá se do něho oblast, která je z větší části osídlena lidmi, či spadá do sféry vlivu lidstva.\n\nZnámý vesmír ale není pouze po stránce rozměrové, ale má i svoji vlastní historii, která obsahuje tisíce let od prvního prozkoumávání Solárního systémů až po kolonizaci vzdálenějších planet. Často se zde ale vyskytují i odkazy několik miliónů až miliard let zpátky na starodávné rasy, které tuto část obývaly.\n\nNa své cestě do vesmíru potkalo lidstvo několik ras, které žili v jeho bezprostředním okolí či pocházeli z odlehlých částí Galaxie.\n\nDíky původní kolonizaci Galaxie Thrinty, dochází ve \"Známém vesmíru\" k situaci, kdy většina objevených planet je schopna být obývána lidstvem. Planety jsou více či méně obyvatelné a většinou je život zde s podobným genetickým kódem, jelikož byl vytvořen Tnuctipuny.\n\n"}
{"id": "106237", "url": "https://cs.wikipedia.org/wiki?curid=106237", "title": "Revolver", "text": "Revolver\n\nRevolver je víceranná, obvykle ruční palná zbraň, v níž jsou náboje umístěny v otočném válci.\n\nRevolverové zbraně jsou součástí dlouhého vývoje víceranných zbraní. Na rozdíl od tzv. pepřenek, které používaly otáčivý svazek hlavní, revolver má jen jednu hlaveň a otáčivý válec s komorami. Revolvery jsou neodmyslitelně spojeny se Samuelem Coltem, který jako první patentoval a vyráběl použitelné revolvery. V České republice je slovo „kolt“ často synonymem pro revolver, ačkoliv revolvery vyrábí i mnoho jiných výrobců a naopak firma Colt s produkcí revolverů prakticky skončila a věnuje se jiným typům zbraní. Revolvery zůstávají stále oblíbené, i když byly postupně nahrazovány samonabíjecími pistolemi, obzvlášť tam, kde je důležitá velká kapacita zásobníku a rychlost přebití. První patent na revolver s válcem s komorami provrtanými skrz a používající plechové nábojnice obdržela firma Smith and Wesson pro salonní model ráže .22, od ní pak práva odkoupila firma Colt a r. 1875 začala s masovou výrobou \"šestiraňáků\" (Sixshooter) – prakticky shodných modelů SAA (Single Action Arm – jednočinná ruční zbraň) – Army (ráže .45,hlaveň 7+3/4\"), Navy (.38, 8+5/8\") a civilní Peacemaker (.45, 6\") a řady dalších, odvozených, lišících se jen délkou hlavně a v detailech, převážně v armádní ráži .45, méně v \"námořní\" ráži .38, jež nahradily ráže perkusních revolverů .44, resp. .36. Menší ráže se znovu prosazují až s nástupem bezdýmného prachu ve 20.stol.\n\nRevolver pracuje tak, že má několik komor v otočném válci. Jedna komora je vždy vystavena proti hlavni a úderníku, respektive zápalníku. U jednočinného revolveru (SA) musí být před každým výstřelem ručně natažen kohout, u dvojčinného (DA) stačí promáčknout spoušť. Většina moderních revolverů umožňuje střelbu ve dvojčinném i v jednočinném režimu, což vede k přesnější střelbě, přesto se zejména u civilních zbraní pro sebeobranu prosazuje pouze dvojčinný (DAO – Double Action Only) systém, kdy je bicí ústrojí (kohout) natahováno pouze promáčknutím spouště. Kohout tak může být zcela malý, oblý a krytý, takže se nemůže při rychlém vytažení zachytit za oděv.\n\nNejčastější kapacita válce je šest ran, malé obranné zbraně jsou často pětiranné, ale vyskytují se i válce, které mají až deset komor. Záleží na určení revolveru a také na ráži.\n\nVe srovnání se samonabíjecími pistolemi jsou revolvery jednodušší na ovládání (i když jejich konstrukce je paradoxně složitější než u pistole) a jsou považovány za spolehlivější (v případě selhání střeliva). Jestliže selže náboj u samonabíjecí pistole, musí střelec ručně natáhnout závěr, aby vyhodil vadný náboj z komory a nabil nový. U dvojčinného revolveru stačí jen znovu stisknout spoušť.\n\nPro revolver je typické používání nábojů s okrajem, vystupujícím na konci u zápalky nad průměr náboje a tímto okrajem zabraňujícím propadnutí náboje dovnitř nábojové komory, která má stejný vývrt po celé délce válce. Přesto však existují i revolvery s válci na pistolové, bezokrajové náboje a naopak pistole uzpůsobené na náboje okrajové. Během dlouhého období vývoje revolverů bylo vyvinuto mnoho ráží. Některé z nich dosáhly velkého rozšíření a jsou používány dodnes, jako například .22 LR (pro revolvery původně určené jen .22Short a .22Long, .22LR – Long Rifle byl původně vyvinut pro pušky, stejně jako .22WMR) pro sportovní a zábavnou střelbu, .38 Special a .357 Magnum pro policejní a sebeobranné účely a .44 Magnum, kterou proslavil například Clint Eastwood v sérii „Drsný Harry“ (více méně frajeřina, pro střelbu na nekryté cíle je tento náboj zbytečně předimenzovaný a kvůli velkému zpětnému rázu je střelba méně přesná, spolehlivě však zastaví každý běžný automobil). Nejvýkonnější sériově vyráběný revolverový náboj je .500 S&W Magnum.\n\nPrvní revolvery vznikly už v době předovek. Komory válců nebyly provrtané skrz a nabíjely se zepředu. Nejdřív se nasypal prach a potom se vložila sférická olověná střela obalená textilní ucpávkou, z druhé strany vedl původně k prachové náplni kanálek – zátravka, jímž prošlehl plamen od pánvičky křesadlového zámku. Před každým výstřelem bylo třeba ručně pootočit válec a na pánvičku nasypat prach. Byly to zbraně, které měly do spolehlivosti a hlavně komfortu ještě hodně daleko. Pokroku bylo dosaženo až s vynálezem třaskavin pro kapsle a vzniku perkusních zámků, pak rázem představovaly revolvery významný pokrok, zejména při obraně před přesilou. Pod hlavní byla většinou uložena nabíjecí páka, která pomáhala střelci natlačit střely do komory, bylo-li to však možné, válec se vyjímal ven a nabíjel se v klidu na stole. První prakticky použitelné revolvery se objevily až s nástupem perkusního zámku, tj. ve 30. letech 19. století. Ještě ranější revolvery, které vznikly v době křesadlových zámků, už za třicetileté války, byly pouze technickou kuriozitou a neměly zautomatizované otáčení válce ani praktický význam.\n\nV 50. letech 19. století se objevují první revolvery na jednotné kovové, nejprve tzv. \"kolíčkové náboje\" systému Lefaucheux. Nabíjení těchto zbraní prošlo určitým vývojem. Zpočátku bylo nutné vyjmout válec ze zbraně, nabít a vložit zpět. Pozdější modely, již na okrajové náboje se středovým zápalem, používaly nabíjecí klapku vzadu u válce, který se ze zbraně již nevyjímal. Nejznámějším příkladem je Colt Single Action Army. Po odklopení klapky bylo možné vyhodit z jedné komory prázdnou nábojnici a vložit nový náboj. Potom se pootočil válec a bylo možné nabít další komoru. Nabíjení tímto způsobem je sice pomalé, ale toto řešení je stále používáno u loveckých zbraní ve výkonných rážích, protože válec je pevně usazen v rámu a lépe tak snáší rázy při výstřelu.\n\nDalším stupněm vývoje byly tzv. zlamovací revolvery. Rám byl otočný kolem čepu, který byl umístěn před válcem. Při stisku uzamykacího tlačítka a vyklopení hlavně nahoru, později dolů se revolver „zlomil“ a odhalila se zadní část válce. Nyní bylo snadné vyjmout prázdné nábojnice z válce (u pozdějších verzí pomocí centrálního vyhazovače) a nabít nové náboje, buď po jednom nebo za použití moderního přípravku (rychlonabíječ nebo měsíčkový klip). Zlamovací revolvery se nyní již téměř nepoužívají, protože konstrukce zlamovacího rámu je považována za příliš slabou pro moderní výkonné náboje.\n\nPoslední a nejpoužívanější metodou je výklopný válec. Po stisku tlačítka se válec vyklopí, nejčastěji doleva. Prodloužená osa válce slouží zároveň jako centrální vyhazovač, zatlačením na osu zepředu dojde k vyhození všech nábojnic z válce. Po nabití nových nábojů stačí válec zaklopit zpět do rámu a zbraň je připravena ke střelbě.\n\nU jednočinných (single action) revolverů je třeba před každým výstřelem ručně natáhnout kohout. Při napnutí kohoutu dochází zároveň k pootočení válce a před hlaveň je vystavena další komora. Při stisku spouště je uvolněn kohout, který následně odpálí náboj. Pro další výstřel je nutné opět natáhnout kohout. Tento systém je nazýván jednočinný (single action) právě proto, že spoušť provádí jen jednu činnost – uvolnění kohoutu. Chod jednočinné spouště je lehký a krátký, a proto je střelba v tomto režimu přesná. Pro obranu nejsou jednočinné revolvery příliš vhodné, protože natahování kohoutu výrazně snižuje rychlost palby. Zrychlit palbu je možné pomocí tzv. fofrování (fanning), kdy střelec drží spoušť stále stisknutou a malíkovou hranou druhé ruky napíná kohout. Tato technika je použitelná jen pro střelbu na krátkou vzdálenost.\n\nU dvojčinných (double action) revolverů je možné střílet promáčknutím spouště bez ručního napínání kohoutu. Stiskem spouště se napíná kohout a zároveň se otáčí válec. Když kohout dosáhne své zadní polohy, tak se uvolní a odpálí náboj. Chod spouště v tomto režimu je mnohem delší a tvrdší než v jednočinném. To má negativní vliv na přesnost střelby, protože dlouhá a tvrdá spoušť zvyšuje pravděpodobnost strhnutí. Rychlost palby je ovšem větší, což je pro obranu výhodné, protože většina obranné střelby se odehrává na vzdálenost několika metrů. Většina DA revolverů umožňuje palbu také v SA režimu. Některé revolvery jsou ovšem výhradně dvojčinné (double action only – DAO). Kohout je zcela skryt v rámu zbraně a není možné ho ručně natáhnout. Skrytý kohout minimalizuje riziko, že se při tasení zachytí o oděv a také umožňuje střelbu z kapsy.\n\nAž na výjimky nebylo u starších konstrukcí možné použít u revolverů tlumič, protože mezi hlavní a válcem byla z konstrukčních důvodů mezera až 1 mm, kterou při výstřelu unikla značná část plynů a to vyvolalo značný neodfiltrovatelný hluk. Moderní revolvery však mají mezeru zúženuou běžně na 0,1 mm, špičkové, ručně dopasované modely až 0,02 mm (Colt Python, některé modely Cassul), takže již nedochází k úniku spalin, jež by výrazněji ovlivnily hluk utlumeného výstřelu (únik je dokonce menší, než u samočinné zbraně!). Vždy však je nutno použít střelivo, udělující střele jen podzvukovou rychlost (označené SS – SubSonic), protože nejpodstatnější složkou hluku výstřelu je sonický třesk kulky, letící nadzvukovou rychlostí.\n\nPřesto existovalo již dříve několik málo konstrukcí, kde má použití tlumiče smysl. Nejznámější je Nagant M1895, vyráběný a rozšířený hlavně v Rusku v období od roku 1895 až do konce 2. světové války. Vyráběl se v několika verzích, některé (důstojnické z období 1.sv.války) měly pro zvýšení účinnosti a dostřelu nezvyklou konstrukci: Při výstřelu se válec přitlačí na hlaveň a v kombinaci se zvláštními náboji (střela je zcela zapuštěna v nábojnici, která přesahuje cca 5 mm z válce) je ústí nábojnice zatlačeno až do hlavně a tak mezera mezi válcem a hlavní je zcela eliminována. Takový revolver je však velmi konstrukčně složitý a drahý, tato konstrukce byla záhy opuštěna a již dlouho se nic podobného nevyrábí.\n\nDvojčinné revolvery sice umožňují poměrnou rychlou palbu, ale za cenu dlouhého a tvrdého chodu spouště. Proto byly zkonstruovány automatické revolvery, které se snažily zkombinovat rychlost palby DA režimu s lehkou spouští SA režimu.\n\nWebley-Fosbery Automatic Revolver byl první takovou konstrukcí uvedenou v roce 1901. Pracoval na principu zpětného rázu, při výstřelu se válec a hlaveň pohybovaly dozadu, napnuly kohout a otočily válcem. V té době existovalo jen několik modelů samonabíjecích pistolí, které byly navíc větší, méně spolehlivé a dražší. Automatický revolver byl poměrně populární, když se poprvé objevil, ale byl záhy překonán rychlým vývojem samonabíjecích pistolí.\n\nV roce 1997 firma Mateba sestrojila nový typ automatického revolveru s názvem Mateba Autorevolver, který používá energii\nzpětného rázu k otočení válce. Firma sestrojila několik verzí s různě dlouhými hlavněmi v rážích .357 Magnum, .44 Magnum a .454 Casull. Kromě \"frajerských\" výkonných nábojů je v revolverech Mateba použita další neobvyklá \"vychytávka\" – pro zmenšení výšky mezi rukou, držící zbraň a odpalovaným nábojem, která při zpětném rázu při výstřelu zvedá ústí zbraně jsou u revolverů Mateba náboje odpalovány ze spodní komory válce!\n\nAutomatické revolvery představují slepou vývojovou větev. Jsou příliš komplikované, těžké a drahé. Nepřinášejí žádnou výhodu proti samonabíjecím pistolím a ruší největší výhody klasických revolverů – jednoduchost obsluhy a spolehlivost.\n\n\n\n"}
{"id": "106238", "url": "https://cs.wikipedia.org/wiki?curid=106238", "title": "One-touch Recording", "text": "One-touch Recording\n\nOTR (z anglického one-touch recording, česky \"nahrávání jedním dotykem\") je funkce videorekordéru a současně tlačítko nebo skupina tlačítek sloužící pro aktivování této funkce, která umožňuje jednoduchým způsobem zapnout nebo nastavit nahrávání televizního pořadu.\n\nMožnosti a použití funkce OTR se liší podle výrobce, případně i konkrétního modelu rekordéru. Na některých přístrojích je funkce OTR spojena s běžným tlačítkem pro nahrávání (REC) a funguje tak, že po zapnutí nahrávání právě sledovaného programu druhý, třetí a další stisky tlačítka aktivují ukončení nahrávání po 30, 60 a více minutách v půlhodinových (např. DVD rekordér Pioneer DVR-720H) nebo hodinových (např. S-VHS rekordér Panasonic NV-HS880) krocích.\n\nJinou implementací funkce OTR je skupina tlačítek, kterými lze rychle nastavit čas začátku a konce nahrávání právě sledovaného programu v aktuálním dni (např. S-VHS rekordér Panasonic NV-FS88).\n\nOTR poskytuje jen omezené možnosti časovaného nahrávání, ale jeho výhodou oproti obvyklému programování nahrávání je rychlejší ovládání a spuštění nahrávání, protože není nutné zadávat datum a číslo programové předvolby, často ani čas začátku a konce nahrávání.\n\n"}
{"id": "106240", "url": "https://cs.wikipedia.org/wiki?curid=106240", "title": "Urzon kanadský", "text": "Urzon kanadský\n\nUrzon kanadský (\"Erethizon dorsatum\") je severoamerický hlodavec. Vzhledem připomíná dikobraza, s nímž bývá laiky zaměňován. Na rozdíl od něj má kratší a měkčí ostny a dovede šplhat po stromech.\n\nUrzoni obývají různá prostředí, od lesů mírného pásu až po oblasti arktické a vysokohorské. Žijí většinou v lesnatých krajích, ale jsou velmi přizpůsobiví. Jsou to převážně noční zvířata. Živí se pestrou rostlinnou potravou. Rodí jedno dobře vyvinuté mládě, které dokáže lézt po stromech už po dvou dnech. Mohou se dožít až 18 let.\n\nŽije v Severní Americe od Aljašky na západě po poloostrov Newfoundland na východě. Na jih zasahuje až do Tennessee a na severozápad Mexika. V minulosti se urzoni v letním období vyskytovali i na severu a západě Velkých plání v USA.\n\nŽijí především v jehličnatých i listnatých lesích. Jsou ale velmi přizpůsobiví a lze je nalézt i v otevřené tundře nebo na pastvinách.\n\nUrzon kanadský je jediný zástupce rodu urzon (\"Erethizon\").\nUrzoni patří spolu s rody \"Coendou\", \"Echinoprocta\" a \"Sphiggurus\" (kuandové) do podčeledi Erethizontinae, která spolu s podčeledí tvoří čeleď Erethizontidae – urzonovití.\n\nčeleď Erethizontidae – urzonovití\n\nPřes podobný vzhled jsou urzoni jen málo příbuzní s dikobrazy.\n\nUrzoni mají robustní postavu. Tělo měří 645–680 mm, ocas je 145–300 mm dlouhý. Váží obvykle 3,5 – 7 kg, ale velcí samci mohou údajně dosáhnout váhy až 18 kg. Svrchní část těla pokrývají duté ostré ostny asi 2 mm silné a až 75 mm dlouhé (tedy výrazně kratší než u dikobrazů). Je jich pŕibližně 30 000. Kolem nich rostou delší tuhé chlupy, někdy bíle zakončené.\n\nHorní část těla je obvykle tmavě hnědá až do černa, jednotlivé ostny mají žlutavý základ a černou špičku. Na spodní části těla rostou tmavé tuhé chlupy bez ostnů. Krátký tlustý ocas ze svrchní strany kryjí ostny.\nNa předních nohách mají čtyři prsty, na zadních a pět. Ty jsou opatřené mohutnými zahnutými drápy, díky nimž - a také díky dlouhým silným palcům - šplhají po stromech. Chodidla jsou silná a holá.\n\nMají malou hlavu, menší uši a stejně jako ostatní příslušníci této čeledi celkem 20 zubů – jejich zubní vzorec je\nformula_1. Silné, ven směrované hlodáky jsou oranžově zbarvené. Samice mají dva páry mléčných žláz.\n\nUrzoni nejsou výhradně stromoví savci. V listnatých lesích se zdržují převážně ve větvích, oproti tomu v jehličnatých lesích více na zemi (především na jaře a v létě). V obou případech často šplhají do větví až 18 m vysoko, zde lezou pomalu, ale velmi jistě. Neskáčou z větve na větev.\nSkrýše si budují v pařezech, v dutých stromech (až 6 m nad zemí), v jeskyních, v půdních rozsedlinách nebo si je vyhrabávají v zemi nebo ve sněhu. Často používají i další dočasné úkryty. V doupěti bývá obvykle jen jedno zvíře, ale v zimě někdy sdílí vhodný úkryt více jedinců.\n\nŘíká se, že mají špatný zrak, ale dobře slyší a mají také výborný čich. Jsou převážně noční zvířata, ale občas se živí i ve dne. V zimě neupadají do zimního spánku, ale denně vylézají hledat potravu; jen ve velkých mrazech zůstávají v doupěti. V zimě se vzdalují od doupěte v průměru jen 8 m (podle jiné studie 130 m), v létě 150 m (podle jiné 1200 m). Během sledování v Catskill Mountains ve státě New York bylo zjištěno průměrné potravní teritorium jednoho jedince 64,9 ha v létě a 7,4 ha v zimě. Obvykle používají stále stejné cesty od doupat k místům, kde se krmí.\n\nUrsoni se pohybují pomalu a působí neohrabaně. Při nebezpečí utíkají nebo lezou na stromy, ale jsou-li zahnáni do úzkých, otočí se k útočníkovi zády, vztyčí ocasní ostny a začnou couvat. Pokud varování nezabere, zasáhnou útočníka ocasem. Ostny opatřené zpětnými háčky se snadno uvolní a zůstanou vězet v ráně. Díky zpětným háčkům se dostávají hlouběji do kůže útočníka, což může způsobit těžké hnisavé záněty. Většina šelem, jako rysové či vlci, si je tohoto nebezpečí vědoma, a proto se urzonovi raději vyhýbá.\nPřesto ho některá zvířata loví: rys červený, rosomák a kuna rybářská jsou schopni urzona převrátit na záda a zaútočit na jeho nechráněné břicho.\n\nNa jaře se tito živočichové živí výhonky, pupeny a květy, později listím, bobulemi, ořechy a nejrůznějšími plody. Zimní potrava se skládá z jehličí, lýka a jemné kůry stromů. Občas drží potravu v předních packách. Lížou také sůl a ohryzávají kosti, aby si zajistili dostatek minerálů.\n\nDenně zkonzumují asi 450 g potravy. Jediný urzon dovede za týden zničit celý strom.\n\nPodle některých badatelů dokáží urzoni zdevastovat přírodu tím, že během zimy okoušou kůru na všech stromech nad sněžnou čarou; jiní přírodovědci však toto zpochybňují. Ohryzávají také dřevěné nástroje používané lidmi, protože z nich získávají potřebnou sůl.\n\nK páření dochází na podzim a na začátku zimy. Partneři si nejprve navzájem otírají čumáčky o sebe, pak si samec označkuje samici tak, že se postaví na zadní a pomočí ji. Doba březosti je 205–217 dní. Od dubna do června rodí samice jedno mládě; dvojčata jsou vzácná.\n\nMláďata jsou dobře vyvinutá, váží 340–640 g, kůži mají pokrytou dlouhými černými chlupy a krátkými měkkými krátkými ostny, které do několika hodin ztvrdnou. Ihned po narození vidí a umí chodit. Ve věku dvou dnů už je mladý urzon schopen lézt po stromech. V zajetí jsou kojena několik měsíců, ale v přírodě jsou zřejmě odstavována dříve. Dospělá jsou podle různých pozorovatelů po 1,5 – 2,5 letech. Nejvyšší věk zaznamenaný v přírodě je 18 let.\n\nUrzon kanadský není podle posouzení Mezinárodního svazu ochrany přírody (IUCN) ohrožen a v červeném seznamu druhů je vyhodnocen jako málo dotčený druh.\n\nOd dávných dob používaly indiánské ženy urzoní ostny jako materiál na zdobení oděvů a dalších předmětů, zejména na výšivky. Po namočení je zplošťovaly a pak barvily. Této dekorační technice se říká quillování.\n\nTento druh je chován přibližně v 45 evropských zoo (stav červen 2019). Největší zastoupení má přitom v Německu, kde je k vidění takřka ve 20 zařízeních. V rámci Česka se pak jedná o čtyři zoo:\n\n\nHistoricky byl chován také v Zoo Hluboká, Zoo Jihlava a Zoo Plzeň. Na Slovensku je urzon kanadský chován v Zoo Košice.\n\nUrzon kanadský byl do Zoo Praha prvně dovezen v roce 1958. První úspěšný odchov byl zaznamenán již o rok později, tedy v roce 1959. Chov pokračoval až do roku 1993. Poté následovala pauza. K obnovení chovu tohoto druhu došlo v roce 2003. Ke konci roku 2018 byl chován pár. 13. června 2019 se narodilo mládě.\n\nUrzoni sezónně obývají expozici naproti vstupu do pavilonu Indonéská džungle. Zajímavostí je, že historicky tato expozice sloužila pro chov lachtanů.\n\n\n"}
{"id": "106241", "url": "https://cs.wikipedia.org/wiki?curid=106241", "title": "Borovice rumelská", "text": "Borovice rumelská\n\nBorovice rumelská (\"Pinus peuce\"), též známá jako borovice makedonská, je evropská pětijehličná borovice (balkánský endemit), rostoucí v horských polohách především na Balkáně na žulovém podloží, kde se střídá s borovicí Heldreichovou, která zde roste na vápencích.\nVzhledem a šiškami připomíná borovici vejmutovku.\n\n\nÚzce kuželovitý strom, 10-30 m vysoký, zavětvený až k zemi. Koruna je hustě zachvojená, borka tenká, šedohnědá, dole šupinovitá, větve krátké, letorosty světle hnědé, druhým rokem hnědošedé, lysé a lesklé. Pupeny štíhlé, vejčité a špičaté, zasmolené.\n\nJehlice vyrůstají ve svazečcích po 5, polehlé k větvičkám, jsou šedozelené a dosti tuhé, 7-10 cm dlouhé, s řadami průduchů. Na větvích jsou cca 3 ročníky jehlic. Šišky rostou na konci větví někdy jednotlivě, častěji po 3-4, krátce stopkaté, odstávající nebo převislé, 8-15 x 3-4 cm, světle hnědé, širší a více vejčité než u vejmutovky. Plodní šupiny zřetelně podélně rýhované. Semena malá, vejčitá, s křídlem asi 15 mm dlouhým. Jsou častým objektem zájmu ptáků (křivka obecná, ořešník kropenatý), hlodavců (myšovití) a drobných savců (veverky). Při výsevu je nutné je stratifikovat, ale přesto jich část přeléhá do příštího roku.\n\nBalkánská pohoří (Albánie, Srbsko a Černá Hora, Severní Makedonie, S Řecko, Z Bulharsko), v nadmořských výškách 800 až 2200 m, kde tvoří horní hranici lesa s klečí a jalovcem.\n\nVyskytuje se na žule převážně v monokulturách, někdy jako příměs ve smíšených jehličnatých lesích. Velmi dobře snáší kyselé půdy. Jedná se o třetihorní relikt, v té době byla rozšířena v celé Evropě. U nás dříve zřídka pěstovaná, v poslední době, díky své flexibilitě a odolnosti vůči rzi vejmutovkové a vůči imisím, je hojně vysazovaná i v lesních porostech v imisních polohách Krušných hor a na rekultivacích na Sokolovsku.\n\nMimo rekultivace a imisní polohy se velmi dobře hodí pro svůj nádherný habitus jako okrasná dřevina do zahrad, parků a okrasných výsadeb, především jako substituce za borovici vejmutovku.\n\n\n"}
{"id": "106247", "url": "https://cs.wikipedia.org/wiki?curid=106247", "title": "Marie Vášová", "text": "Marie Vášová\n\nMarie Vášová (16. května 1911, Praha – 6. srpna 1984, Praha) byla česká herečka, od roku 1945 dlouholetá členka činoherního souboru Národního divadla v Praze.\n\nVystudovala rodinnou a obchodní školu v Praze. Herectví studovala soukromě u Míly Pačové a A. Strnada.\nV sezóně 1932/1933 získala angažmá v Rodenově divadelní společnosti, v sezóně 1933/1934 v Olomouci, v letech 1934/1935 v Českých Budějovicích a v období 1935 až 1940 působila ve Státním divadle v Ostravě .\n\nPo návratu do Prahy v roce 1940 nejprve hostovala v pražském Národním divadle, v sezóně 1940/1941 získala díky Jindřichu Honzlovi angažmá v Divadélku pro 99. Od roku 1941 do 1944 působila v divadle Uranie. V sezóně 1944/1945 pak krátce v Divadle na Vinohradech a v roce 1945 byla angažována jako členka činohry Národního divadla v Praze, kde působila až do své smrti.\n\n\n\n\n \n"}
{"id": "106249", "url": "https://cs.wikipedia.org/wiki?curid=106249", "title": "Nové Město nad Metují", "text": "Nové Město nad Metují\n\nNové Město nad Metují (něm. \"Neustadt an der Mettau\") je město v okrese Náchod, v Královéhradeckém kraji v turistickém regionu Kladské pomezí na východě Čech. Bylo založeno v roce 1501 Janem Černčickým z Kácova. Centrum města leží na vysokém ostrohu obtékaném ze tří stran řekou Metují a je městskou památkovou rezervací. Žije zde  obyvatel.\n\nKe katastru obce náležejí ještě místní části Krčín, Spy a Vrchoviny. V okolí je k pojmenování města používán slangový výraz Nováč. Pro novou zástavbu řadovek a rodinných domků směrem k obci Přibyslav se používá pomístní jméno Na Františku, pro bytovou zástavbu mezi ZŠ Malecí a hlavní silnicí pomístní označení Malecí. I dnes zámek Bartoňů z Dobenína stále ozvláštňuje tvář města a odehrává se zde množství kulturních akcí.\n\nMěsto bylo založeno v místě, osídleném již v době bronzové, kdy zde vzniklo hradiště. To se odrazilo i v názvu lokace v roce 1501, pojmenované Město Nové Hradiště nad Metují. Brzy po svém založení město roku 1526 vyhořelo. Většina domů na náměstí byla pak postavena podle jednotného plánu v letech 1526-1548 za nového majitele panství Vojtěcha z Pernštejna. Renesanční ráz historického jádra spolu s opevněním si město zachovalo do dnešních dob. Roku 1623 je koupil Albrecht z Valdštejna, poté bylo v majetku Trčků z Lípy a od roku 1634 Waltera z Leslie. Městské brány byly zbořeny na přelomu 19. a 20. století (1878 severní Krajská brána, 1904 jižní Horská brána). Na severní straně se zachovala věž Zázvorka s branou. V pondělí 12. července 1926 navštívil město oficiálně prezident Tomáš Garrigue Masaryk, který sem přijel z blízkého Náchoda. Na náměstí jej přivítal okresní starosta Josef Hronovský. Na pozvání majitele zámku Josefa Bartoně z Dobenína poté na zámku povečeřel a přenocoval.\nV roce 1948 byl k Novému Městu připojen městys Krčín, který je starší: jeho založení spadá do 13. století.\nV letech 1953-1954 byla severozápadní strana náměstí přestavěna do jednotné podoby z doby Vojtěcha z Pernštejna podle návrhu architekta M. Vincíka a hradební město bylo prohlášeno památkovou rezervací, pečlivě a citlivě udržovanou a obnovovanou. Od 19. století vznikal zde textilní průmysl, v 50. a 60. letech 20. století byly založeny velké továrny na stavební stroje a na výrobu hodinek. Po roce 1990 se průmysl proměnil a celé město prodělalo rozsáhlou obnovu.\n\nZámek vznikl přestavbami hradu, zahrnutého při založení do opevnění města, je však od města oddělen mohutným příkopem. Rozšířili jej Pernštejnové a Štubenberkové během 16. století a v letech 1655-1661 byl barokně přestavěn podle plánů Carla Luraga. V letech 1909-1913 byl upraven podle plánů Dušana Jurkoviče pro průmyslníky Josefa a Cyrila Bartoně z Dobenína. Jurkovič navrhl také originální zámeckou zahradu s dřevěnými stavbami.\n\nNáměstí je obdélník o rozměrech asi 140 x 60 m, ze všech stran obklopený domy s podloubím. Některé domy byly sice v 18. a 19. století přestavěny, zachovávají však původní jednotný ráz i výšku. Jednotná přestavba severozápadní strany v letech 1953-1954 charakter náměstí poškodila. Na náměstí stojí raně barokní mariánský sloup (1696) a socha Nejsvětější Trojice (1767). Stará radnice pochází z roku 1535-1545 a vznikla přestavbou měšťanského domu. Nová radnice vznikla v roce 1893 adaptací masných krámů ze 16. století s nadstavbou školy .\n\nKostel Nejsvětější Trojice ve východním rohu náměstí byl postaven brzy po založení města a přestavěn roku 1540. Je to prostá sálová stavba s křížovou klenbou a pětibokým závěrem ještě v gotickém stylu. Vedle presbytáře stojí čtyřboká věž s ochozem, která sloužila jako městská hláska. Na Krajském předměstí stojí barokní klášter milosrdných bratří s kostelem Narození Panny Marie (1767) a za ním hřbitovní kostel Všech svatých z let 1580-1582.\n\nNa kopci za řekou, asi 700 m jihovýchodně od historického centra, se nachází zřícenina středověkého hradu Výrov.\n\nNa území města částečně zasahuje přírodní rezervace Peklo u Nového Města nad Metují, která je evropsky významnou lokalitou.\n\nPřímo v katastru Nového Města jsou chráněny tři památné stromy:\nDalší památné stromy (mj. Vojnarova lípa, spojená s dílem spisovatele Aloise Jiráska) se nalézají v katastru místní části Krčín.\n\nNové Město je sídlem již tradičního festivalu českých komediálních filmů Novoměstský hrnec smíchu, na který se vždy sjíždí mnoho známých umělců a jiných osobností.\nMěsto má působivou atmosféru, a nabízí množství volnočasových aktvit, ačkoli mu již celá desetiletí chybí letní koupaliště. Není odtud daleko do Orlických hor ani do Krkonoš; procházkové a turistické stezky sledují koryto řeky Metuje.\n\nV Novém Městě se natáčel televizní seriál F. L. Věk, v němž představovalo nedalekou Dobrušku.\n\n\nStejně jako z okolních obcí (Spy, Slavětín, Bohuslavice, Šestajovice aj.), odcházeli do exilu i nekatolíci z Nového Města nad Metují. Daniel Kabátník (* 2. 10. 1697 v Novém Městě nad Metují), prokazatelně odešel s rodinou do Münsterbergu v roce 1742. V roce 1746 byl už zvoleným starším sboru, byl vdovcem a pracoval jako krejčí. Znovu zvolen byl v roce 1748, v roce 1757 vlastnil ve městě dům. Zemřel ve věku 82 let. I jeho syn Daniel (1721–1757) v Münsterbergu zůstal. Dne 17. září 1752 se v Husinci v pruském Slezsku vdávala Anna Kulhánková, jejíž rodiče (Jakub a Lidmila) byli z Nového Města nad Metují. Podrobně celou historii popisuje ve svých knihách Edita Štěříková (včetně informačních zdrojů a odkazů). Dokumenty se nacházejí převážně v archivu Jednoty bratrské v Herrnhutu (Ochranov), ve Státním oblastním archivu v Zámrsku i jinde. Potomci exulantů žijí v Německu, Polsku, USA, Kanadě, Austrálii, někteří se jako reemigranti vrátili v roce 1945. Potomky exulantů doby pobělohorské z celého světa spojuje spolek Exulant.\n\n\n\n\n"}
{"id": "106250", "url": "https://cs.wikipedia.org/wiki?curid=106250", "title": "Glauké", "text": "Glauké\n\nGlauké (latinsky \"Glauce\") byla dcerou korinthského krále Kreonta. V některých verzích báje o Argonautech bývá nazývána také Kreúsa. \n\nKdyž Iásón získal v Kolchidě zlaté rouno a prchal s manželkou Médeiou, dostihlo je loďstvo jejího otce, kolchidského krále Aiéta. Zradou a lstí Médei Iásón napadl jejího bratra Apsyrta a zabil ho. Po tomto hrůzném činu prchali rychle do Iásonova rodného Iólku. Král Peliás odmítl vrátit vládnutí Iásonovi a Médeia krále Pelia s nevědomým přispěním jeho dcer zahubila. Poté se museli dát znovu na útěk do dalekých krajů. \n\nPo dlouhých cestách našli útočiště u korinthského krále Kreonta. Narodili se zde jejich dva synové Mermeros a Ferétés a Médeia doufala v rodinné štěstí. Ne tak Iásón, ten stále bažil po královské moci. \n\nVyhlédl si Kreontovu dceru Glauku a rozhodl se s ní oženit a získat tak nástupnictví na trůn. Získal souhlas Glauky i jejího otce. Sdělil Médeii, že chce takto svým synům zajistit budoucnost. To však Médeia nepřijala a její láska se změnila v nenávist. Zahubila Glauku tak, že jí poslala krásné roucho napuštěné jedem a nádherný diadém, který jí sevřel hlavu. Když zarmoucený Kreón objal svou umírající dceru, také jeho usmrtil jed z roucha. \n\nMédeia završila svou pomstu vraždou svých dvou synů. Iásón se stal psancem, který nikde nenašel útočiště. Později osamocen našel smrt pod rozpadající se lodí Argó.\n\n"}
{"id": "106251", "url": "https://cs.wikipedia.org/wiki?curid=106251", "title": "Veikkausliiga", "text": "Veikkausliiga\n\nVeikkausliiga je finská nejvyšší fotbalová soutěž. Hraje se systémem jaro-podzim a od roku 2011 v ní startuje 12 týmů (předtím 14).\n\n"}
{"id": "106252", "url": "https://cs.wikipedia.org/wiki?curid=106252", "title": "Rang de basanti", "text": "Rang de basanti\n\nRang De Basanti (hindsky: रंग दे बसंती, urdsky: رںگ دے بسںتی) je film v hindštině, produkt indického Bollywoodu. Premiéru měl 26. ledna 2006. Režíroval ho Rakeysh Omprakash Mehra (známý filmem \"Aks\"). Hvězdami filmu jsou Aamir Khan, Soha Ali Khan, Madhavan, Kunal Kapoor, Siddharth, Sharman Joshi, Atul Kulkarni, britská herečka Alice Patten, Waheeda Rehman, Om Puri, Kiron Kher a Anupam Kher. Hudbu složil A. R. Rahman. Film byl příznivě přijat po celém světě a během prvního týdne vydělal Rs. 345.5M. Tento film získal kultovní status mezi mládeží zklamanou z korupce v Indii. Roku 2006 byl nominován na Zlatý glóbus, kde soutěžil v kategorii cizojazyčných filmů.\n\nBritská filmařka Sue (Alice Patten) přijíždí do Indie po tom, co si přečetla dědečkův deník. Její dědeček sloužil v Britské armádě během zápasu Indů o samostatnost. Přijíždí do Indie s cílem natočit krátký film o některých hrdinech indického boje za nezávislost, o mužích jako jsou Bhagat Singh a Chandrasekhar Azad. Za pomoci své přítelkyně Soni (Soha Ali Khan), začne hledat příhodné herce. Sonia Sue seznámí s několika svými přáteli:\n\n\nSue je přesvědčí, aby hráli v jejím filmu. Později se k nim připojí Laxman Pandey (Atul Kulkarni), politický aktivista, i když ho ostatní původně neměli rádi kvůli jeho extrémním postojům (Hindutva) a jeho pohrdáním Aslamem, který je muslim.\n\nJak se mladící učí své role a dozvídají se více o historii boje za nezávislost, rozpoznávají, že na rozdíl od mužů, které hrají, žijí jenom pro své vlastní potěšení a ignorují palčivé problémy současné Indie.\n\nPrávě když se u nich začínají formovat vyšší ideály, musejí se vyrovnat s opravdovou tragedií. Sonin snoubenec, Ajay (Madhavan), je indický válečný pilot. Zabije se během rutinního cvičného letu ve stíhačce MiG. Jeho přátele brzo zjistí, že Ajay radši odletěl s poškozenou stíhačkou mimo hustě osídlenou oblast místo toho, aby se katapultoval a tak si zachránil život.\n\nVláda tvrdí, že havárie nastala kvůli pilotově chybě. Ale Sonia a její přátelé vědí, že Ajay byl zkušený pilot, a také, že během posledních let havarovalo příliš mnoho MiGů na to, aby to bylo jenom kvůli chybám pilotů. Zjistí, že nehoda byla způsobena zkorumpovaným ministrem obrany (Mohan Agashe), který kvůli velkému úplatku podepsal smlouvu na dodání levných, neoriginálních náhradních dílů.\n\nNeochotni spokojit se s vysvětlením „takhle to tady prostě chodí“ se rozhodnou zorganizovat pokojný protest. Policie je násilně rozežene. Mladíci se rozhodnou napodobit své nové hrdiny, Bhagata Singha a Chandrasekhara Azada, a bojovat s korupcí stejně jako Singh a Azad bojovali s Brity. Opustí mírové prostředky.\n\n\n\n\n\n"}
{"id": "106253", "url": "https://cs.wikipedia.org/wiki?curid=106253", "title": "Giovanni Battista Pergolesi", "text": "Giovanni Battista Pergolesi\n\nGiovanni Battista Pergolesi (někdy též \"Giambattista Pergolesi\", původním příjmením \"Draghi\", či \"Drago\", 4. ledna 1710, Jesi – 16. března 1736, Pozzuoli) byl italský hudební skladatel barokního období, jeden z nejslavnějších a nejvýznamnějších skladatelů neapolské školy.\n\nNarodil se jako Giovanni Battista Draghi (někdy Drago) třetí potomek Francesca Andrey Draghiho a Anny Vittorie Giorgiové v městečku Jesi poblíž Ancony. Jeho předkové pocházeli z městečka Pergola v provincii Pesaro a Urbino, odkud vznikl jeho pseudonym \"Pergolesi\". \n\nNejprve studoval u Francesca Santiho, kapelníka místního orchestru. Někdy kolem roku 1720 byl vyslán na Conservatorio dei Poveri di Gesù Cristo v Neapoli, kde studoval kompozici a hru na housle u Gaetana Greca, Leonarda Vinciho a Francesca Duranteho a zpíval v chlapeckém sboru. Ještě jako student zkomponoval církevní operu „\"Li prodigi della divina grazia\"“ (1731), která byla provedena v klášteře S. Agnello Maggiore. Jeho první opera psaná na objednávku Salustia byla s nevelkým úspěchem provedena v Neapoli roku 1732. \n\nV témže roce byl Pergolesi jmenován kapelníkem knížete Ferdinanda Colonny a jeho další opera, hudební komedie „\"Lo firate 'nnamorato\"“ sklidila značný úspěch.\n\nNa konci roku postihlo Neapol silné zemětřesení a Pergolesi komponoval několik skladeb ke svátku sv. Emidia – ochránce před zemětřesením – mezi něž prokazatelně patří Mše pro dva sbory a žalmy \"Dixit Dominus\", \"Laudate\" a \"Confitebor\".\n\nV roce 1733 obdržel objednávku napsat operu k narozeninám císařovny Alžběty. Opera , Il prigionier superbo, obsahuje intermezzo ve formě samostatné komické opery „\"La serva padrona\"“ (Služka paní), která se stalo jeho nejznámější prací a ve skutečnosti jím vytvořil styl „opera buffa“. Když byla uvedena v Paříži, vyvolala tzv. „querelle des bouffons“ (válku komediantů) mezi zastánci klasické vážné francouzské opery jako byli Jean-Baptiste Lully a Jean-Philippe Rameau a přívrženci nové italské komické opery. Pergolesi byl v průběhu tohoto sporu označen jako typický představitel italského stylu a Paříž se sporem bavila po více než dva roky.\n\nV květnu 1734 v kostele sv. Vavřince (San Lorenzo) v Římě provedl svou \"Mši F-dur\" za přítomnosti vévody Carafy-Maddoloniho, který ho ihned přijal do svých služeb. Ještě v témže roce zkomponoval operu na Metastasiovo drama „\"Adriano in Siria\"“. Po jejím úspěchu obdržel objednávku na zhudebnění dalšího Metastasiova dramatu „\"L'Olimpiade\"“ pro Teatro Tordinona v Římě. Opera se hrála s velkým úspěchem i na dalších italských scénách.\n\nPergolesi celý život zápasil s chatrným zdravím. Onemocněl tuberkulózou a jeho stav se rapidně zhoršoval. Posledním velkým úspěchem byla hudební komedie \"Il Flaminio\" (Neapol, 1735). V roce 1736 se uchýlil do františkánského kláštera v Puzzuoli, kde prakticky na smrtelném loži zkomponoval kantátu \"Orfeo\", \"Salve regina\" pro soprán a své vrcholné dílo \"Stabat Mater\".\n\nStabat mater pro mužský soprán, mužský alt a orchestr bylo psáno na objednávku neapolským chrámem San Luigi di Palazzo, aby nahradilo stejné dílo Alessandra Scarlattiho uváděné na Velký pátek. Dílo se stalo tak populárním, že bylo různě upravováno řadou skladatelů, mimo jiné i J. S. Bachem, který je použil pro svůj žalm „\"Tilge, Höchster, meine Sünden\"“, BWV 1083.\n\nPergolesi zemřel v Puzzuoli 16. 3. 1736 ve věku 26 let.\n\nPo Pergolesiho smrti se rychle šířila jeho sláva. Kočovné skupiny hrály jeho komedie, čtyři z kantát se dočkaly okamžitého vydání a rovněž duchovní hudba byla velice rozšířena, zejména v chrámech Itálie a Francie. To uvedlo do života řadu napodobovatelů, kteří šířili svá díla pod Pergolesiho jménem. To dodnes vyvolává značné zmatky a činí katalogy Pergolesiho děl značně nespolehlivými. Např. Igor Stravinskij napsal svůj balet Pulcinella na motivy z údajného díla G. Pergolesiho „\"Concerti Armonici\"“. Později se ukázalo, že právě tyto předlohy jsou padělky a že jejich autorem je Unico Wilhelm van Wassenaer.\n\nSouborné dílo G. B. Pergolesiho poprvé vydal F. Caffarelli v 27 svazcích (Amici della Musica da Camera v Římě) v letech 1936-1941.\n\nKritickou edici vydává od roku 1977 Barry S. Brook v Pergolesi Research Center, s podporou Research Foundation of the City University of New York a grantem uděleným National Endowment for the Humanities.\n\n\n\n"}
{"id": "106254", "url": "https://cs.wikipedia.org/wiki?curid=106254", "title": "Kzinti", "text": "Kzinti\n\nKzinti (jednotlivec Kzin) jsou fiktivní rasa agresivních kočkovitých mimozemšťanů pocházejících z planety Kzin v Larry Nivenově Známém vesmíru. \n\nKzinti jsou větší než lidé, přibližně 2 metry vysocí, a dosahující hmotnosti okolo 225 kg. Mají dlouhou rudou srst, o kterou se podobně jako kočky na Zemi pečlivě starají, dvě lysé uši. Jejich samice jsou na jejich rodné planetě chovány jako neinteligentní poddruh, který není schopen komunikace a je využíván pouze v harémech na plození mláďat. (Na Prstenci došlo k vyvinutí inteligentní formy kzinských samic). Kzinti mají dvě tlapy plné ostrých drápů, které v nouzi využívá jako zbraň a při vzrušení dochází k jejich vysouvání. Cenění zubů je pro ně výzva k boji, proto je pro lidi tolik nebezpečný smích v jejich přítomnosti.\n\nMalá část Kzintů je vybavena schopností telepatie, jsou ve společenství tolerováni, ale ostatní jedinci jimi velmi opovrhují.\n\nKzinti se vyvinuli z šelem lovících v planinách s vysokou trávou podobných pozemským savanám. Rasa byla technicky zaostalá a byla využívána jinou rasou jako nájemní válečníci. Kzinti si brzy uvědomili, že by mohli své pány porazit a připravili vzpouru, která měla za následek zotročení jejich původních pánů a získání jejich technologií. Od té doby jsou Kzinti válečnickou rasou, která si podrobuje světy, na které narazí a jejich obyvatelstvo zotročuje.\n\nPrvní setkání s lidmi ukončilo několik století trvající mír pro lidstvo, které se muselo rychle začít připravovat na válku s Kzinty. V historii následně proběhlo několik válek, ve kterých byla armáda Kzintů poražena, Kzinti ztratili několik kolonií a následně došlo i k vyzrazení umístění domovského světa. Zaznamenali i jisté úspěchy, když se jim podařilo získat část technologie lidí a tím vyvážit na čas síly.\n\nJedinci druhu nemají obvykle jména, ale jsou oslovování tím, co dělají (např. Mluvící-Se-Zvířaty). Jméno je udělována Patriarchátem až na základě zásluh pro rasu. Jméno tak v kzintské společnosti je symbolem cti, oddanosti a odvahy a umožňuje také pořídit si vlastní rodinu (harém) a plodit mláďata.\n\nSymbolem kzinské udatnosti je počet jizev na těle válečníků, které se stávají i poznávacím znakem jedince. Přijde-li jedinec o své jizvy (například Chmee po léčebné kúře), ztrácí své nároky na majetek, který připadá jeho synům.\n\nVyjma Známého vesmíru se Kzinti objevili také v animovaném seriálu \"Star Trek\".\n\n"}
{"id": "106257", "url": "https://cs.wikipedia.org/wiki?curid=106257", "title": "Hrdlořezy (Praha)", "text": "Hrdlořezy (Praha)\n\nHrdlořezy () jsou čtvrť a katastrální území ve východní části města Prahy, kolem zákrutu Rokytky nedaleko vrchu Tábor. Prakticky celé území leží v obvodě a městské části Praha 9, pouze malý a pravděpodobně neobydlený proužek území zasahující do severovýchodního cípu areálu Teplárny Malešice je součástí Prahy 10.\n\nHrdlořezy v 16. století náležely staroměstskému špitálu svatého Pavla před Poříčskou branou spolu s nedalekou zaniklou vsí Šešovice. Po zrušení špitálu v r. 1784 zde byl vytvořen nadační statek spravovaný pražskou obcí. V r. 1900 byly Hrdlořezy s 1007 obyvateli vsí okresu Žižkov. V letech 1912–1914 zde byla vystavěna kolonie rodinných domků „Jarov“ u samoty Chmelnice (dnes už do katastru Hrdlořez nepatří).\n\nNa začátku r. 1922, kdy byly Hrdlořezy začleněny do Velké Prahy jako součást Prahy XI, měly cca 1800 obyvatel. V r. 1949 byly Hrdlořezy začleněny do správního obvodu Praha 9 (s Vysočany, Prosekem, Hloubětínem a s částí Libně). V r. 1960 zůstalo k. ú. Hrdlořezy součástí obvodu Praha 9 a v roce 1990 se stalo součástí městské části Praha 9.\n\nK roku 1525 doloženo spojení „\"v Hrdlořezích\"“.\n\n"}
{"id": "106259", "url": "https://cs.wikipedia.org/wiki?curid=106259", "title": "Strašnice", "text": "Strašnice\n\nStrašnice () je katastrální území, od roku 1922 čtvrť Prahy. Je z převážné části součástí městského obvodu a městské části Praha 10, malá část Strašnic u hranic se Žižkovem (průmyslové a skladové areály Tesla Strašnice a Pramen Praha a tenisové dvorce v oblasti Třebešína) patří do obvodu a městské části Praha 3. Strašnice sousedí na západě s Vršovicemi a Vinohrady, na severozápadě s Žižkovem, na severovýchodě s Malešicemi, na východě s Hostivaří, na jihu se Záběhlicemi a na jihozápadě Michlí.\n\n30. října 2014 byla otevřena naučná stezka Strašnicemi, která měří 3,5 km, má 11 zastavení a seznamuje návštěvníky s mnoha zajímavostmi z historie čtvrti. Na začátku stezky u stanice metra Strašnická je umístěn automatický výdejník letáků s informacemi o zajímavých místech na trase. Toto zařízení, které je napájeno sluneční energií, je prvním přístrojem tohoto druhu.\n\nK roku 1185 doloženo spojení „\"de Strasnic\"“. Původně Strašnice znamenalo „ves lidí Strašnových“ – od osobního jména Strašen (toto jméno mělo od nositele odhánět – „odstrašovat“ – zlé démony).\n\nStrašnice jsou zmiňovány v letech 1185 (kdy patřily vyšehradské královské kapitule) a 1222. Ve čtrnáctém století zde byly tři dvory (Názův, Štukův a Elingův). Staroměstský občan Jindřich Náz byl též majitelem vinice v místě dnešního krematoria. V 15. století jsou uváděny dvě tvrze (při Štukově a Elingově dvoře). Tvrz v Elingově dvoře zpustla a posléze sloužila jako terč pro nově ulitá děla. Mezi majiteli se vystřídala královská komora, Staré i Nové Město i soukromí majitelé. Při rakousko-pruské bitvě u Štěrbohol (6. května 1757) byly Strašnice zpustošeny.\n\nV roce 1781 byly Staré Strašnice obnoveny a vznikly vedle nich také Nové Strašnice, ty však nikdy nebyly samostatnou obcí. Zhruba od roku 1898 se v matrikách používal sloučený název Strašnice. Strašnicím vedla církevní matriku v letech 1676 - 1784 farnost Prosek, v letech 1673 - 1775 též farnost svatého Ignáce, v letech 1784 - 1920 žižkovská (olšanská) farnost svatého Rocha.\n\nStrašnice byly do 19. století známé pěstováním zelí. Ke konci 19. století měly Staré Strašnice 50 domů a Nové Strašnice 14, Strašnice celkem měly 650 obyvatel \"(rok neuveden)\". V obci byly dvě cihelny, Vackova a Kosova, jejichž majitelé ve velkém budovali činžovní i rodinné domy. Začátkem 20. století Strašnice získaly poštovní a telegrafní úřad, četnickou stanici, vodovod, v roce 1912 elektrické veřejné osvětlení. V roce 1900 byly Staré Strašnice s 1075 obyvateli a Nové Strašnice se 133 obyvateli vesnicemi žižkovského okresu. Roku 1910 měly již 4 060 obyvatel, roku 1934 již 20 000.\n\nPři sloučení s Prahou 1. ledna 1922 měly celkem 4 800 obyvatel. Od 17. ledna 1923 byly součástí samosprávného obvodu Praha XIII se sídlem ve Vršovicích, do obvodu patřily ještě Záběhlice a Hostivař. Od 21. října 1947 se rozdělením Prahy XIII staly Strašnice sídlem nového obvodu Praha XX-Strašnice, do nějž byla zařazena ještě Hostivař a část Záběhlic zvaná Zahradní Město. Od 1. dubna 1949 byly Strašnice přičleněny do obvodu Praha 10 (s Hostivaří, Malešicemi a Zahradním Městem). Od 11. dubna 1960 jsou Strašnice z převážně součástí obvodu Praha 10 se sídlem ve Vršovicích a z malé části součástí obvodu Praha 3, tvořeného především Žižkovem. Od 24. listopadu 1990 jsou Strašnice součástí městských částí Praha 10 a Praha 3, které jsou jádrem stejnojmenných městských obvodů.\n\nPo vzniku Velké Prahy vznikly ve Strašnicích Masarykova kolonie (1920), Zborov (1920), Kolonie strojvůdců (1922), kolonie Klínek (1923), Rybníčky (1923), Skalka (30. léta).\n\n\n\nNa území Strašnic není žádné náměstí, přesněji řečeno žádné místo pojmenované jako náměstí. Přirozeným centrem Strašnic je dnes Starostrašnická ulice a okolí stanice metra Strašnická, významnými osami jsou také Průběžná a Černokostelecká ulice a lokálním dopravním a obchodním centrem je též okolí stanice metra Skalka.\n\nVe Strašnicích je 156 pojmenovaných ulic. Hlavními tepnami jsou ulice Vinohradská a na ni navazující Černokostelecká, z Vinohradské do Malešic odbočuje Počernická, souběžně od Vršovic vede ulice V Olšinách (kolem stanice metra Strašnická), z ní odbočuje Průběžná směrem k Zahradnímu Městu, severojižním směrem Strašnice propojuje ulice Na Padesátém (kolem stanice metra Skalka) a na ni navazující Úvalská. Osou Starých Strašnic v severojižním směru bývala ulice Starostrašnická, která je dnes přerušená a jejíž jižní část se nyní jmenuje Ke Strašnické. Od ní pokračuje po křižovatce s Průběžnou ulice V korytech (dříve Vkorytách) do starých Záběhlic v trase prastaré obchodní cesty z Libně do Posázaví.\n\nČernokostelecká ulice je výpadovkou nejen směrem do Říčan a ke Kostelci nad Černými lesy, podle nějž je pojmenovaná, ale i do Kutnohorska a do okolí města Sázavy.\n\nZastávka Černokostelecká byla po mnoho desetiletí významnou zastávkou příměstských a meziměstských autobusových linek do těchto směrů, například v dobách, kdy tato doprava byla (zhruba od konce roku 1980) ukončena u stanice metra Želivského, i v dobách, kdy byla od 24. září 2000 zařazena do Pražské integrované dopravy a přitom přeložena ke stanici metra Skalka. Od 28. května 2006 byly městské i příměstské linky do těchto směrů zkráceny k nové stanici metra Depo Hostivař.\n\nNa území Strašnic jsou tři stanice metra: Strašnická, Skalka a nejnověji také Depo Hostivař. U stanic metra jsou významné terminály veřejné dopravy, zejména městské autobusové. Po zprovoznění stanice metra Skalka v roce 1990 byl několik měsíců v provozu zastřešený autobusový terminál Limuzská v sousedství tramvajové smyčky Černokostelecká. Uváděným důvodem jeho vybudování byl odpor obyvatel okolí stanice metra Skalka z přílišného provozu. Vzhledem k nevhodnému umístění a špatným přestupním vazbám byl terminál Limuzská zrušen a nyní slouží jako parkoviště, autobusové linky pak byly zakončeny na Skalce podle původních plánů.\n\nRoku 1908 byla prodloužena elektrická dráha (tramvaj) od Flory do Starých Strašnic k nové vozovně, 8. října 1908 byl zahájen i provoz vozovny, v roce 1929 - 1932 byla vozovna rozšířena. 6. ledna 1935 byla tato trať propojena do Vršovic ulicí V Olšinách, 18. října 1936 byla zprovozněna trať na Zahradní Město (3. listopadu 1952 byla zprovozněna, jako mezilehlá, tramvajová smyčka u železniční zastávky, objíždějící blok s parkem a domem ulicí Radošovickou). V roce 1937 byla tramvajová trať od vozovny prodloužena do blízkosti dnešní zastávky Nové Strašnice, 24. července 1952 do smyčky Černokostelecká (v roce 2002 zrekonstruované), v roce 1952 byla trať prodloužena za hranice Strašnic k ústředním dílnám DP. Plánuje se výstavba tramvajové trati Počernickou ulicí k sídlišti Malešice, ale její výstavbu by prodražila přeložka hlavního vodovodního řadu.\n\nV červenci a srpnu 2014 došlo k rekonstrukci a modernizaci tramvajové tratě po celé délce ulice Průběžné (od křižovatky s ulicí V Olšinách), přes ulici Švehlovu a dále až do zastávky Nádraží Hostivař. Staré koleje s panelovými podložkami byly nahrazeny kolejemi novými s izolačním podložím, pokrytými trávníky. Také vznikly nové ostrůvky pro cestující. Modernizací došlo ke snížení hlučnosti provozu tramvají a současně ke zvýšení průjezdové rychlosti.\n\nŽelezniční zastávka Praha-Strašnice zastávka leží na trati č. 221 do Benešova u Prahy, která je součástí IV. tranzitního železničního koridoru přes České Budějovice. Trať přes Strašnice je v provozu od 14. prosince 1871, zastávka byla zřízena roku 1906 pod názvem \"Strašnice zastávka\", později \"Staré Strašnice zastávka\", od roku 1942 \"Praha-Strašnice zastávka\". Do budoucna se uvažuje o zrušení této zastávky a jejím nahrazením dvěma jinými (Zahradní Město a Eden ve Vršovicích). V zastávce staví linky PID S9 a S29.\n\nNázev \"Praha-Strašnice\" nese nákladové nádraží, které navazuje na seřaďovací nádraží \"Praha-Vršovice\". Obě postupně zanikají. Nákladní trať Vršovice – Malešice – Libeň byla zprovozněna roku 1919, v letech 1949–1957 po její větvi z Hostivaře do Libně byla provozována i osobní doprava a plánuje se její opětovné využití.\n\nNejstarší strašnická škola, v níž nyní sídlí místní policejní oddělení, byla postavena podle projektu E. Brabce v roce 1877. Vedle, v těsném sousedství této budovy, byl v meziválečné době postaven rozsáhlý komplex školních budov zvaný „Pavilony“, který zahrnoval vyučování žáků 1.–8. ročníku. V budově, které se všeobecně říkalo „Zámeček“, již v roce 1950 sídlil SNB. Vedle areálu školy směrem k části Strašnic zvané Solidarita byly rozsáhlé luční, neupravované porosty.\n\nNová, secesní budova školy byla v roce 1909 postavena podle projektu Josefa Domka v ulici V Olšinách, u dnešní stanice metra Strašnická. V této škole sídlil štáb ozbrojených akcí pražského květnového povstání v roce 1945. Do roku 2009 v budově sídlila speciální škola a základní škola pro žáky s poruchami chování spojená se střední školou. V současné době je budova prázdná a je vypsáno výběrové řízení na její rekonstrukci.\n\nNa území Strašnic leží velká moderní areálová základní škola Hostýnská, sloužící převážně malešickým dětem. Ve starých Strašnicích je základní škola Gutova a školní komplex v ulici Voděradské (gymnázium Voděradská), postavený jako měšťanská škola na přelomu 30. a 40. let, od 50. let sloužící jako střední škola. Dostavba mezi ulicemi Dubečská a Krupská byla dostavěna v 50.letech při výstavbě okolního sídliště při ulici Průběžná. Na sídlišti Skalka je velká pavilónová škola v ulici Olešské, v Nových Strašnicích je základní škola nedaleko Skalky v ulici V Rybníčkách (1961, ing. arch. Aleš Bořkovec), další je na sídlišti Solidarita v ulici Brigádníků (tzv. Fučíkova škola, postavena spolu se sídlištěm Solidarita koncem 40. let.\nHlavními středisky společenského života byly hostince „U Gustů“ a „U Trmalů“. Současným společenským střediskem je restaurace „U Kašpárka“ v Dubečské ulici a kulturní dům Barikádníků (zv. „Barča“). Z let 1902-1903 je Trmalova vila ve Vilové ulici vystavěná podle plánu architekta Jana Kotěry.\n\n18. října 1908 byla založena strašnická sokolská jednota, zpočátku cvičila v hostinci U Trmalů. 11. června 1921 byla dokončena strašnická sokolovna v Saratovské ulici, v roce 1991 byla ve zchátralém stavu navrácena Sokolu, od té doby je budova i s areálem postupně obnovována.\n\nJižně od stanice metra Strašnická se v sousedství ZŠ Gutova rozkládá moderní Areál volného času Gutovka, zahrnující mj. jednu z největších umělých lezeckých stěn ve střední Evropě či skatepark, kde se konají i velmi významné závody a soutěže.\n\nVe Strašnicích v divadle Solidarita po desetiletí své největší slávy působilo Divadlo Járy Cimrmana (do roku 1992). Budova divadla na sídlišti Solidarita je z roku 1961, od roku 2006 nese název Strašnické divadlo. Zpočátku divadlo provozoval obvodní kulturní dům, od roku 1992 samostatná příspěvková organizace Divadlo Solidarita, od léta 2004 po výběrovém řízení občanské sdružení \"Divadlo Company.cz\".\n\nV letech 1925–1945 byl v oblasti dnešních tenisových dvorců na Třebešíně rozhlasový vysílač, který sehrál významnou úlohu při květnovém povstání v roce 1945, což připomíná pamětní deska u plotu. Po roce 1948 byl vysílač demontován, původní domek je zachován.\n\nEvangelický hřbitov ve Vinohradské ulici nedaleko hranic s Vinohrady byl zřízen kolem roku 1795. V roce 1950 byl uzavřen, deset let po uzavření měl být zrušen. V současné době je zpustlý, uzavřený a místy obydlený bezdomovci. V roce 1998 v něm bylo 598 hrobů a 54 hrobek. Hřbitovní kaple je od roku 1955 v užívání Československé církve husitské, která zde zřídila i kolumbárium. V roce 1958 bylo rozhodnuto o náhradě hřbitova rekreačními sportovními plochami, plán nebyl realizován. Roku 2000 bylo rozhodnuto, že sem budou ze společného hrobu na ďáblickém hřbitově i z dalších míst přemístěny ostatky vojáků wehrmachtu z května 1945, k tomu však nedošlo. V současné době je hřbitov postupně opravován.\n\nU Vinohradské ulice je starší ze dvou pražských krematorií, pochází z roku 1931 (motolské z roku 1954).\n\nOd 1. října 1929 mají Strašnice vlastní římskokatolickou farnost (do té doby patřily do olšanské farnosti sv. Rocha). Budova fary, která pak po desetiletí sloužila i jako provizorní kaple, byla budována od poloviny března do 31. srpna 1930. Původně plánový nový kostel Neposkvrněného početí Panny Marie, jehož stavba byla nejprve z finančních, pak z politických důvodů odkládána, byl nakonec v netradiční podobě postaven v období mezi 11. listopadem 1992 a 17. červnem 1994. V bývalé farní kapli v roce 2000 zakotvilo Divadlo Miriam.\n\nV roce 1937 byl založen místní sbor Českobratrské církve evangelické a postavena jeho vlastní budova v Kralické ulici.\n\nVe Vilové ulici v domě Bét-El působí sbor církve Adventistů sedmého dne.\n\n\n"}
{"id": "106260", "url": "https://cs.wikipedia.org/wiki?curid=106260", "title": "Kosice", "text": "Kosice\n\nKosice () je obec v okrese Hradec Králové 6 km severovýchodně od Chlumce nad Cidlinou. Žije zde obyvatel.\n\nJak nasvědčují nálezy, bylo území Kosic osídleno již v době římské. S příchodem Slovanů byla oblast osídlena kmenem Charvátů. V té době, v 5. století, patrně vznikla i zdejší obec. O zdejší tvrzi pochází první písemná zmínka z roku 1315. Ležela v místě dnešního čp. 24 a nedochovaly se z ní ani zbytky, protože byly v 19. století srovnány se zemí. Pozoruhodné je, že se v té době nacházely na dnešním katastru obce tvrze tři: Kosice, Třesice a Přestavlky. Prvními známými majiteli obce byli (1318) \"Budislav a Bernart Hroznatové\". V letech 1339 a 1357 je jako vlastník obce uváděn \"Spytihněv (Zbyhněv) z Kosic\", v letech 1363 – 1369 \"Sulek z Kosic\" a v roce 1379 \"Čeněk z Kosic\", kterému patřily i sousední Kosičky.\n\nJiž koncem 14. století přechází kosické zboží do majetků pánů z Labouně, kteří si ho udrželi přes husitské války až do začátku 16. století. Roku 1395 je jako majitel zaznamenán \"Zdeněk z Labouně\", v letech 1467 až 1494 \"Čeněk z Labouně a na Kosicích\". V roce 1518 prodal \"Bohuněk z Labouně\" tvrz, ves i dvůr \"Vilému Kostkovi z Postupic\" a ten veškerý nově nabytý majetek připojil ke svému chlumeckému panství. Od té doby je historie obce spjata s historií tohoto panství.\n\nPokud jde o Třesice, v roce 1397 patřily zdejší tvrz, ves i dvůr \"Maršovi a Peškovi ze Slemence\". V roce 1436 je jako majitel uveden \"Jan z Třesic\", po jehož smrti v roce 1451 zboží po devítiletých sporech o dědictví připadlo \"Mikuláši z Nové Vsi\" a \"Jiřímu Pouchobradskému\". Roku 1527 prodal \"Mikuláš starší z Dobřenic\" tvrz i dvůr s mlýnem a krčmou za 1 950 kop \"Vojtěchovi z Pernštejna\". Tvrz zanikla záhy ještě téhož století a dvůr byl poté připojen k chlumeckému panství.\n\nPřestavlky jsou poprvé zmíněny v roce 1369, kdy patřily \"Čeňkovi z Přestavlk\". Zboží zdejších pánů pokrývalo v první polovině 15. století nejen vlastní tvrz s poplužím, ale i dvůr a ves s poplužím v Kosičkách, dvůr a ves Mlékosrby, vsi Nutice a Cítkov, platy v Káranicích, Chudeřicích, Staré Vodě a Písku a kostel v Luhu. Veškerý tento majetek zapsal \"Unka z Přestavlk\" roku 1426 \"Dobraňovi z Kochovic\" a \"Vaňku Kavalcovi z Lipoltic\". Podle všeho byla tvrz zničena před rokem 1521 a Přestavlky byly přikoupeny ke chlumeckému panství koncem 16. století. Obec zanikla během třicetileté války. Dodnes je patrný příkop okrouhlého půdorysu dříve zvaný Cvekovec, dnes Kvočna.\n\nVýznamnou měrou zasáhl do historie obce rozvoj rybniční soustavy v Pocidliní na přelomu 15. a 16. století. Prvním moderním rybníkem v nejbližším okolí obce byl Velkochlumecký rybník, zřízený ještě za Kostků z Postupic v roce 1492. Patrně v této době vznikl na katastru obce Velký Kosický rybník a sousední Písecký rybník. Když v roce 1521 koupili chlumecké panství Pernštejnové, ve výčtu majetku se uvádějí i rybníky. Je též možné, že tyto rybníky byly zřízeny později, až za Pernštejnů, kteří rybníkářství podporovali a kteří vlastnili chlumecké panství až do roku 1547, kdy přešlo v majetek koruny.\nRoku 1577 zastavil Rudolf II. dosud korunní chlumecké panství \"Janovi z Vchynic\" za 60 000 kop míšeňských. Zástava trvala jen dva roky, ale chlumecké panství zůstalo v hledáčku Vchynských natrvalo. Janův syn \"Václav\" si za svoji podporu Matyáše ve sporu o korunu s jeho bratrem Rudolfem vyžádal chlumecké panství, které obdržel roku 1611 spolu s panstvím kolínským. Ani napodruhé nezůstalo chlumecké panství v majetku Vchynských nadlouho, Václav Vchynský byl obviněn ze zrady a majetek roku 1615 navrácen komoře. Ambicióznímu Vchynskému se ve zmatcích stavovského povstání podařilo znovu získat Matyášovu důvěru a v tajnosti získal chlumecké panství zpět. Panství mu bylo stavy v roce 1620 opět nakrátko odebráno, ale po bitvě na Bílé Hoře ho získali Vchynští, od roku 1634 nazývaní Kinští, definitivně.\n\nTřicetiletá válka zasáhla zdejší oblast větší měrou v letech 1631 až 1643 a ve svém důsledku způsobila značné změny v držbě majetku. V okolí Kosic zanikly vsi Báně, Bludy, Korce, Lipolesy, Rtánov, Žabí Lhotka. Mnohé vsi byly na pokraji zkázy, ale podařilo se je obnovit jako například Pamětník nebo Převýšov. Samotná obec nebyla zřejmě výrazně zasažena, podle berní ruly z roku 1654, v níž je obec zaznamenána jako Kosycze, bylo v obci 11 usedlostí, 2 chalupy a žádné neosídlené hospodářství, zatímco sousední Kosičky měly neosídlených hospodářství přes 30 %. Veškerá stavební aktivita se v druhé polovině 17. století soustředila na obnovu a stagnace byla překonána až za \"Václava Norberta Oktaviána Kinského\". Ten se stal roku 1709 nejvyšším hofmistrem a téhož roku byl dokončen kostel svatého Filipa a Jakuba v Mlékosrbech, kam jsou Kosice přifařeny. Podle Tereziánského katastru bylo v obci v roce 1757 13 hospodářství, což nepředstavuje žádnou změnu oproti roku 1654.\n\nDo zdejších poměrů výrazně zasáhla raabizace, která se uplatňovala v letech 1777 až 1824 a poblíž Kosic vznikly nové vsi Metličany, Michnovka a Zábědov, tím se uzavřelo osidlování širšího okolí. Podle Schallerovy topografie stálo v Kosicích (zapsaných jako Grosz-Kossitz) v roce 1790 27 domů a v roce 1835 podle Sommerovy topografie to bylo již 57 domů, v nichž žilo 389 obyvatel. Podobná čísla uvádí František Palacký v Popisu království českého z roku 1843 (59 domů, 410 obyvatel). Ve 40. letech byly vysušeny některé okolní rybníky, mezi nimi i Velký Kosický rybník, v bezprostřední blízkosti Kosic tak vznikly poplužní dvory Ostrov a Oktaviánov obhospodařující nově získanou půdu.\n\nV 19. století došlo k výraznému zlepšení dopravní situace. Roku 1817 byla zahájena výstavba chlumeckého úseku císařské silnice, která vede 3 km od obce. Stavba byla dokončena v 30. letech. Železnice přišla do okolí v roce 1870 vybudováním trati Velký Osek – Nový Bydžov, ovšem blízká zastávka Luková (4 km) byla zřízena později. Nejbližší železniční stanicí ve vzdálenosti 4 km jsou Kratonohy na trati Chlumec nad Cidlinou – Hradec Králové, která byla otevřena v roce 1873. V téže době byla v Kosicích zbudována škola (1876). Ve druhé polovině 19. století postihly Kosice dva větší požáry, kdy v roce 1870 vyhořelo 6 domů a v roce 1889 5 domů. Hasičský sbor byl založen v obci v roce 1894. V roce 1890 místní obyvatelé zahájili výstavbu silnice od Kosiček k Chlumci, která představuje nejdůležitější dopravní spojení obce. V roce 1928 byla po ní zahájena pravidelná autobusová přeprava z Chlumce nad Cidlinou do Nechanic. V roce 1910 bylo v obci založeno spořitelní družstvo. Spořitelna pak v různých formách ve vsi  fungovala až do roku 1997.\n\nDo první světové války narukovalo z obce 118 mužů, do legií vstoupilo 13 z nich. Na památku všech pěti padlých vojáků, včetně jednoho legionáře, a dosažení svobody byl v roce 1920 postaven na návsi pomník. Pozemková reforma rozdělila v letech 1922 až 1924 mezi 62 místních přidělenců celkem 124,8 ha vesměs z parcelace dvora Oktaviánov. Následně se přikročilo k melioraci polí. Za téměř 750 tisíc korun bylo odvodněno 164,83 ha, převážně pozemků z přídělového řízení.\n\nObec výrazněji zasáhla regulace Cidliny, která byla zahájena v roce 1911 na soutoku s Labem a ukončena v roce 1968 v Novém Bydžově. S ní byla spojena regulace dolního toku Bystřice od jejího ústí do Kosic, jejíž první etapa – čištění toku a zvýšení hrází, probíhala již v letech 1927 – 1928. Zásadnější práce byly prováděny od roku 1959, hlavní tok Bystřice byl na katastru obce zregulován v přibližné poloze nátoku do bývalého Velkého Kosického rybníka a z původního toku se stalo vedlejší rameno zvané Mlýnská Bystřice.\n\nObec byla elektrifikována na obecní náklady v roce 1924. Od roku 1923 se stavěla silnice na Bydžovskou Lhotku, jejíž výstavba trvala několik let, a to i kvůli nutnosti potřebné pozemky vykupovat. Podle plánů z konce třicátých let měla těsně nad obcí vést dálnice. Když byly plány počátkem šedesátých let obnovovány, posunula se trasa jižněji a nejbližším výjezdem je od roku 2006 exit 68 ve vzdálenosti 10 km. K další stavební aktivitě došlo v obci na počátku druhé světové války, kdy byl v letech 1940 – 1943 zbudován místní hřbitov. Téměř současně (1943) vznikly plány na zbudování obecní dešťové kanalizace, ale její realizace byla zahájena až v roce 1955 a výstavba pak trvala přestávkami přes 15 let.\n\nPo druhé světové válce se z obce přestěhovalo do pohraničí na 100 občanů a v padesátých letech museli ves opustit největší sedláci i s rodinami. V důsledku toho poklesl významně počet obyvatel a v obci se na dlouhou dobu zastavila výstavba nových obytných domů. Na druhé straně zde podle možností probíhaly přestavby domů, a to i úplné. V roce 1970 byla postavena šestibytovka. V roce 1975 byla svépomocí postavena budova místní prodejny a téhož roku byl zbourán pomník na návsi, patrně proto, že byl na něm reliéf s prezidentem Masarykem.\n\nK založení JZD došlo až v roce 1957 a v sedmdesátých letech (1971 a 1976) bylo postupně slučováno do větších celků. Jeho transformace proběhla v roce 1992.\n\nNíže jsou uvedeni starostové obce, v letech 1945 – 1990 předsedové národního výboru.\nVývoj počtu obyvatel a obývaných domů od roku 1869 udává tabulka níže a graf pod ní:\n\nNarodil se tu a působil Václav Struna (? – 1910) statkář a politik, na počátku 20. století poslanec Českého zemského sněmu a okresní starosta v Chlumci nad Cidlinou.\n\nNedaleko obce se nachází autokrosová trať provozovaná \"Klubem přátel motorismu Kosice\".\n\n\n"}
{"id": "106261", "url": "https://cs.wikipedia.org/wiki?curid=106261", "title": "Kreón", "text": "Kreón\n\nKreón (řecky \"Κρέων\", latinsky \"Creon\") je postava, která se v řecké mytologii vyskytuje hned třikrát:\n\nByl synem Lykaithovým, stal se korinthským králem. Poskytl útočiště Iásonovi, který se zlatým rounem prchal z Kolchidy i se svou manželkou Médeiou. Po zradě Médei, krádeži rouna a vraždě Médeina bratra Apsyrta se jejich loď po dlouhé plavbě dostala až do rodného Iólku, kde vládl král Peliás. Ten odmítl předat vládu Iásonovi a Médeia ho pomocí kouzel a nevědomé pomoci jeho dcer připravila o život.\n\nNějaký čas žili všichni v poklidu, Médeia porodila dva syny. Iásón však stále bažil po moci a tak se chtěl oženit s Kreontovou dcerou Glaukou a tak získat nástupnická práva. Králův souhlas měl, ale tento plán nepřijala Médeia. Poslala Glauce nádherný plášť napuštěný smrtelným jedem. Zahubila tak Glauku, ale také jejího otce Kreonta, který se otrávil stejným jedem, když objímal umírající dceru. \n\nKreón, korinthský král, je znám především z mýtů o Argonautech. V některých verzích se však nevyskytuje, v jiných je jeho dcera nazývána Kreúsa nebo Kreútis. \n\nKreontova postava je zobrazována v Eurípidově tragédii \"Médeia\" (z roku 431 př. n. l.)\n\nKreón, syn Menoikeův z rodu prapředka rodu Kadma, se stal králem v Thébách poté, co Láios po smrti svého otce byl ještě příliš mladý na vládu. Když Láios dospěl, usedl na trůn a oženil se s Kreontovou sestrou Iokasté. Po létech se vrátil do Théb Oidipus, král Láios byl zabit a Oidipus se stal králem a dokonce se oženil s jeho vdovou Iokastou. Když pak bylo odhaleno, že Oidipus nevědomky zabil svého vlastního otce a oženil se s vlastní matkou, Oidipus byl vyhnán a Kreón podruhé usedl na trůn. Nejprve vládl s Oidipovými syny Eteoklem a Polyneikem, po jejich smrti ve válce Sedmi proti Thébám vládl sám až do nástupu Thersandra, syna Polyneikova, který s Epigony dobyl Théby a pobořil je. \n\nTento Kreón byl králem v Thébách v době, kdy je hroznými daněmi sužoval král Ergínos. Do rodných Théb se vracel hrdina Héraklés, Ergínovy výběrčí daní vyhnal, usekal jim nosy a uši a daně zrušil. Zato dostal od krále Kreonta jeho dceru Megaru za ženu. Spolu s ní měl tři syny, ty však později v záchvatu šílenství zabil.\n\n"}
{"id": "106263", "url": "https://cs.wikipedia.org/wiki?curid=106263", "title": "Bohnice", "text": "Bohnice\n\nBohnice () jsou městská čtvrť a katastrální území o rozloze 465,9 ha v Praze 8 na pravém břehu Vltavy v severní části hlavního města ČR. \n\nK roku doloženo: 1227 \"Boymici\", 1352–1384 \"Boemycz\", 1405 \"Bohemicz\" – zřejmě podle kanovníka vyšehradské kapituly jménem Johannes Bohemus ze 13. století.\n\nBohnice jsou zmiňovány už v zakládací listině místního kostela sv. Petra a Pavla z roku 1158. Koncem 16. století patřily ke statkům nejvyššího purkrabství. V roce 1870 zde byla postavena první česká továrna na dynamit. V r. 1900 byly Bohnice (Bojmice) s 679 obyvateli vsí okresu Karlín.\n\nPsychiatrická léčebna zde byla postavena v letech 1906–1911. V r. 1922, kdy se Bohnice staly součástí Prahy VIII, měly 3 179 obyvatel (bez pacientů léčebny). V r. 1949 bylo k. ú. Bohnice přičleněno ke správnímu obvodu Praha 8 (společně s Kobylisy, Střížkovem a částmi Libně, Karlína a Troje). V r. 1960 zůstalo k. ú. Bohnice součástí Prahy 8 a v roce 1990 se stalo součástí městské části Praha 8.\n\nV oblasti Starých Bohnic se nachází:\n\nV areálu Psychiatrické léčebny Bohnice se nachází kostel sv. Václava a Divadlo Za plotem. K léčebně patří také ústavní hřbitov, který byl řízen roku 1909 a využíval se až do 70. let 20. století.\n\nV ulici Dolákova se nachází nový hřbitov, založený jako náhrada za zrušený hřbitov u kostela.\n\n\nV 70. letech 20. století bylo v jižní části Bohnic a severní části Troji postaveno velké sídliště Bohnice. Jeho jižní část, ležící v katastrálním území Troja, se někdy označuje \"sídliště Bohnice-jih\". Sídlištní komplex navrhl architekt V. Havránek. Sídliště dimenzoval pro zhruba 30 000 obyvatel, postaveno bylo okolo 10 000 bytů. Spolu se sídlišti Čimice, Kobylisy, Ďáblice a Prosek vytváří takřka souvislý pás, který je někdy nazýván Severní Město. Toto označení se ovšem nestalo tak užívaným jako analogický termín Jižní Město.\n\nSídliště Bohnice bylo stavěno jako stavba česko-polského přátelství, a proto je velká část ulic pojmenována po polských městech (např. Lodžská, Zhořelecká, Hnězdenská). Jen výjimečně bylo užito pojmenování po polských politicích (Rokossovského), takže se po roce 1989 názvy většinou neměnily.\n\nKulturním centrem sídliště je Kulturní dům Krakov, kde se nachází pobočka městské knihovny a několik koncertních sálů, kde se pořádají koncerty především folkové hudby. Druhým přirozeným kulturním centrem je Psychiatrická nemocnice, která k sídlišti těsně přiléhá. Vedle nemocnice a nedaleko nákupního areálu Odra leží Gymnázium Ústavní, jehož část je specializována na výuku italštiny. Na Krakově je i třípatrové obchodní centrum.\n\nNa sídlišti se nachází nejdelší panelový dům v České republice – dům v ulici Zelenohorská. Měří 300 metrů a má 18 vchodů. Série mnohavchodových a vysokých panelových domů (ulice Poznaňská, Krynická, Feřtekova ad.) vizuálně vytvořila z pohledu z pražského centra iluzi jakýchsi novodobých „hradeb“ na okraji Prahy, což podnítilo v 70. a 80. letech vznik městské legendy o tom, že pás sídlišť typu Bohnice vznikl jako bariéra pro případný atomový útok na hlavní město.\n\nNa bohnickém sídlišti byla natáčena řada filmů a seriálů, často sloužilo jako symbol určité historické, společenské a architektonické etapy. Bohnice se tak objevily například v seriálu Arabela (scény, kdy se pohádková říše pod vedením princezny Xenie mění v moderní industriální zónu), ve filmu Milana Šteindlera Vrať se do hrobu (interiéry experimentálního domu hotelového typu v Hlivické ulici, pohled na Gymnázium Ústavní z něj), v dětském filmu Karla Kachyni Čekání na déšť (natáčeno v ulici Poznaňská a v areálu střediska Odra), pohledy na Odru se objevují i ve filmu Smích se lepí na paty, kde sídliště tvoří kontrast k idylickému prostředí horské přírody, v níž žije hlavní hrdina (Vlastimil Brodský).\n\nV Bohnicích působí softbalový klub SK Joudrs Praha, který hraje nejvyšší ženskou soutěž – 1. českou softballovou ligu žen. Hřiště má na západním okraji sídliště. SK Joudrs získalo český mistrovský titul v letech 2006, 2007, 2009, 2010, 2015 a 2016)\n\n\n\n"}
{"id": "106264", "url": "https://cs.wikipedia.org/wiki?curid=106264", "title": "Střešovice", "text": "Střešovice\n\nStřešovice (), dříve také Třešovice je katastrální území a historická čtvrť, dnes součást městské části Praha 6. Střešovice se nacházejí v západní části Prahy vklíněné mezi čtvrtě Dejvice na severu, Hradčany na východě, Břevnov na jihu a jihozápadě, Veleslavín na západě a Vokovice na severozápadě.\n\n\nStřešovice (také Třešovice) vznikly v 10. či 11. století na území, které bylo již od 3. tisíciletí př. n. l. obyvatelstvem nepřetržitě osídleno. Obec Střešovice byla rodinným majetkem českých knížat do r. 1143, kdy byla darována Strahovskému klášteru, a přes dočasná vyvlastnění v době husitské a v době stavovského povstání zůstala v majetku tohoto kláštera v podstatě až do 20. století. Střešovice tvořily hospodářské zázemí Strahovského kláštera, jejich katastrální území zasahovalo až do těsné blízkosti areálu kláštera a po mnoho staletí patřily k Střešovicím i pozemky na Strahově, které byly připojeny k Břevnovu až roku 1922 za vzniku Velké Prahy.\n\nAž do konce 18. století byla zástavba Střešovic značně rozptýlena. Jádro obce tvořil kamenný dvorec č. p. 8, připomínaný již od 14. století jako Krichův či Walschův, a skupina pěti drobných domků. Ostatní výstavba byla roztroušena po vinicích. V roce 1756 dal Strahovský klášter na vinici Andělce starší viniční usedlost přestavět na stejnojmenný dvorec č. p. 7, kam se přemístilo centrum klášterního hospodářství z dvorce č. p. 8. Na Andělce byla zřízena i kaple zasvěcená Panně Marii – Královně andělů. V roce 1771 měly Střešovice (Třešovice) celkem 14 domů a rozkládaly se v původním prostoru na výšině, osídlené již od předhistorické doby. Zástavba Střešovic kontinuálně navazovala na osadu z 10. století.\n\nK velké nové výstavbě došlo ve Střešovicích na přelomu 18. a 19. století. A to díky rozmachu Strahovského kláštera, kam přicházeli noví zaměstnanci. Jim byl vyčleněn pruh neúrodné půdy pod pískovcovým prahem na severní straně návrší, z něhož byl těžen stavební kámen. Byly zde stavěny malé domky téměř bez pozemků, zpočátku jednopatrové, avšak postupem doby a díky růstu obyvatelstva byly nastavovány a přistavovány. Současně také vznikla menší zástavba na jižním svahu nazývaná Malými Střešovicemi (Střešovičkami), případně podle tamní bývalé vinice Na Kocource. Jádro obce na severní straně svahu se nazývalo, nazývá Velkými Střešovicemi. V roce 1850 je ve Velkých i Malých Střešovicích celkem 102 domů a 1069 obyvatel. Roku 1855 je ve Střešovicích založena škola, která již v roce 1910 dosáhla počtu osmi tříd. Od poloviny 19. století se výstavba ve Střešovicích s rozvojem Prahy a potřebou nových pracovníků opět rozšiřuje a zástavba se zhušťuje. Roku 1890 až 1891 jsou na hřebeni střešovického kopce vybudovány kostel sv. Norberta v novorománském slohu, fara a v dnešní ulici Nad hradním vodojemem zvonička. Roku 1899 bylo Na Petynku z Prahy přeloženo Vincentinum, opatrovna pro zdravotně postižené děti. Roku 1899 byl v lokalitě Na Dračkách (severozápadně od dnešní ulice Na Dračkách až po Buštěhradskou dráhu) zřízen nový střešovický hřbitov, protože kapacita hřbitova v Šárce již nestačila. V téže době byly přečíslovány všechny domy a fara získala č. p. 2. V r. 1904 bylo postaveno Norbertinum, budova opatrovny pro osiřelé děti či děti pracujících matek ve věku od 4 do 6 let, tedy zahrnující zhruba mateřskou školu a jesle. Vedly je tři sestry premonstrátky, přišlé ze Sv. Kopečku u Olomouce.\n\nV roce 1900 byly Střešovice (Třešovice) s 2500 obyvateli, opukou, cihelnou a rukavičkářstvím jednou ze vsí smíchovského okresu. V roce 1922 byly Střešovice s 3879 obyvateli a 254 domy připojeny k Praze jako součást Prahy XVIII. Následně přichází do Střešovic, jako do součásti hlavního města, velký stavební růst. Již v roce 1922 vzniká první část moderní vilové čtvrti Vořechovky (Ořechovky), v místech dřívější Bořkovy zahrady. Moderní výstavba pokračuje i v dalších letech 20. století a to nejen v oblasti Ořechovky, ale i v dalších částech Střešovic. V průběhu první poloviny 20. století vzniklo ve Střešovicích hned několik vilových čtvrtí. V roce 1938 byla západně od střešovických Baterií zprovozněna velká novostavba Masarykovy vojenské nemocnice. V roce 1949 byla jedna část k.ú. Střešovice začleněna k obvodu Praha 5 (s Břevnovem a s částí Liboce), druhá část k Praze 6 (s Dejvicemi, Sedlecem, Veleslavínem, Vokovicemi a s částí Bubenče, Holešovic, Hradčan a Liboce). V roce 1960 se celé k.ú. Střešovice stalo součástí nového obvodu Praha 6 a v roce 1990 se stalo součástí městské části Praha 6.\n\nStaré Střešovice jakožto soubor historicky cenných dělnických domků na severním svahu střešovického kopce nebyly až do roku 2003 vyhlášeny památkovou zónou. To se podařilo až právě roku 2003.\n\nNa konci osmdesátých let (poprvé roku 1986) zde probíhalo rozsáhlé vystěhovávání původního obyvatelstva a celý komplex měl být srovnán se zemí kvůli výstavbě diplomatické čtvrti zemí Jižní Ameriky. Některé objekty skutečně se zemí zbourány byly (například vyhlášený hostinec U Zvoničky), avšak s příchodem Sametové revoluce v roce 1989 se veškeré plány na výstavbu diplomatické čtvrti zastavily a demolice dalších domků skončila. Ze Starých Střešovic se však již stihla stát z velké části vybydlená a chátrající čtvrť.\n\nV roce 1995 původní vlastníci vyhráli soud s pražským magistrátem a mohli zpět odkoupit své nemovitosti, které byli nuceni prodat pod nátlakem koncem 80. let. Vyvlastněné nemovitosti, o které se nepřihlásili původní majitelé, začíná magistrát rozprodávat ve veřejných obálkových soutěžích. Zároveň zde v tomto roce začínají růst první nové domy, které nerespektují původní historickou zástavbu a prolamují dřívější výškové a objemové standardy.\n\nV letech 1997 a 1998 je postupně ustanoveno Občanské sdružení Staré Střešovice, které si dává za cíl obnovu zdevastované zvoničky a také začíná fungovat v pozdějších letech kontroverzní Dobročinný spolek Medáků ve Střešovicích. Ten se svým názvem snažil navázat na stejnojmenný spolek vzniklý ve Střešovicích v roce 1912, který zde pořádal hudební průvody a taneční zábavy. Nově vzniklý spolek si pak dával za cíl \"obnovení společenského života ve Starých Střešovicích a přispění k zachování historických hodnot unikátního urbanistického souboru formou alternativních kulturních programů.\"\n\nSpolek Medáků obsazuje ve Starých Střešovicích tři zdevastované domky (Starostřešovická 79, Starostřešovická 96 a Nad hradním vodojemem 946), které však nevlastní a využívá je tudíž nelegálně (tzv. Squat). Spolek se snažil v následujících letech tyto domky zčásti rekonstruovat a provozovat zde svou kulturní činnost (pořádání koncertů, divadel a výtvarných dílen). Taktéž se zasazoval o zařazení některých objektů ve Starých Střešovicích mezi kulturní památky a o zrealizování svého projektu Alternativa pro Staré Střešovice.\n\nMezi lety 2000 a 2003 však přicházejí komplikované spory s vlastníkem nelegálně obsazených objektů (městskou částí Praha 6). V těchto sporech se jedná především o budoucnosti daných třech objektů a případném zlegalizování pobytu Dobročinného spolku Medáků v nich. Nakonec je rozhodnuto o vypsání výběrového řízení na pronájem daných tří domků (Starostřešovická 79, Starostřešovická 96 a Nad hradním vodojemem 946).\n\nVe výběrovém řízení získá Dobročinný spolek Medáků pronájem jednoho domku. Spolek Medáků však toto výběrové řízení odmítne respektovat a argumentuje tím, že mu pouze jeden domek na provozování kulturní činnosti nestačí. Nadále tak neoprávněně obývá i objekty, které již ve výběrovém řízení připadly jiným zájemcům. V neprospěch Spolku Medáků rozhodl i Městský soud v Praze a nakonec je za účasti policie 25. 7. 2003 vystěhován. Tím je tento dlouholetý spor v podstatě ukončen a může být připravována plánovaná rekonstrukce daných domků.\n\nV roce 2003 se Staré Střešovice stávají novou městskou památkovou zónou. Avšak již zde z velké části není zachován původní charakter čtvrti, který zde ještě v 70. letech 20. století byl. Taktéž tu je již postaveno mnoho novostaveb, které nerespektují původní historickou zástavbu. Přesto se zde stále mnoho cenných historických příměstských domků nalézá.\n\nO rok později (2004) jsou za městskou památkovou zónu prohlášeny i Malé Střešovice na jižní straně střešovického kopce. Zástavba Malých Střešovic (Střešoviček) se rozkládá na podstatně menším prostoru než Staré Střešovice, ale zároveň nebyla skoro vůbec narušena novodobou výstavbou, a je proto výrazně ucelenější.\n\nNa počátku 20. století byly Střešovice jednou ze vsí smíchovského okresu s 2 452 obyvateli. V roce 1909 byla přivedena od Špejcharu ke Střešovické vozovně tramvajová trať, která rozvoj území podpořila. Se vznikem nového státu v roce 1918 přibyla potřeba hlavního města zajistit bydlení úředníků nových ministerstev i vybudování rezidencí pro zastupitelství. Vzniklo Státní stavební družstvo, které pro stavbu odkoupilo pozemky o rozloze 105 615 metrů čtverečních. Roku 1919 byla ministerstvem veřejných prací vypsána soutěž na výstavbu kolonie rodinných domků moderní vilové čtvrti.\n\nPro stavbu bylo zvoleno území v katastru Střešovic a byl vybrán místní název Vořechovka (Ořechovka), odvozený od „Bořkovy zahrady“. Jan Krištof Bořek – Borscheck, sekretář dvorské komory a první komisař solního a pivního důchodu v Království českém získal pozemky roku 1709 a již o rok později zde dal vybudovat v nejsevernější části zahrady zámeček, který se rozkládal v místech dnešních vojenských objektů v Dělostřelecké ulici a zanikl v roce 1742 při dělostřeleckém bombardování Prahy.\n\nStavební práce, zahájené v roce 1920 na sever od dnešního Macharova náměstí, probíhaly s velkou intenzitou, takže již počátkem listopadu 1921 začalo stěhování prvních obyvatel. V roce 1922 se při vzniku Velké Prahy staly Střešovice (tehdy s 3 879 obyvateli a 254 domy) součástí Prahy XVIII a jejich rychlý stavební růst pokračoval. Došlo k úpravě ulic a elektrifikaci. Koncem roku 1922 byla převážná většina řadových domků většinou s malometrážními byty obydlena a rokem 1923 byla výstavba vlastní kolonie se stavebním nákladem téměř 60 miliónů Kč ukončena. Kolem centrální budovy vyrostla drobná malebná zástavba inspirovaná anglickými vzory. Obchodním i společenským centrem kolonie se stala Ústřední budova čp. 250, kde byla umístěna byla řada obchodů: „řádný obchod s koloniálním zbožím“, cukrářství, prodejna obuvi Baťa, galanterie, trafika, holič, řezník, instalatér Stolín, žehlírna prádla, truhlář, ale i známý biograf Ořechovka, restaurace („lepší hostinec se zahradou a sálem“), kavárna s vinárnou, a dokonce i ordinace lékařů. V roce 1927 byl společenský význam této budovy rozšířen o vybudování divadelního a tanečního sálu. Byla tu i knihovna, pošta a spolková místnost, využívaná hojně např. spolkem „Beseda na Vořechovce“.\n\nV letech 1923–1930 se rozšířila družstevní zástavba k ulici Střešovické a dále až na hřeben střešovického návrší (převážně řadové domy a dvoj a vícedomy). Souběžně pokračovala na východ směrem k Prašnému mostu výstavba honosných vil a rezidencí zastupitelských úřadů, ale i stavba vil v bezprostředním sousedství družstevní kolonie. Vznikly ulice Cukrovarnická, Pevnostní, Hlavní náměstí (dnes Macharovo) a další. Stavělo se hlavně na jih a na východ od původní Ořechovky. V roce 1926 bylo zprovozněno prodloužení tramvajové trati na Dlabačov. Zde pak, až na několik vil, vznikala kompaktní městská zástavba činžovních domů a také občanské stavby (pošta či Jihoslovanský dům). Tato souvislá bloková zástavba plynule přecházela do katastru Břevnov.\n\nVe Střešovicích fungoval čilý spolkový život, občané se spolupodíleli na výstavbě tenisových kurtů i dětských hřišť. Pocit jejich sounáležitosti je nejvíce patrný na pomníku padlým 1. světové války, odhaleném v roce 1929. Náklady na jeho realizaci činily 40 000 Kč a byly hrazeny z velké části veřejnou sbírkou místních občanů. Pomník zhotovil roku 1928 sochař Josef Franěk, žák prof. Bohumila Kafky, který měl také na Ořechovce vilu s ateliérem. Pomník představuje klečícího raněného umírajícího vojáka, po stranách podstavce je uvedeno 84 jmen občanů Střešovic, padlých na bojištích 1. světové války. Je vyroben z vápence, dovezeného z proslulého kamenolomu Veseljev u města Pučišća (Chorvatsko, ostrov Brač).\n\nV roce 1931 byla Ořechovka již prakticky dostavěné samostatné městečko. Fungovala zde vysoká občanská vybavenost s množstvím obchodů a služeb (3 řezníci a uzenáři, asi 6 obchodů s potravinami, prodejna a opravna bot, lékárna, 2 mlékárny, holič, drogerie, obuvník, cukrář a šicí potřeby s prádlem, několik restaurací a další). Byly zde také soukromé ordinace tří praktických lékařů, internista a zubařka. Spojení s centrem města bylo tramvajovou linkou č. 20, která končila u Střešovické vozovny. Odtud pokračovala pouze jednokolejka na Dlabačov. Teprve v souvislosti se zdvojkolejněním této trati byla následně od června 1932 zprovozněna odbočka Střešovickou ulicí do zastávky Ořechovka (dnešní Sibeliova).\n\nVe třicátých letech pokračovala stavba většinou izolovaných vil na západ od Hlavního náměstí až k hranicím katastru, kde končila u Strnadova (nyní Chládkova) zahradnictví ve Veleslavíně. Na hřebeni střešovického návrší současně vyrostla vilová čtvrť Baterie s náměstím Před Bateriemi a s evangelickou modlitebnou se sborovým domem od arch. Kozáka. Zástavba dosáhla až k rozlehlému areálu Masarykovy, nynější Ústřední vojenské nemocnice, ležící už v katastru Veleslavín. V souvislosti s dokončováním výstavby areálu nemocnice byla v květnu 1938 tramvajová trať prodloužena až tam.\n\nPřerušení stavebního ruchu německou okupací ukončilo vilovou výstavbu v severozápadní části katastru Střešovic. Nezastavěn zůstal pouze klínovitý pás mezi pokračováním Střešovické ulice a ulicí Na Petřinách západně od ulice V Průhledu, kde vyrostla zástavba až v poválečné době.\n\nV nově vzniklém československém státě stojí hlavní město před mnoha novými problémy. Jedním z nich je narůstající počet pracovních příležitostí i obyvatel. Hlavním úkolem Státní regulační komise, vytvořené v roce 1920, bylo zpracování základního urbanistického konceptu pro území Velké Prahy. Přehledný regulační a zastavovací plán vycházel ze tří hlavních teorií. Urbanismu wagnerovské moderny, anglického zahradního města a hnutí za reformu bytovou, přinášejícího nové řešení bytu i koncepce domovního bloku. Počítal s tím, že severozápadní oblast Prahy se stane souborem sídlišť zdravého bydlení, tzv. zahradních čtvrtí. Území Střešovic bylo plánem určeno pro nízké zastavění, rodinné domky v hojné zeleni. Výjimkou byl areál Výzkumného ústavu cukrovarnického, který zároveň vytvářel pracovní příležitost pro nové obyvatele, a dvě vodohospodářské stavby, přečerpávací stanice Bruska na samém východě území, tvořící velkou zelenou plochou vodojemů clonu od železniční trati a drobná stavba vodojemu Andělka na stráni ke střešovickému návrší. Ořechovka měla být vzorem pro další chystané projekty. Proto byla vypsána veřejná urbanistická soutěž na „kolonii rodinných domků na Vořechovce“. Obeslali ji přední urbanisté, stavitelé a majitelé velkých stavebních ﬁrem (Pavel Janák, František Roith, Jaroslav Vondrák, V. Šulc, Bohumil Hypšman, Alois Dryák, František Havlena, Bohumír Kozák a další). Soutěžní porotě bylo předloženo celkem 38 návrhů, z nichž deseti byly uděleny ceny a odměny. Jeden ze dvou vítězných projektů (arch. Jaroslava Vondráka a stav. J. Šenkýře) se stal podkladem pro definitivní urbanistické řešení této vilové oblasti. Jednotlivé ucelené části zástavby pak byly projektovány a prováděny podle upravených návrhů architektů, zúčastněných v soutěži (F. Vahala, B. Hybšman, J. Freiwald, František Roith, E. Hnilička a další).\n\nPůvodní družstevní vilová kolonie, s hustou řadovou zástavbou, byla ohraničena na východě ulicí U Laboratoře, na západě ulicí Pod Vyhlídkou, na severu ulicemi Pod Ořechovkou a Dělostřeleckou a na jihu ulicí Na Ořechovce. Dnes je místním názvem Ořechovka obecně vnímáno širší území na sever od Střešovické ulice, ačkoliv stejný charakter zástavby mají i domy na východním cípu střešovického návrší.\n\nCelek zahradního města se vyznačuje bohatostí kompoziční skladby prostorových urbanistických prvků a zapojením větších ploch veřejné zeleně (ulice V Průhledu a Slunná) Rovněž Hlavní (dnes Macharovo) náměstí, jehož návrh vypracoval arch. A. Dryák, je velkou zelenou plochou. Do sadových úprav bylo citlivě zapojeno dětské hřiště, tenisové kurty s klubovnou i sáňkové\ndráhy. Další tenisové kurty byly vybudovány v parku u vozovny na východním konci Cukrovarnické ulice a na severu podél železniční trati vzniklo v dalším parčíku dětské hřiště. Územím procházejí po vrstevnicích páteřní komunikace široké 14–20 m (Cukrovarnická, Na Ořechovce, Dělostřelecká), lemované stromořadím. Méně významné komunikace mají šířku 8 m. Magistrát doporučoval dbát co nejvíce původní terénní konfigurace. U řadových domků bylo požadováno odstupňování stavební čáry vzhledem k čáře uliční. To umožňovalo zástavbu opticky rozčlenit a do místy hlubších předzahrádek umístit vyšší zeleň. Schválená regulace se týkala procenta zastavěnosti parcely, výšek staveb, hmotového ztvárnění střech i oplocení. Pod stavebním dohledem magistrátu a pod sankcemi při nedodržení podmínek se tak podařilo spojit exteriéry zahradního města v organický celek. Z archivních dokumentů je zřejmé, že regulace byla přísně vyžadována a dodržována. Jednou z podmínek, které to umožňovaly bylo, že většina pozemků zůstávala až do kolaudace majetkem stavebních družstev.\n\nMimo vlastní kolonii byla zástavba rozvolněnější. Jednoduché vily či dvojvily umožnily kopírování prudčeji klesajícího terénu, který by u řadové zástavby činil problém. Domy jsou situovány v hlubších zahradách a mají velmi zajímavě řešené vstupní partie se schody, vyrovnávajícími prudký sklon terénu. Každý blok má většinou jednoho architekta a domy se liší jen v drobných detailech. Směrem od jádra kolonie přechází výstavba dvojvil či trojvil v zástavbu izolovanou, na východě charakteristickou honosnými vilami, z nichž ale většina je ještě v tradičním duchu. Výjimky jsou zato objekty zcela mimořádné, jako například vila továrníka Trauba nebo vily arch. Kozáka či Machoně.\n\nStylově mírně odlišná je vilová čtvrť Baterie s družstevními domky i mnoha moderními solitérními vilami, dosahující na západ až k Veleslavínu. V prodloužené ose ulice Sibeliova vzniklo náměstí Před Bateriemi s 21 m vysokou dominantou věže funkcionalistické českobratrské modlitebny (arch. B. Kozák), dostavěné v roce 1939.\n\nSouběžně pokračovala převážně bloková zástavba mezi linií hradeb, Bělohorskou a dnešní Patočkovou ulicí až ke katastru Břevnov. Tato výstavba byla zahájena již před 1. světovou válkou a proto domy při Bělohorské jsou pojaty ještě klasicky, směrem k Patočkově ale přibývá modernější zástavba. Pod parkem v Keplerově ulice je už řada funkcionalistických domů s blokem Alexandrovy koleje a dalšími zajímavými stavbami, z nichž některé byly dostavěny až během války (budova pošty od arch. Slámy), stejně jako výrazný blok domů na jižní straně Patočkovy od arch. Gillara.\n\nPro ochranu mimořádných hodnot území byla v roce 1991 vyhlášena památková zóna „Vilová kolonie Ořechovka“. Samostatnou památkovou ochranu mají také dvě kulturní památky moderní architektury, Kafkova vila a Sbor českobratrské církve a také nejznámější stavba moderní architektury, národní kulturní památka Müllerova vila.\n\n\n\n\n\n\nStatisticky se území Střešovic člení pouze na dvě základní sídelní jednotky, které od sebe odděluje hlavní střešovická dopravní tepna, ulice Střešovická a navazující ulice Na Petřinách, po nichž je veden i tramvajový provoz. Území jižně od této komunikace je vedeno jako ZSJ Střesovice-jih, území na severu jako ZSJ Ořechovka. Centrem severní části je Macharovo náměstí, centrem jižní části náměstí Před bateriemi.\n\nHlavní východozápadní osu jižní části Střešovic tvoří ulice Sibeliova, která vede zhruba po hřebeni střešovického kopce, na ni pak na náměstí Před bateriemi navazuje ulice Na bateriích, která se stáčí do jižního svahu. Severně od Sibeliovy ulice je oblast Starých Střešovic s ulicemi Nad hradním vodojemem, Pod bateriemi, Starostřešovická, Norbertov a Pod kostelem, východněji pak ještě ulice Na Hubálce. Jihovýchodně od Sibeliovy ulice jsou ulice U laboratoře, Nad octárnou a Otevřená, ke Střešovicím zde patří i blok zástavby navazující za Patočkovou ulicí a ohraničený ulicemi Myslbekova a Na Malovance, v němž je jižní část ulice Na Hubálce a ulice Nad vojenským hřbitovem, Za Hládkovem, západní část ulic Parléřova a Hládkov a ulice Nad Panenskou a Za Pohořelcem. V oblasti Střešoviček, tedy mezi ulicemi Sibeliova a Na Petynce, vede západovýchodním směrem ulice Ve Střešovičkách a v šikmém či příčném směru ji doplňují ulice U střešovických hřišť, Farní, U Andělky, Pod Andělkou, Nad Petynkou, Na Kocourkách, K bateriím. Západní část Střešovic tvoří menší, východní část obytného celku Na bateriích, a to východní části ulice Na bateriích, U první baterie, U druhé baterie, U páté baterie a U šesté baterie, vycházející paprskovitě z náměstí Před bateriemi.\n\nVýchodozápadní osou Ořechovky je ulice Na Ořechovce, která je zároveň dopravní spojnicí mezi Hradčany a Starými Dejvicemi. Zhruba rovnoběžně s ní tvoří osnovu uliční sítě ulice Pod Ořechovkou, Dělostřelecká, Cukrovarnická, Na dračkách, Střešovická a Nový lesík a východní část ulice Pod novým lesem, která ústí do Veleslavínské ulice, v příčném a šikmém směru je pak doplňují ulice Za průsekem, U střešovického hřbitova, Na průseku, V průhledu a U podchodu, U dráhy, U přechodu, Na pěkné vyhlídce, Pod vyhlídkou, Lomená, Klidná, Na klínku, Spojená, centrální Macharovo náměstí ze stran lemují ulice Západní a Východní, dále tvoří severojižní směr uliční sítě ulice Zbrojnická, Špálova, U laboratoře, Malá, Slunná, Strmá, v nejvýchodnějším cípu Střešovic jsou ulice Pevnostní (směřující k dejvickému vysokoškolskému areálu), ulice Buštěhradská, Pod hradbami a zakončení ulice Dělostřelecké. Východní okraj Střešovic zde tvoří ulice Svatovítská se Svatovítským mostem přes železnici, jižní hranici hlavní ulice Milady Horákové a Patočkova.\n\n\nHerci Jaroslava Adamová, Vladimír Brabec, Iva Janžurová, Stanislav Remunda, Sabina Remundová, Theodora Remundová, Jiří Suchý, Jiřina Švorcová, Jan Tříska, Oldřich Vlach; básníci Bohumila Grögerová a Josef Hiršal, básník a politik Josef Svatopluk Machar, dramatik Jaroslav Dietl, malíři Václav Fiala, Emil Filla, Karel Holan, Miloslav Holý, Václav Špála, sochaři Bohumil Kafka, Kurt Gebauer, sochař a restaurátor Karel Stádník, památková architektka a pedagožka Doc. Milada Radová-Štiková (1920–2003); archeologové Bořivoj Nechvátal a Helena Olmerová, etnoložka Alena Plessingerová, kreslíři Miroslav Barták, Ondřej Sekora mladší, Jiří Winter-Neprakta, grafik Vladimír Suchánek, fotografka Dagmar Hochová, hudební skladatelé Iša Krejčí, Pavel Bořkovec, hudebník Vladimír Merta, herec a režisér Jaromír Pleskot, televizní dramaturgyně Jana Dudková, scenárista Jiří Melíšek, publicista Ota Nutz a mnozí další.\n\nStřešovice patřily od 80.let 19. století k aktivním sportovním obcím. Roku 1885 zde byl založen Sokol, který patřil do Sokolské župy podbělohorské a v době účasti na I. sletu v Kladně roku 1892 měl již 80 členů. Následně si adaptací dosavadného nárožního dvorce č.p. 7 vybudoval sokolovnu Na Andělce.\n\nVe spodní (severní) části obce byl roku 1911 založen \"Sportovní klub S.K. Střešovice\" s hřištěm východně od hřbitova, dnes především známý jako fotbalový oddíl S.K. Střešovice 1911.\n\nRozšířením Sokola vznikla Tělovýchovná jednota Tatran Střešovice. Dnes to je sportovní oddíl se třemi areály, organizující florbal, fotbal, házenou, basketbal, volejbal a tenis. V roce 1993 byly v rámci TJ založeny jedny z prvních florbalových oddílů v Česku, Tatran Střešovice a Tatran Excalibur. Tatran Střešovice je nejúspěšnější český mužský florbalový tým se šestnásti tituly z nejvyšší soutěže.\n\nStřešovice jsou rozpůleny místní hlavní komunikací, Střešovickou ulicí, která odděluje od sebe Ořechovku a zbylé části Střešovic a pokračuje ulicí Na Petřinách do místní části Břevnov. Po Střešovické je vedena tramvajová trať od stanice tramvají a autobusů Střešovická vozovna na konečnou MHD Petřiny. Na trati jsou umístěny tramvajové zastávky: Střešovická vozovna, Sibeliova, Ořechovka, Baterie, Vojenská nemocnice, Větrník, sídliště Petřiny. Pro dopravu do Střešovic lze využít také metro trasy A, stanice Petřiny a odtud čtyři linky městských autobusů. Tato stanice je dopravní tepnou, autobusy spojují Střešovice přímo s letištěm Ruzyně, s nákupními centry ve Zličíně, v ulici U letiště a Nový Smíchov.\n\nDalší autobus jezdí od metra A ze stanice Bořislavka, projíždí zastávkami Pod Vyhlídkou, Macharovo náměstí a Vozovna Střešovice. Dále pokračuje po hřebeni kopce přes zastávky Sibeliova, Norbertov, náměstí Před Bateriemi a Tallichova až na Petřiny.\n\n\n\n"}
{"id": "106267", "url": "https://cs.wikipedia.org/wiki?curid=106267", "title": "Svět Ptavvů", "text": "Svět Ptavvů\n\nSvět Ptavvů (ISBN 80-85892-20-0) je sci-fi novela od Larryho Nivena, která byla prvně vydána roku 1968 a zabývala se historií Známého vesmíru. Její publikaci předcházela krátká povídka, vydaná roku 1965 pod stejným jménem. \n\nPřed miliardou let ovládala mocná rasa Thrintů celou Galaxii pomocí mentální kontroly, zotročila veškeré známé rasy. Jediný příslušník rasy Thrintů byl schopen ovládat planetu plnou bytostí, které se následně staly jeho otroky. Časem se ale podařilo rase Tnuctipunů připravit zbraň proti Thrintům. Při revoluci byly vyhlazeni Thrintové, ale i samotní vzbouřenci. Jednomu z vládců se ale podařilo přežít ve stázi na mořském dně na planetě Zemi.\n\nNa Zemi na dně oceánu je nalezena socha, která je podrobena změření stáří. Výsledky měření ukazují, že její původ spadá do daleké historie před 1,5 miliardy let. Tým výzkumníků předpokládá, že se jedná o vesmírného cestovatele, uvězněného v nějakém druhu časového pole, které má za úkol ho chránit před nebezpečím, ale které se z nějaké příčiny poškodilo. Na pomoc je povolán telepat \"Larry Greenberg\", který se má pokusit spojit s myslí spícího kosmického návštěvníka v časovém poli. Okolo jeho samotného i sochy návštěvníka je vytvořeno další časové pole, které umožní probourání do stejné časové roviny. Telepat rychle zjišťuje, že v poli je uvězněn žijící příslušník rasy Thrintů. Telepatické rasy, která před miliardami let ovládla celou Galaxii pomocí kontroly mysli a zotročila veškeré žijící rasy.\n\nBěhem spojení dojde k nehodě a Thrintovi Kzanolovi se podaří uniknout z časového pole. Díky krátkému spojení myslí došlo k přenesení Thrintových vzpomínek do mozku \"Larryho Greenberga\", který začíná ztrácet pojem o své identitě a začíná se stávat v mysli Thrintem. Začíná se stále více domnívat, že je posledním žijícím Thrintem \"Kzanol\"em, uvězněným v mimozemském těle. Oba dva, skutečný Thrint i Larry Greenberg, ukradnou loď a vydávají se na cestu k planetě Pluto, kde je podle vzpomínek ukryt přístroj pro zesilování telepatických dovedností, který umožní ovládnout celé lidstvo.\n\nDůležitým elementem celého příběhu, který se neustále objevuje, je studená válka mezi Zemí a Pásem asteroidů, ve kterém se jedná o ovládnutí nerostného bohatství. \n\nDíky znalostem a vzpomínkám Kzanola je schopen v závěru povídky Greenberg uvěznit Kzanola zpět do časového pole a tím zachránit lidstvo před zotročením. Greenberg si ale odnáší část vědomostí Thrintů a plánuje se vydat na Jinx rozluštit písmo bandersnatchů.\n"}
{"id": "106268", "url": "https://cs.wikipedia.org/wiki?curid=106268", "title": "Braník", "text": "Braník\n\nBraník (neoficiálně a v některých historických obdobích nazývaný též \"Bráník\") je městská čtvrť a katastrální území Prahy, které je součástí městské části Prahy 4. Čtvrť se nachází v jižní části města na pravém břehu řeky Vltavy. Spadá do ní i větší část sídliště Novodvorská.\n\nPoprvé se Braník připomíná roku 1088 (\"Branice\"). Braník vlastnily ve 14. století české královny a některé pražské kláštery. Clo z plaveného dříví, vybírané v Braníku, náleželo (podle privilegia Karla IV. z roku 1366) kanovníkům Pražského hradu. Od husitských dob byl Braník v majetku Starého Města až do konfiskace v roce 1547.\n\nV roce 1559 se část majetku opět dostala do majetku staroměstských a ti tuto část Braníka připojili v roce 1662 ke svému nově zakoupenému libeňskému panství. Část Braníka věnoval Ferdinand II. v roce 1620 dominikánům staroměstského kostela sv. Jiljí, což připomíná korouhev se psem (\"Canes domini\") s pochodní v tlamě na věži původního dominikánského pivovaru v Branické ulici. Pozoruhodný je též pískovcový reliéf ukřižovaného Ježíše v průčelí věže.\n\nV roce 1900 byl Braník (Braník) se 3178 obyvateli, s novým pivovarem, vápenkou, kostelem sv. Prokopa a zelinářskými zahradami vsí okresu Královské Vinohrady. Při připojení Braníka (jako součásti Prahy XV) k Praze v roce 1922 zde žilo přes 3600 obyvatel ve 274 domech. V roce 1949 bylo k.ú. Braník přičleněno k tehdejší Praze 15 (s Podolím, Hodkovičkami a částí Krče). Braník, přesněji dům č.p. 777 na dnešním Branickém náměstí (pozdější Vojenská správa a nyní Archiv bezpečnostních složek), byl sídlem ONV Praha 15. V roce 1960 se Braník stal součástí nového obvodu Praha 4 a v roce 1990 součástí městské části Praha 4.\n\nV Braníku působilo dlouhou dobu na různých místech (převážně v Branické ulici) Divadlo Járy Cimrmana, než se trvale přestěhovalo do „Žižkovského divadla T.G. Masaryka“.\n\nEtymologie: braník = „opevněný vrch určený k obraně“, k roku 1416 doloženo spojení „\"in monte Branik\"“, případně „brána“.\n\nZ doby starostenství Václava Ryby za panství dominikánů se traduje, že učený převor při své návštěvě Braníka k obecně přijímané hypotéze, že jméno Braník či Bráník (už tehdy spolu soupeřily dlouhá a krátká varianta názvu) je odvozeno od obrany, podotkl, že keltsky se krkavec (též havran a vrána) řekne branos, nebo že by název mohl souviset i se slovesem bráti.\n\n\nNa území Braníka jako převážně vilové čtvrti se nachází několik architektonicky významných vil a usedlostí.\nKromě nich se zde nacházejí tyto důležitější památky (úplný seznam památek v Braníku je zde):\n\nAreál bývalého Dominikánského dvora pochází z 3. čtvrtiny 17. století. Z původních 4 křídel se do současnosti dochovala tři včetně zvonice z roku 1761. Na věži je vně pískovcový relief Pána Ježíše na kříži (zasklený) a korouhvička ve tvaru psa, držícího v tlamě plamennou pochodeň, jako symbol a \"mluvící znak\" Dominikánského řádu (\"Domini Canes\" - Psi Páně).\n\nPamátka je v současné době ve špatném technickém stavu. Byla částečně využívána městskou částí Praha 4, která ji vlastní. V roce 2014 uzavřela městská část Praha 4 padesátiletou nájemní smlouvu se Zemským pivovarem, který areál zrekonstruuje na řemeslný pivovar, restauraci a hospodu.\nDvůr (sic ještě neopravený) s dětským hřištěm a restaurací je od roku 2015 přístupný od 11. hod veřejnosti.\n\nNeorománský jednolodní kostelík z let 1900 – 1904. Má nové zvony z počátku 21. století, Sv. Anežka a Sv. Vojtěch, jako náhradu za zrekvírované během druhé světové války. Socha sv. Jana Nepomuckého, nacházející se před kostelem sv. Prokopa; na podstavci je postava světce v dlouhé klerice, přidržující levou rukou krucifix, kolem hlavy má svatozář. Pískovcovou sochu z poloviny 18. století vytvořil umělec z okruhu Františka Ignáce Platzera. V ulici Nad Kostelem a okolí stojí řada vil, které navrhl architekt meziválečného Československa Jindřich Freiwald, v jedné z nich sídlí Tuniské velvyslanectví. V jedné z těchto vil Freiwaldova rodina také bydlela. Další Freiwaldova stavba stojí \"Na Křížku\" proti zámečku.\n\nNa severovýchdoním okraji Braníka na vltavském nábřeží pod Branickou skalou se nachází nevelký dřevěný kostelík českobratrské církve. Vznikl po druhé světové válce jako provizorní modlitebna podle projektu architekta Pavla Bareše.\n\nNeorenesanční objekt z roku 1898 s raně secesními prvky a s erby (Sv. Václav, patron cechu sládků, se dvěma anděly) podle návrhu Mikoláše Alše. Od roku 2006 se zde už pivo nevaří.\n\nSgrafita Mikoláše Alše má též branický zámeček Na Křížku (dnes Vlnitá 33, Braník čp. 77). Na obrazové scéně je tam též nápis \"opraveno l.p. 1905\" a \"Budiž vítán dobrý hosti, zlého každý rád se zprostí\".\n\nZajímavý je i vysoký čtyřpodlažní dům čp. 610 s vysokou střechou (proti zámečku, dříve Na Křížku 6, dnes Vlnitá 32), postavený podle návrhu architekta Jindřicha Freiwalda v roce 1937 Ferdinandem Králem (majitelem cukrárny v Branické ulici a potomkem hraběte z Kolowrat) pro syna Miroslava (překladatele, v ženevském exilu překládal knihy Avigdora Dagana - Viktora Fischla do francouzštiny) a příbuzné, který spolu s Masarykovým javorem, rostoucím v zahradě, dominuje celému branickému vršku \"Na Křížku\". Javor byl vysazen na památku setkání s prezidentem Masarykem na Nuselské radnici. Pamětní tabulka byla sejmuta v roce 1950 při konfiskaci domu exulantovi. Při této příležitosti byla rovněž ulice Na Křížku přejmenována na Vlnitou a přečíslována. Jelikož průčelí mohutné Freiwaldovy stavby (v květnu 1945 vyzdobené americkými a anglickými vlajkami) zabírá téměř celou šířku zahrady, je možné javor T.G. Masaryka dobře spatřit přes pozemek sousední vilky (Braník čp. 352, Vlnitá ulice č.34). Masarykův javor byl koncem roku 2018 \"revitalizován\", takže jeho mohutná koruna na jaře 2019 působila poněkud menším (a mladším) dojmem.\n\nBranické ledárny jsou zajímavou a architektonicky ceněnou pozdně secesní stavbou z roku 1911, jež vznikla podle návrhu architekta Josefa Kovařovice. Stavba sloužila coby úložiště respektive sklad ledu, který pocházel ze zamrzlé Vltavy a sloužil pro chlazení piva v hospodách a pohostinstvích po celé Praze i jejím okolí.\n\nBraník sousedí na západě (přes Vltavu) s Malou Chuchlí a Hlubočepy, na severu s Podolím, na východě s Krčí a na jihu s Lhotkou, Kamýkem a Hodkovičkami.\n\nPoblíž lhoteckého koupaliště, které leží částečně na katastrálním území Braníka, byl v roce 1935 postaven dvojlodní kostel Panny Marie Královny míru v konstruktivistickém slohu s výraznou zvonicí. Uvnitř mešní lodi je kruchta s varhanami, oltář za nímž je sloup se sochou Panny Marie (replika sochy z Mariánského sloupu ze Staroměstského náměstí) a pozoruhodná plastická křížová cesta sochaře Karla Stádníka upomínající též na zločiny fašismu a komunismu. Na vitrážích oken presbytáře je zobrazen sv. Václav a sv. Ludmila. Moderní kostel Panny Marie Královny míru byl postaven v roce 1935 jako jeden z kostelů v tehdejším okolí Prahy, které měly připomínat, že radikály (Franta Sauer a j.) stržený Mariánský sloup na Staroměstském náměstí, jehož násilné odstranění odsoudil po svém příjezdu do Prahy 22. prosince 1918 i prezident Masaryk, neměl oslavovat Rakouskou monarchii, nýbrž poděkování za záchranu Prahy před švédskými vojsky na konci třicetileté války a následný mír.\n\n\n"}
{"id": "106269", "url": "https://cs.wikipedia.org/wiki?curid=106269", "title": "Zakázané uvolnění", "text": "Zakázané uvolnění\n\nZakázané uvolnění (anglicky icing) je nedovolený způsob hry v ledním hokeji. Nastává v situaci, kdy hráč jakkoli odehraje puk z vlastní poloviny ledové plochy (tj. před půlicí červenou čarou) tak, že bez dotyku dalšího hráče (ale i s případným odrazem od hrazení či ochranného skla) přejede až za branku soupeře. Takto hrát puk smí jen družstvo při hře v oslabení. Pokud se družstvo dopustí zakázaného uvolnění v době, kdy oslabené není, rozhodčí přeruší hru, po čemž následuje vhazování v obranném pásmu tohoto družstva, které navíc mezitím nesmí vystřídat.\n\nCílem pravidla o zakázaném uvolnění je znemožnit divácky neatraktivní způsob hry, kdy by se družstvo snažilo bránit tím, že jen bezmyšlenkovitě každý puk odpálí co nejdále od vlastní branky.\n\nPoužívají se tři způsoby vyhodnocování zakázaného uvolnění. V původní podobě se zakázané uvolnění pískalo jen v případě, že se poté, co puk přejel brankovou čáru, jako první puku dotkl hráč druhého družstva; pokud k puku stihl jako první dojet hráč družstva, které ho odehrálo, o zakázané uvolnění se nejednalo. Od tohoto způsobu posuzování se v české lize a následně i podle mezinárodních pravidel IIHF upustilo po tragické nehodě Luďka Čajky v roce 1990, při které se Čajka sprintující za pukem srazil s hráčem druhého mužstva, spadl a narazil hlavou do hrazení, čímž si způsobil vážné zranění páteře, kterému posléze podlehl.\n\nProto bylo zavedeno automatické zakázané uvolnění, pro které rozhodčí přerušoval hru okamžitě, jakmile puk překročil brankovou čáru, takže již hráči neměli důvod závodit ve sprintu za pukem. Tato podoba pravidla však poškozovala i divácky atraktivní útočnou hru s dlouhou přihrávkou na najíždějícího útočníka.\n\nNejmodernější je tzv. \"hybridní zakázané uvolnění\", při kterém čároví rozhodčí vyhodnocují, zda bude u puku dříve útočící, či bránící hráč. Nejpozději v okamžiku, kdy první hráč dosáhne úrovně koncových bodů vhazování, se musí rozhodčí rozhodnout, zda může být hráč, jehož tým puk odehrál, u puku jako první – v tom případě je zakázané uvolnění zrušeno –, nebo zda zakázané uvolnění odpíská. Tento způsob rozhodování umožňuje týmu poslat dlouhou přihrávku, pokud jeho hráč může puk dostihnout jako první, ale zajišťuje bezpečnost hráčů tím, že sprint o puk končí úrovní koncových bodů vhazování (ještě deset metrů před koncem hřiště).\n\nMezinárodní pravidla IIHF, česká Extraliga ledního hokeje, americká NHL i mnoho dalších profesionálních soutěží používají hybridní zakázané uvolnění. Nižší a amatérské soutěže často používají automatické zakázané uvolnění kvůli ještě vyšší bezpečnosti hráčů.\n\nO zakázané uvolnění se nejedná v následujících případech:\n"}
{"id": "106272", "url": "https://cs.wikipedia.org/wiki?curid=106272", "title": "Michle", "text": "Michle\n\nMichle () je čtvrť a katastrální území v Praze, jihovýchodně od centra, s jádrem v údolí Botiče a zahrnující i Kačerovský vrch s okolím. Převažující část patří do městské části Praha 4, pouze východní část vrchu Bohdalce a michelská část Slatin patří do Prahy 10. Vymezení Michle jako katastrálního území se nepatrně liší od vymezení Michle jako části obce (ZSJ Sídliště Spořilov I-východ se 4 adresami v části Kremnické ulice patří katastrálně k Michli, ale evidenčně k Záběhlicím).\n\nPoprvé se statek Michle zmiňuje nepřímo ante quem v roce 1185, když se mezi poddanými Vyšehradské kapituly uvádějí zlatník Prowod a jeho syn Janis z Michle, v latinském originálu listiny „\"Prowod aurifaber et filius eius Janis de Michel\"“. Ve falsu listiny krále Přemysla Otakara I., hlásícímu se k roku 1222, je \"Mihle\" společně s dalšími vesnicemi potvrzena jako majetek vyšehradské kapituly získaný již králem Vratislavem I. Dále se v roce 1279 objevuje Jindřich z Michle mezi svědky smlouvy břevnovského opata, dále Michle patřila k majetku benediktinského v kláštera na Břevnově.\n\nPůvodně „Michelj“ znamenalo „Michlův dvůr“ od os. jména Michel, Michal, Michael. Na úrodných pozemcích byly poplužní dvůr, mlýn, louky, lesy, sladovny, vinice a zahrady. Ve 14. století byla Michle poměrně velkou osadou, k níž od konce středověku náležela také synagoga. Roku 1420 si Michli přivlastnilo radikální husitské křídlo – pražané. Roku 1436 král Zikmund za 500 zlatých prodal ves (\"Villa\") a panství Michle sladovníku Janu Rečkovi z Ledec, zakladateli Rečkovy studentské koleje pražské univerzity. Ten roku 1438 ves Michel odkázal univerzitě, aby z věčného platu byl financován provoz koleje na Starém Městě pro 12 rodem českých studentů. Roku 1506 nechal Jiří Kopidlanský Michli vypálit za to, že pražané sťali jeho bratra. K roku 1509 existuje místní označení \"nad Michlem\" a z roku 1509 \"nad Michlí\". Roku 1605 se připomíná škola, od roku 1724 kaple.\nArtistické a právnické fakultě Karlo-Ferdinandovy univerzity ves patřila až do zrušení poddanství v roce 1848. Administraci od konce 16. století prováděli jezuité z novoměstské koleje od sv. Ignáce na Novém Městě, od roku 1702 byla farní správa u sv. Mikuláše ve Vršovicích a prováděla se misijním způsobem, stejně jako v Krči, Podolí a v Nuslích u sv. Pankráce.\n\nBěhem 2. poloviny 19. století mizel zemědělský ráz vesnice a na pozemcích přibývalo výrobních objektů. K roku 1900 byla Michle s 6144 obyvateli, mlýnem, cihelnou, pivovarem, zpracováním železa a zelinářstvím jednou ze vsí okresu Královské Vinohrady.\n\nRoku 1922 byla ves Michle s 9318 obyvateli a 446 domy připojena k Praze, v níž pak tvořila součást obvodu Praha XIV (Nusle, Michle, Krč). V roce 1949 byla severovýchodní část k. ú. Michle přičleněna k Praze 13 (s Vršovicemi a částí Záběhlic) a druhá část k Praze 14 (s Nuslemi, Lhotkou, a částí Krče). V r. 1960 se větší část k. ú. Michle stala součástí městského obvodu Praha 4 a v roce 1990 součástí městské části Praha 4. Severní část Michle, tedy vrch Bohdalec včetně autobusových a kamiónových garáží a část nouzové kolonie Na Slatinách, je součástí městského obvodu a městské části Praha 10.\n\nZejména po připojení k Praze vznikaly zejména v okolí Bohdalce a v širším území zasahujícím i do Záběhlic, Vršovic a Strašnic rozsáhlé nouzové kolonie. Malé improvizované domky vyrostly při jižním úpatí Bohdalce (část jich byla zbořena při rozšíření ulice U plynárny v 80. letech 20. století), rozsáhlé území s charakterem slumu vzniklo ve druhé polovině 20. let a ve 30. letech na východní straně Bohdalce a v údolí Slatinského potoka. Ačkoliv dnes jsou kolonie Na Slatinách a Pod Bohdalcem oficiálně zahrádkářskými koloniemi, dosud v nich stojí mnoho původních staveb a některé z nich jsou do dnešní doby stále ještě obydleny. Od 20. let 20. století až dosud vzniklo a dosud vzniká mnoho rozvojových plánů této oblasti, ale dosud žádný celoplošný nebyl realizován: v místě části původní kolonie vznikla elektrická rozvodna a obytné domy energetiků, autobusové garáže DP, kamionové garáže patřící původně ČSAD, severovýchodní část odstavného nádraží Praha-jih a několik dalších objektů, přítomnost vysokonapěťových vedení v okolí elektrorozvodny však komplikuje jiné využití území.\nV Michli se vyskytují všechny základní typy městské zástavby, od secesních činžovních domů z přelomu 19. a 20. století přes chudinskou zástavbu, funkcionalistické domy první poloviny 20. století, socialistickou sídlištní výstavbu (sídliště Michelská), průmyslové a obchodní zóny až po moderní komerčně budované čtvrtě.\nHistorické venkovské jádro Michle leží kolem zákruty Botiče obtékajícího Bohdalec západní stranou, zejména u dolní části Michelské ulice a podél ulice U michelského mlýna.\n\nSeverně od Bohdalce (Tyršova vrchu) je zástavba na levém břehu kolem ulic Adamovská, Jivenská, Mendíků (hranici Michle tvoří ulice K podjezdu), v ulici Mendíků je základní škola. Na pravém břehu potoka se nachází areál výrobního družstva NAPAKO, vedle něhož v roce 2013 vznikla zástavba nových domů je blok zástavby s ulicemi Magistrů a Pod Stárkou, Sokol Michle, nad kterou se vypíná vrch Kapitol s dětským a sportovním hřištěm.\n\nZápadně od Tyršova vrchu a Nuselské ulice jsou v úzkém údolí kolem Botiče ulice U michelského mlýna a Ve vilách, se zbytky venkovské zástavby, a ulice Na kolejním statku, do níž pokračuje pás několikapatrových obytných domů z ulice Nuselské. K Michli patří také pruh zástavby nad údolím na okraji nuselské čtvrti Jezerka, včetně poloviny objektu Střední průmyslové školy stavební Josefa Gočára.\n\nV údolí jižně od Bohdalce je několik menších i větších průmyslových objektů. Nejvýznamnější jsou plynárna a teplárna, bývalá mýdlárna Hellada, objekt TONAK (továrna na klobouky) Rozsáhlé odstavné nádraží Praha-jih, zahrnující i železničářské ubytovny a administrativní objekty, urbanisticky odděluje průmyslovou část Michle a Bohdalec od centra Michle a Kačerova. Mezi areálem plynáren a odstavným nádražím a pod areálem teplárny protéká ještě potok Botič.\n\nBohdalec je Bohdaleckým zářezem rozdělen na dva kopce: západní Tyršův vrch je téměř celý zalesněn, pouze u jeho vrcholu je sportovní areál, který dnes slouží jako centrum lukostřelby. Východní bohdalecký kopec je v západní části také zalesněn (s parkovými úpravami a vybavením). Hlavní část Bohdalce (západně od Bohdalecká ulice) je zastavěna z michelské i vršovické strany, a to jak rodinnými domky, tak i nízkými paneláky a blokem starších činžovních domů u křižovatky Chodovská. Výraznou dominantou jsou čtyři vysoké věžové cihlové domy v ulici V dolině.\n\nOsou části východně od Bohdalecké ulice, kde se Bohdalec svažuje ke Slatinskému potoku, je po hřebeni vedoucí ulice Pod Vršovskou horou. Severně od ní jsou Sedmidomky, kolonie Pod Bohdalcem, objekt autobusových garáží Dopravního podniku (původně trolejbusových), obytná zástavba v okolí Novobohdalecké a Elektrárenské ulice a areál elektrické rozvodny. Jižně od ulice Nad Vršovskou horou jsou deponovací a průmyslové areály Pražského stavebního podniku (k němuž přísluší i objekt stanice technické kontroly vozidel), Connex (odstav kamionů) a dalších firem. Zajímavostí je dřevěný přízemní školní areál, který posloužil k natočení filmu Obecná škola. Východně od železniční tratě napojující odstavné nádraží Praha-jih na seřaďovací nádraží Praha-Vršovice se rozkládá kolonie Na Slatinách, která pokračuje až do Strašnic.\n\nNad počátkem názvu čtvrti Bohdalec bylo mnoho diskusí a rozborů a nejpravděpodobnější se zdá teorie, že tato čtvrť byla pojmenovaná podle názvu vesnice Bohdalec na Českomoravské vrchovině, neboť její historie sahá až do 14. století. Jde pravděpodobně o iniciativu některého z bohdaleckých vysídlenců.\n\nObydlenější části Michle leží na kopci na levé straně od Botiče. Ve svahu podél severní části Michelské ulice se vine ulice Ohradní, kolem které jsou umístěny gymnázium Elišky Krásnohorské a odborné učiliště, činžovní domy i panelová sídlištní zástavba i moderní areál základní školy. Východně od Michelské ulice jsou bloky zástavby kolem ulic Hadovité, Vnější, Vnitřní a Prostřední, za Pekárenskou ulicí rozsáhlý objekt bývalých Michelských pekáren. V michelské části pankrácké pláně se nachází například kostel Narození Panny Marie a v jeho blízkosti stará michelská škola, zrenovovaná v rámci výstavby BB Centra v roce 2010, ve které dnes sídlí soukromá Křesťanská základní a mateřská škola Elijáš. Mezi severojižní magistrálou a Budějovickou ulicí se nachází vodárenská věž, objekt někdejšího ČKD Polyservis, nákupní centra Bauhaus a Delvita, sídliště Michelská. V blízkosti sídliště jižně od Vyskočilovy ulice je rozsáhlý školní areál, v němž sídlí několik škol.\n\nČást Michle zhruba jižně od Vyskočilovy ulice se jmenuje Kačerov. V oblasti severně od Budějovické ulice jsou páteřemi zástavby ulice Bítovská, Jihlavská a Sedlčanská, u Budějovické ulice zde stojí gymnázium, oblast spadá na jihovýchodě ke stanici metra Kačerov a na severozápadě ke stanici Budějovická. V okolí Vyskočilovy ulice východně od magistrály se nachází sportovní, kulturní a admininstrativní centrum Brumlovka a BB Centrum. Zde má sídlo množství velkých českých i nadnárodních společností (ČEZ, Microsoft, GE Money Bank, Hewlett-Packard, O2 Czech Republic, UniCredit Bank ad.) Západně od horní části Michelské ulice je čtvrť rodinných domků obklopená ulicemi Podle Kačerova a V zápolí, v níž se nacházejí například ulice Na lánech, Na rolích, Na dílech, Na nivách, Na úlehli, Na dědinách, Na brázdě, Na záhonech, Na úhoru, Mezipolí, Na novině, Na líše, Na návrší, Na Kačerově, Kačerovská.\n\nŽelezniční tratě (nuselsko-modřanská dráha a železniční jižní spojka) oddělují od Michle michelské areály Dopravního podniku hl. m. Prahy: autobusové garáže Kačerov a depo metra Kačerov. V těchto místech se v roce 1969 nalézaly \"Spořilovské koleje Univerzity Karlovy\" odkud začínal 16. ledna 1969 ráno svoji poslední cestu do Prahy Jan Palach.\n\nJižním výběžkem Michle, za Jižní spojkou, je Michelský les, severozápadní část Kunraticko-michelského lesa. Při jeho severním okraji vede ulice U Michelského lesa, u níž je i diagnostický ústav pro mládež. Michelským lesem prochází pěší žlutě značená trasa č. 6122 z Roztyl do Kunratic.\n\nNa místě starší kaple nebo nedaleko ní dal roku 1724 univerzitní profesor práv JUDr. Václav Neumann z Puchholtze vystavět na vršku větší kapli „ku cti Bl. Panny Marie Pomocné a čtrnácti sv. pomocníkům“, dnešní kostel Narození Panny Marie, s domkem pro kostelníka. Prvním knězem se zde v letech 1724–1730 stal Jan Šebesta. Jméní kostela činilo 7000 zlatých a nestačilo dlouhodobě na provoz a údržbu fary, proto byla správa zajišťována misionářsky, většinou z Vršovic. Roku 1857 byla při kostele zřízena samostatná michelská farnost. Kostelík na půdorysu nepravidelného osmiúhelníka s dvěma obdélníkovými přístavky má neobyčejně silné stěny, barokní štíty a oltáře.\n\nVe zmíněném kostele Narození Panny Marie byla uctívána milostná soška madony Michelské. Je to jedno z nejvýznamnějších děl českého vrcholně gotického sochařství z počátku vlády Karla IV. Michelská madona známá též jako \"Madona z Michle\". Dřevořezba stojící Panny Marie s oblečeným Ježíškem na pravé paži má na hlavě zbytek kruhového dýnka po královské koruně s dekorativně řezanými loknami, a přemíru schematických ostře řezaných záhybů oděvu. Je vyřezána z hruškového dřeva. Komorní formát necelých 50 cm výšky prozrazuje, že byla umístěna uvnitř oltářního výklenku nebo oltářní archy. Polychromie se nedochovala. Originál sošky byl roku 1949 získán do sbírek Národní galerie v Praze pod inventárním číslem P 701. Je vystaven ve stálé expozici v Anežském klášteře. Do michelského kostela byla zhotovena kopie této sochy.\nZ dílny takzvaného Mistra Michelské madony či jeho vlivu je dnes dochováno asi osm dřevořezeb ze druhé čtvrtiny 14. století. Patří k nim socha sv. Floriána z kláštera augustiniánů v Sankt Florianu, soška Broumovské madony, madony z Hrabové, Prostějovské a Znojemské madony, snad také v poslední době objevená madona na lvu z Klosterneuburgu. O původu a působišti Mistra Michelské madony historikové umění vedou spory, v úvahu přichází Praha, Brno nebo Olomouc.\n\nPřes Michli prochází od 1. března 1882 lokální železniční dráha Nusle–Modřany, dnes součást tratě 210 s větvemi do Čerčan a Dobříše. Původně procházela 94 metrů dlouhým Bohdaleckým tunelem, v letech 1929–1930 byl v místě tunelu vybudován průkop, jímž vede i vlečka michelských plynáren, od roku 1971 i napojení odstavného nádraží Praha-jih, od roku 1947 vede zářezem ulice Nad Vinným potokem. Na modřanské trati bývaly v Michli dvě zastávky, Michle (1900–1970; od roku 2002 je v blízkosti zřízená služební zastávka Praha-Vršovice depo) a Spořilov (1934–1960). Roku 1960 byla trať v jižní části Michle přeložena (napřímením zvětšen poloměr oblouků u Michelského lesa a u Spořilova a vedení trati zářezem u Kačerova). Trať je stále jednokolejná, v rámci rozvoje městské železniční dopravy se uvažuje o zdvojkolejnění. Od prosince 2014 je v provozu zastávka u stanice metra Kačerov.\n\nRoku 1964 byla dokončena nákladní železniční jižní spojka, která z plzeňské trati vede přes Branický most, pak přes stanici Praha-Krč v souběhu s nuselsko-modřanskou dráhou až ke Spořilovu a odtud přes východní okraj Michle a podél dnešní silniční Jižní spojky mezi Zahradní Město a Strašnice, kde zaúsťuje do seřaďovacího nádraží Praha-Vršovice i do vršovicko-libeňské nákladní trati (z roku 1919).\n\nRozsáhlý areál odstavného nádraží Praha-jih, určeného pro vlaky osobní dopravy, byl vybudován v letech 1961–1999, hlavní část byla dokončena v prosinci 1971, roku 1998 bylo dokončeno i severovýchodní zaústění kolem Slatin do seřaďovacího nádraží Vršovice.\n\nMichlí prochází několik páteřních komunikací. Od centra Prahy jihovýchodním směrem ji protíná Severojižní magistrála, v tomto úseku s názvem 5. května, pražské pokračování dálnice D1. Jejím předchůdcem byla Budějovická ulice, vedoucí souběžně s magistrálou po jihozápadní hranici Michle (s Krčí), z níž původně dálková doprava pokračovala přes Kačerov po Vídeňské ulici; dosud mají tyto hlavní ulice velký místní i regionální význam.\n\nPodél jihovýchodního okraje Michle prochází Jižní spojka, část Městského okruhu – na území Michle zasahuje u Michelského lesa.\n\nPro místní dopravu má význam Nuselská ulice s tramvajovou tratí, spojující centrum Nuslí kolem západního úpatí Bohdalce s centrem staré Michle, kde z ní odbočuje na jihovýchod Michelská ulice směrem na Kačerov a na východ ulice U plynárny po jižním úpatí Bohdalce k Chodovské ulici. Na kačerovské pláni vede tangenciálně Vyskočilova ulice, která navazuje na Jeremenkovu a Olbrachtovu ulici od Podolí a na niž navazuje ulice V zápolí směrem ke Spořilovu.\n\nBohdalecká a Chodovská ulice překonávají hřeben Bohdalce na východě; tento tah má význam jak pro radiální dopravu (spojení Vršovic se Spořilovem a Jižním Městem), tak pro tangenciální dopravu (v minulosti po ní byl značen střední okruh). V úseku kolem teplárny tvoří Chodovská ulice východní hranici Michle.\n\nPřes Michli vede tramvajová trať z Nuslí na Spořilov. Úsek z náměstí bratří Synků Nuselskou ulicí do centra Michle byl zprovozněn 17. června 1923, úsek k Chodovské ulici 1. března 1928, prodloužení na Spořilov 12. října 1929, od 1. ledna 1956 do roku 1971 (koleje byly zcela odstraněny až v roce 1988) byla v provozu ještě krátká odbočka na okraj Záběhlic, jejíž plánované prodloužení však nebylo nikdy realizováno.\n\nTramvajová trať z Pankráce Jihlavskou ulicí na Kačerov byla v provozu od 29. května 1930 do 19. října 1970, kdy byla zrušena kvůli Severojižní magistrále. Úsek z Pankráce na Budějovické náměstí (Budějovickou ulicí po hranici Michle a Krče) byl zrušen 10. května 1974 kvůli souběhu s metrem.\n\nPřes Bohdalec vedla od 21. června 1925 první autobusová linka novodobé městské dopravy, Vršovice–Záběhlice, později rozlišovaná písmenem A, předchůdkyně pozdější linky 101. Bohdaleckou a Chodovskou ulicí přes Bohdalec odedávna jezdily příměstské autobusové linky, dnes v tomto úseku nahrazené kapacitní autobusovou linkou 213, spojující oblast Vršovic a Vinohrad se sídlišti na jihu Prahy 4.\n\nNa území Michle jsou dvoje autobusové garáže Dopravního podniku hlavního města Prahy: garáže Kačerov (mezi Kačerovem a Spořilovem) a garáže Vršovice (na Bohdalci). U Kačerova je též depo metra, na Bohdalci areál Veolia Transport (dříve Connex), který slouží převážně kamionové dopravě.\n\nUlicí U Michelského lesa prochází značená cyklistická trasa A 22 (dříve ÚJ-BR), plnící v této části roli obdoby silniční Jižní spojky.\n\nCyklistická stezka, která v budoucnu měla být součástí trasy č. 11 (nyní A 23), byla před lety jako jedna z prvních v Praze vyznačena v ulici U Plynárny. Je však bohužel ukázkou naprosto nevhodného způsobu značení: vodorovným dopravním značením je na chodníku pro cyklisty vyhrazen úzký pruh, ve kterém stojí sloupy veřejného osvětlení a tramvajového trakčního vedení.\n\nV rozvojových plánech je navrženo vyznačení tras:\n\n\n\n"}
{"id": "106273", "url": "https://cs.wikipedia.org/wiki?curid=106273", "title": "Josef Macek", "text": "Josef Macek\n\nJosef Macek (8. dubna 1922 Řepov – 10. prosince 1991 Praha) byl český historik-medievista a československý politik Komunistické strany Československa. \n\nTématem jeho studií bylo nejprve husitské hnutí, později italská renesance a jagellonské období v českých zemích. Působil také jako poúnorový poslanec Národního shromáždění ČSSR a Sněmovny lidu Federálního shromáždění.\n\nPo únoru 1948 se jako mladý komunista stal předním režimním historikem. V šedesátých letech ve své práci z marxistických pozic ustupoval.\n\nVe volbách roku 1964 byl zvolen za KSČ do Národního shromáždění ČSSR za Jihomoravský kraj. V Národním shromáždění zasedal až do konce volebního období parlamentu v roce 1968. K roku 1968 se profesně zmiňuje coby ředitel Historického ústavu ČSAV z obvodu Brno.\n\nXII. sjezd KSČ ho zvolil kandidátem Ústředního výboru KSČ. XIII. sjezd KSČ ho zvolil za člena ÚV KSČ. Na funkci rezignoval v říjnu 1969. Na přelomu let 1967-1968, při jednání ÚV KSČ o odchodu Antonína Novotného z postu prvního tajemníka strany, navrhl Macek úspěšně, aby odcházejícímu Novotnému bylo vysloveno poděkování za jeho dosavadní veřejnou činnost, čímž mu neměla být brána možnost budoucího politického uplatnění.\n\nPo federalizaci Československa usedl roku 1969 do Sněmovny lidu Federálního shromáždění (volební obvod Brno), kde setrval do prosince 1969, kdy rezignoval na poslaneckou funkci.\n\nJeho kariéra skončila po invazi vojsk Varšavské smlouvy do Československa. Jako historik (tzv. Černá kniha) i jako poslanec Federálního shromáždění se jasně postavil proti okupaci Československa. V roce 1970 byl zbaven všech funkcí, vyloučen z KSČ a Historický ústav, který budoval a vedl, byl reorganizován. Doma nemohl publikovat, proto vydával v zahraničí. Posmrtně vyšlo (mj.) jeho velké dílo \"Jagellonský věk v Čechách\".\nKe konci života se zajímal o Zjevení Panny Marie v Suchém Dole.\n\n\n\n"}
{"id": "106274", "url": "https://cs.wikipedia.org/wiki?curid=106274", "title": "Hodkovičky", "text": "Hodkovičky\n\nHodkovičky () jsou městská čtvrť a katastrální území v Praze o rozloze 208 ha. Patří do městské části Praha 4. Žije zde přes 3 tisíce obyvatel.\n\nV roce 1245 jsou zmiňovány jako majetek vyšehradské kapituly. Lhotka je zmíněna roku 1368 jako majetek stejného vlastníka. Osada Nové Dvory vznikla v 19. století.\n\nRoku 1900 byly Hodkovičky (\"Hodkovička\", \"Malé Hodkovice\"; zdrobnělý název se vžil pro odlišení od vsi Hodkovice, vzdálené 8 km jihovýchodně) s 346 obyvateli s vilami a zelinářskými zahradami vsí okresu Královské Vinohrady. V té době byla vsí téhož okresu i Lhotka se 113 obyvateli.\n\nV souvislosti s připojením tohoto území k Praze (jako součásti Prahy XV) v roce 1922 byla k Hodkovičkám připojena část území Modřan, zvaná Zátiší. Celé toto území mělo necelých 1200 obyvatel se 127 domy.\n\nV roce 1949 bylo k. ú. Hodkovičky začleněno do správního obvodu Praha 15 (s Braníkem, Podolím a částí Krče). Roku 1960 se Hodkovičky staly součástí nového obvodu Praha 4 a v roce 1990 se staly součástí městské části Praha 4.\n\nHodkovičky sousedí\n\n\n"}
{"id": "106275", "url": "https://cs.wikipedia.org/wiki?curid=106275", "title": "Lužná (okres Rakovník)", "text": "Lužná (okres Rakovník)\n\nLužná je obec ve Středočeském kraji, okrese Rakovník, spadající do mikroregionu Poddžbánsko. Obec leží při severozápadním okraji CHKO Křivoklátsko, v severovýchodním sousedství města Rakovníka. Žije zde obyvatel.\n\nV části obce Lužná-u nádraží (Lužná II) je situována železniční stanice \"Lužná u Rakovníka\", křižovatka tratí 120 Praha - Kladno - Rakovník, 124 Lužná u Rakovníka - Chomutov a 125 Krupá - Kolešovice a zvláště v minulosti významný dopravní uzel severozápadních Čech.\n\nObec tvoří jedno katastrální území \"Lužná u Rakovníka\" a sestává ze tří základních sídelních jednotek: První je vlastní historické jádro, tvořené vesnicí Lužná (zhruba 3,5 km severovýchodně od Rakovníka). Od této asi 1,5 km severně, oddělená poli, se při železniční stanici nachází vesnice Lužná-u nádraží (běžně označovaná jako \"Lužná II\"). Třetí ZSJ představuje maličká osada Belšanka, skrytá v křivoklátských lesích 3 km vjv. od Lužné.\n\nPrvní písemná zmínka o obci pochází z roku 1352. Ke dni 31. prosince 2008 v Lužné žilo 1791 obyvatel (z toho 885 mužů a 906 žen), čímž obec v dané době představovala nejlidnatější vesnici v okrese Rakovník.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Lužná v Čechách \"(2101 obyvatel, poštovní úřad, četnická stanice, katol. kostel, sbor dobrovolných hasičů)\" byly v roce 1932 evidovány tyto živnosti a obchody: biograf Sokol, 2 cihelny, cukrář, 2 obchodníci s dobytkem, státní důl Belšánka, obchod s drůbeží, 2 obchodníci s dřívím, elektrárna Vilma, 3 holiči, 5 hostinců, hotel, 2 koláři, dělnický konsum, 2 kováři, 3 krejčí, 2 modistky, obchod s obuví Baťa, obuvník, 2 pekaři, pension, pila, pískovna, obchod s lahvovým pivem, pokrývač, porodní asistentka, 2 povozníci, 2 rolníci, 3 řezníci, sklenář, 8 obchodů se smíšeným zbožím, spořitelní a záložní spolek pro Lužnou, 2 obchody se střižním zbožím, 2 stavební hmoty, švadlena, 2 tesařští mistři, 4 trafiky, 2 truhláři, velkoobchod výbušných látek Eruptiva, 2 zahradnictví. Předchudce fi. Nados\n\n\nDopravní síť\nVeřejná doprava 2011\n\n\n"}
{"id": "106276", "url": "https://cs.wikipedia.org/wiki?curid=106276", "title": "Střížkov", "text": "Střížkov\n\nStřížkov () je katastrální území hlavního města Prahy, spadající zhruba napůl mezi městské obvody (a zároveň stejnojmenné městské části) Praha 8 a Praha 9.\n\nDo části Střížkova v Praze 8 spadá původní ves Střížkov a dále část Střížkova severozápadně od kapacitní ulice Liberecké vedené v terénním zářezu. V této části Střížkova je Ďáblický hřbitov, tramvajová smyčka Sídliště Ďáblice, nejvýchodnější část sídliště Ďáblice a autoservis (východně od ulice Ďáblické, kolem ulice Bešťákovy). Do střížkovské části Prahy 8 patří i areál Porsche na opačné straně ulice Liberecká.\n\nDo části Střížkova v Praze 9 spadá severozápadní polovina sídliště Prosek včetně škol, polikliniky a stanice metra a zástavba rodinných domků jižně od původní vsi Střížkov (s Libní hraničí ulicí \"Trojmezní\", s Prosekem ulicí \"Na pokraji\" a navazující linií napříč zástavbou).\n\nS dvorem \"Střížkov\" se setkáváme již v dokumentu z roku 1230. Pražané jej v době husitské zabavili a vlastnili jej do roku 1547, kdy jej Ferdinand I. Habsburský zkonfiskoval a prodal majiteli Libně. Staré Město jej koupilo jako součást libeňského panství v roce 1662. V roce 1900 byl Střížkov s 370 obyvateli vsí karlínského okresu.\n\nV roce 1922, když byl připojen k Praze a stal se součástí Prahy VIII, měl Střížkov 365 obyvatel. V roce 1949 byl Střížkov přičleněn do správního obvodu Praha 8 (s Kobylisy, Bohnicemi a částmi Libně, Karlína a Troje). V roce 1960 byla obydlená část Střížkova začleněna do obvodu Praha 8, neobydlená („náhorní“) část se stala součástí Prahy 9. V roce 1990 se staly tyto části Střížkova součástmi městských částí Praha 8 a Praha 9.\n\nK roku 1227 doložen tvar „\"Ztrescov\"“. Původně „Střiežkov“ = „Střížkův dvůr“ od osobního jména „Střiežek“ (domácká zdrobnělina od „Střezimír“ nebo „Střezivoj“)\n\n\n"}
{"id": "106279", "url": "https://cs.wikipedia.org/wiki?curid=106279", "title": "Schirgiswalde-Kirschau", "text": "Schirgiswalde-Kirschau\n\nSchirgiswalde-Kirschau (hornolužickosrbsky \"Šěrachow-Korzym\") je město v německém východním Sasku, v zemském okrese Budyšín. Město leží na horním toku Sprévy a má obyvatel. Město s názvem Schirgiswalde-Kirschau vzniklo 1. ledna 2011 připojením dosud samostatných obcí Kirschau (Korzym) a Crostau (Chróstawa) k městu Schirgiswalde.\n\nPrvní zmínka o městě Schirgiswalde je z roku 1346. Po třicetileté válce bylo město z velké části zničeno a vylidněno. Když Horní Lužice v roce 1635 připadla Sasku, zůstalo Schirgiswalde českou enklávou v Sasku. Z toho důvodu bylo Schirgiswalde jako celé Čechy rekatolizováno. Existovala zde papírna.\n\nČeskou enklávou zůstalo až do roku 1809. Mezi lety 1809 až 1845 nepatřilo ani Čechám, ani Sasku. V tomto období bylo „svobodnou republikou“. V této době založili Schirgiswaldští městskou republiku, ta byla nazývána „saským Monakem“ a byla rájem hazardních hráčů, dezertérů a pašeráků.\n\nOd roku 1845 patřilo Schirgiswalde Sasku. Doba mezi rokem 1809 a 1845 je zdokumentována ve Vlastivědném muzeu Carla Swobody, založeném v roce 1924.\n\nMěsto Schirgiswalde-Kirschau se dělí na 4 městské části:\n\n"}
{"id": "106281", "url": "https://cs.wikipedia.org/wiki?curid=106281", "title": "Malešice", "text": "Malešice\n\nMalešice jsou městská čtvrť a katastrální území ve východní části města Prahy. Z převážné části jsou součástí městského obvodu a městské části Praha 10, pouze zahrady na západním úbočí vrchu Tábora v areálu zahradnické školy a v okolí patří do městské části Praha 9.\n\nMalešice jsou poprvé připomínány v roce 1309. K roku 1309 doloženo slovní spojení „\"in Malisicz\"“, 1365 – „\"in Maleschitz\"“. Původně „Mališice“ = „ves lidí Mališových“ od osobního jména „Mališ“ nebo „Mališa“. Jednu část vsi vlastnil vikář Vojslav, zatímco druhá patřila pražské rodině Píseckých. Pražané v době husitské revoluce ves zkonfiskovali. V polovině 15. století vyhořela a krátce poté připadla faráři od sv. Jiljí. K dalším vlastníkům patřili i Malešičtí z Černožic, kteří ves v roce 1525 prodali spojeným městům pražským.\n\nPo roce 1528 připadla Novému Městu, v roce 1547 však byly zabaveny císařem Ferdinandem I. Císař Rudolf II. prodal Malešice v roce 1584 Novému Městu, které je však roku 1633 zastavilo a v roce 1635 prodalo. V roce 1727 koupila Malešice jako zemědělskou obec pražská univerzita. Roku 1900 byly Malešice s 824 obyvateli vsí žižkovského okresu.\n\nV roce 1922, kdy se Malešice staly součástí Prahy XI, měly cca 1400 obyvatel. V roce 1949 bylo k. ú. Malešice začleněno do správního obvodu Praha 10 (s Hostivaří, Strašnicemi, Zahradním Městem a částí Záběhlic). V roce 1960 byla převážná část k. ú. Malešice začleněna do nového obvodu Praha 10. V roce 1990 se tato území stala součástí městských částí Praha 10 a Praha 9.\n\n\n\n"}
{"id": "106283", "url": "https://cs.wikipedia.org/wiki?curid=106283", "title": "Vidloroh americký", "text": "Vidloroh americký\n\nVidloroh americký (\"Antilocapra americana\") Je to jediný zástupce čeledi vidlorohovitých, který představuje přechod mezi jelenovitými a turovitými. Je jedním z nejrychlejších savců planety. Jsou známy čtyři poddruhy: vidloroh americký (\"Antilocapra americana americana\"), vidloroh arizonský (\"Antilocapra americana mexicana\"), vidloroh kalifornský (\"Antilocapra americana peninsularis\") a vidloroh sonorský (\"Antilocapra americana sonoriensis\").\n\nSeveroameričtí indiáni vidloroha často lovili pro maso, a především pro jemnou kůži, která byla ceněna ještě víc než jelenice. Zhotovovaly se z ní ženské oděvy, mokasíny, váčky a další předměty. Indiáni vidloroha pokládali za druh jelena, svědčí o tom i některé z následujících názvů, např. v kríjštině doslova \"malý karibu\", lakotštině \"světlý jelen\" nebo nahuatlu \"posvátný jelen\".\n\nVidloroh se vyvíjel v Severní Americe, kde je jedním z nejstarších savců. Z toho důvodu nemá na ostatních světadílech žádné příbuzné.\n\n\nTělo je porostlé světle hnědou srstí, břicho a spodní části hlavy a krku jsou bílé. Je-li horko, chlupy se zježí, v zimě zase přilnou k pokožce, aby chránily zvíře před chladem. Ocas je obklopen dlouhými bílými chlupy,v případě ohrožení naježí, čímž varují ostatní vidlorohy. Samci i samice mají vidlicovitě rozvětvené rohy, jejichž konce jsou ohnuté dozadu. Na rozdíl od jiných rohatých sudokopytníků je každoročně shazují, asi do čtyř měsíců jim narůstají nové. Ocas měří okolo 10 cm. Samci se od samic liší černým zakončením čenichu a delšími rohy (až 50 cm).\n\nVidlorozi mají výborný zrak. Patří mezi nejrychlejší suchozemská zvířata. Jejich maximální rychlost je nicméně předmětem sporů, údaje se pohybují od 70 do 100 km/h. Vysokou rychlost (přes 50 km/h) jsou schopni si udržet po mnoho kilometrů. Umožňují jim to velké plíce, objemné srdce a široká průdušnice. Průměrná délka života je deset let.\n\nS vidlorohy se nejčastěji můžeme setkat na Velkých pláních, areál jejich výskytu však zasahuje i do Skalnatých hor a polopouštních oblastí na jihozápadě USA a na severu Mexika.\n\nVidlorozi jsou přežvýkavci. Jejich jídelníček tvoří traviny a větve keřů, v případě nedostatku i kaktusy. Velmi dobře snášejí žízeň.\n\nŘíje probíhá od září do poloviny října, kdy kolem sebe samci vytvoří skupinu tří až čtyř samic. V květnu až červnu se rodí mláďata, většinou dvojčata, která váží přibližně 2 kg. Matka je rozmístí do úkrytů vzdálených od sebe asi 100 m, kam je chodí kojit. Jestliže je jedno mládě napadeno predátorem, druhé tak má šanci uniknout. Samečci mají našedlou srst, jež po třech měsících zhnědne. Do jednoho roku se objevují rohy.\n\nVidlorozi se sdružují do stád, která v minulosti čítala i několik set jedinců. V době říje se rozptýlí a znovu se shromažďují na začátku zimy. Jsou velmi plaší, když však spatří něco neobvyklého, zvědavost je přinutí prohlédnout si to zblízka.\n\nVidlorohy potkal podobný osud jako bizony. Když se na americký Západ dostali první běloši, pohybovalo se zde 40–50 milionů těchto zvířat. Za jedno století se početní stavy vidlorohů snížily na 19 000 kusů. Byla přijata přísná opatření na jejich ochranu, díky čemuž se jejich populace začala opět zvětšovat. V současnosti žije v Severní Americe přibližně 400 000 vidlorohů.\n\n"}
{"id": "106284", "url": "https://cs.wikipedia.org/wiki?curid=106284", "title": "Veleslavín", "text": "Veleslavín\n\nVeleslavín () je dříve samostatná vesnice, dnes městská čtvrť a katastrální území v Praze 6, mezi ulicemi Evropskou, Kladenskou, Pod Petřinami a Na okraji. Veleslavín sousedí na severu s Vokovicemi, na východě se Střešovicemi, na jihu s Břevnovem a na západě s Libocí, kde jeho hraniční území tvoří Libocký rybník a upravená studánka s pitnou vodou Veleslavínka.\n\nPravěké keltské osídlení pochází z doby laténské; na pozemku zdejší cihelny bylo koncem 19.století objeveno pohřebiště s cennými nálezy včetně šperků.\nVznik středověké vsi Veleslavín spadá patrně do 10. až 11. století. První zmínka je v zakládací listině břevnovského kláštera z roku 993. Do roku 1420 náležel břevnovskému klášteru, pak byl zabaven Pražany a přešel do majetku měšťanů Starého Města. Část osady byla později postoupena statkům nejvyššího purkrabství a část navrácena břevnovskému klášteru. Ves neměla vlastní kostel, byla přifařena k Liboci, dochovala se kaple – zvonička. V 16. století měla ves již 14 dvorů. Jeden ze dvorů náležel Štěpánovi Adamovi z Veleslavína, otci tiskaře Daniela Adama z Veleslavína; jiný zdejší dvůr vlastnil Ferdinand Šlik. Územím obce podél Veleslavínské ulice od 16. století procházela štola hradního vodojemu, zčásti dosud zachovaná.\nZdejší zámeček má čp. 1 a byl postaven na místě břevnovského dvora mezi roky 1730-1750.\n\nV roce 1922 byl Veleslavín s 1814 obyvateli a 173 domy připojen k Praze jako součást Velké Prahy – Prahy XIX. V roce 1949 se stalo k.ú. Veleslavín součástí obvodu Praha 6 (s Dejvicemi, Sedlcem, Vokovicemi a s částmi Bubenče, Hradčan, Střešovic a Liboce) a zůstalo součástí obvodu Praha 6 i při reformě v roce 1960. V roce 1990 se území stalo součástí městské části Praha 6.\n\nOd konce 19. století do 60. let 20. století na rozhraní s novými Vokovicemi stávala malá továrna na šamotové a hliněné zboží, která zanikla v souvislosti s výstavbou Leninovy třídy a sídlištěm, zbytek části jejího areálu pak užíval Výzkumný ústav televizní techniky.\n\n\n\n\n\n\n\n"}
{"id": "106293", "url": "https://cs.wikipedia.org/wiki?curid=106293", "title": "Bzenecká lípa", "text": "Bzenecká lípa\n\nBzenecká lípa je památný strom, který se nachází v zámeckém parku města Bzenec. Lípa je unikátní svým vzrůstem bez kmene, o který přišla zhruba před 100 lety. Před rozpadem byla pravděpodobně nejmohutnější lípou na našem území. V současné době tvoří rozsáhlou živou plastiku složenou ze zohýbaných sekundárních kmenů. Původně byly v parku staré lípy dvě, mladší ale zanikla a dnes po ní zbyl jen malý stromek z výmladku jejího kořene.\n\n\nLípa roste v nadmořské výšce 190 m n. m. v SV části zámeckého parku, poblíž plotu, kterým park sousedí s vinařskou společností. Jako památný strom je lípa chráněná od roku 2001. Nelze ale doložit, že se jedná o historicky první formu ochrany, starší dokumentaci pro okres Hodonín nemá agentura ochrany přírody k dispozici.\n\nLípa byla původně klasický strom (s kmenem). Na počátku 18. století se pod ní údajně vešel regiment vojáků. Už tehdy ale byla koruna stromu částečně narušená. Poměrně málo známá je informace, že ještě koncem 19. století (kdy byla lípa stále celistvá a obvod činil 1375 cm) bylo do jejího kmene každý rok nalito 100 kg oleje, aby byl strom patřičně svěží:\n\nPři posledním měření v roce 1901 měla lípa obvod 1400 cm. V té době ji obklopovala mohutná dřevěná konstrukce, která těžké větve obrovského stromu podpírala (viz historický snímek). Větve sahaly až 10 metrů od kmene. V blíže neurčeném roce na počátku 20. století se kmen rozvalil na devět částí a většina ze zbytků stromu (zbytky kmenu s adventivními kořeny) pokračovala v růstu horizontálně. Dnes bychom již těžko zjišťovali, jaký vliv na rozpad lípy mohlo mít prolévání olejem. Nelze vyloučit, že olej udržoval zbytky dutého kmene pružné, takže se nerozlámaly, ale zohýbaly a lípě to umožnilo další život, stejně jako že olej narušil pevnost dřeva a lípa se rozvalila právě z tohoto důvodu.\n\nDnes se lípa skládá z mnoha sekundárních kmenů porostlých mechem, které vyrůstají ze země v místech obvodu toho původního. Tyto sekundární kmeny byly v minulosti adventivními kořeny původního stromu. Většina jich roste horizontálně (některé zakořeňují), jen asi dva (pravděpodobně vzniklé z výmladků) rostou vzpřímeně. Poléhavé kmeny jsou fixovány dřevěnými podpěrami.\n\nLípu zmiňuje již urbář z roku 1604 a historik Marian Karel Ulman v rukopisu z roku 1762, později i historik Řehoř Volný, často uváděna jsou slova německého básníka Friedricha Hebbela, podle jehož zápisu by pod její korunou mohl odpočívat celý regiment. Oba stromy také obdivoval Svatopluk Čech při návštěvě Bzence roku 1880. Pod korunou starší je umístěna deska s textem:\nTato deska nahradila původní německou z roku 1771, která uváděla (v překladu):\n\nTraduje se, že pod Bzeneckou lípou obědval Přemysl Otakar I. a rovněž Rudolf II., který tu prý odpočíval a bavil se s celou dvorní družinou.\n\nV anketě Strom roku 2006 se Bzenecká lípa dostala do finále a obsadila 5. místo. Lípě byl věnován prostor v pořadu Paměť stromů, konkrétně v dílu č. 10: Stromy u hradů a zámků.\n\nBzenecká lípa propůjčila svůj název i tradiční Bzenecké lipce. V roce 1945 připadla zámecká budova místnímu vinařskému družstvu, které svůj produkt pojmenovalo podle lípy u  zámku. Toto víno se po lípě nejen jmenuje, ale díky kombinaci hroznů ryzlinku rýnského a bzeneckých vinic po lipovém květu i voní.\n\nStaré lípy zde byly původně dvě. Mladší z nich stávala zhruba o 30 metrů dál a byla opatřena tabulkou s nápisem:\n\nTo byla skutečně pravda, protože lípa rostla na kamenném stropě sklepení. Obvod jejího kmene měřil roku 1936 6 metrů a již tehdy byla popsána jako odumírající. Torzo stromu bylo v parku do 70. let 20. století. Kořeny nakonec omladily a dnes v místě původního stojí 5 metrů vysoký stromek s 10 cm silným kmínkem (2003).\n\nBzeneckým lípám se ve svých básních věnovali spisovatelé František Sušil (1862), Robert Tvarůžek (1919) a Ladislav Koutný (1935). Obraz starší lípy zachytil leptem Ctibor Šťastný (1936), zakladatel muzea a ředitel školy v Bzenci. Ve vzpomínce \"Dva dni a jednu noc se Svatoplukem Čechem\" zachytil K. H. Sýkora památná Čechova slova, když poprvé lípu spatřil:\n\n\n"}
{"id": "106299", "url": "https://cs.wikipedia.org/wiki?curid=106299", "title": "Protektor (Niven)", "text": "Protektor (Niven)\n\nProtektor (ISBN 80-85892-21-9) je sci-fi novela od Larryho Nivena, vydaná v roce 1973 a odehrávající se ve Známém vesmíru. Kniha objasňuje historii a chování druhu Paků Protektorů. Novela vychází z kratší povídky „Dospělí“.\n\nStarobylá vesmírná civilizace Paků má dvě stádia dospívání - Dětství a Období zralosti. Během Přeměny dochází k rozvoji jejich schopností, jenže pro Přeměnu je potřeba vhodný katalyzátor v podobě Stromu života. Kdysi se stalo, že kolonizační loď s mláďaty Paků ztroskotala, Strom života vyhynul a tak byla znemožněna přeměna na dospělé Paky. Mláďata zapomněla na svůj původ, postupně se vyvíjela a začala létat do vesmíru. Začala si říkat lidé. Na svých vesmírných cestách ale jednoho dne narazili na Strom života, který je stále schopen, je přeměnit na dospělé agresivní Paky.\n\nNovela se odehrává ve dvou časových rovinách na stejném místě. Zabírá časový rozsah 220 let. První polovina knihy sleduje cestu Paka jménem Phssthpok, který cestuje z domovského světa Paků ve snaze objevit ztracenou kolonii Paků ve vzdáleném Solárním systému. Když dorazí do systému zajme jednoho člověka (Jack Brennan), kterého přemění pomocí Stromu života na Paka. \n\nSpolečně přistanou na povrchu Marsu, kde Brennan zabije Phssthpoka a je následně zachráněn dvěma lidmi Nickem Sohlem a Lucasem Garnerem, kteří se vydali na setkání s mimozemšťanem. První polovina novely končí vyprávěním příběhu o zabití Phssthpoka Brennenem před tím, než zamíří na objevitelskou cestu na okraj Solárního systému.\n\nDruhá část knihy pojednává o Royi Truesdalem, který byl unesen, ale na únos nemá žádné vzpomínky. Během hledání svého únosce se spřátelí s Alicí Jordan. Spolu objevují, že za únosem byl Jack Brennen. Společně pak nacházejí Brennena na okraji Sluneční soustavy v jeho uměle vyrobeném světě Kobold. Brennan objevil, že na domovský systém lidstva se chystá útok Pakovské flotily a tak se rozhodne, že zachrání část lidstva a přesídlí je na novou planetu zvanou Home. Během cesty k nové planetě se utkají s průzkumnou lodí Paků. Brennen plánuje vytvořit armádu lidských Paků jako obranu před původními Paky. Truesdaleovi se podaří Brennena zabít a úspěšně přistát na Home. Během boje je i on sám infikován Stromem života. Truesdale se začíná přeměňovat v Paka a po přeměně pochopí Brennenův plán na záchranu lidstva. Sám se jej pokusí uskutečnit a tím zachránit lidstvo.\n\nRozšíří Strom života mezi další obyvatele Home a pokusí se je přeměnit na lidské Paky (či zabít - pro přeměnu je třeba vhodný věk). Nově vzniklí Pakové chápou, že se musí postarat o své děti (lidstvo) a tak se začnou připravovat na nadcházející bitvu s invazní flotilou původních Paků. Ve vedlejší dějové linii se na povrch Marsu zřítí ledový asteroid, jenž byl odkloněn Jackem Brennanem. Asteroid obohatí atmosféru planety o vodu. Zvýšený obsah vody v atmosféře ale způsobí genocidu původního obyvatelstva Marsu (Marťanů), jejichž metabolismus není na vodu uzpůsoben.\n\nNovela seznamuje čtenáře se základními myšlenkami Paků Protektorů, kteří mají jako jediný svůj životní cíl ochranu svých mláďat, čehož dosahují vyhlazování veškerých odlišných druhů a nebezpečí, která jim hrozí.\n\n"}
{"id": "106305", "url": "https://cs.wikipedia.org/wiki?curid=106305", "title": "Mayday", "text": "Mayday\n\nMayday je záchranné kódové slovo používané mezinárodně jako nouzový signál v hlasové komunikaci, odvozené z francouzského slova m'aider. Je používáno na znamení ohrožení života mnoha skupinami lidí, jako jsou např. policejní síly, piloti, hasiči a přepravní společnosti. Volání třikrát za sebou (mayday, mayday, mayday) v řadě signalizuje závažné nebezpečí (např. ohrožení života).\n\n\"M'aider\" je infinitivní tvar zvratného slovesa „\"pomoz mi\"“; nicméně ve francouzštině se jako samostatný příkaz nepoužívá, používá se jen v několika francouzských nářečích. To vedlo některé etymology k tvrzení, že co se opravdu míní, je zkrácení slovního spojení „\"Venez m’aider\"“ („\"Přijďte mi pomoc\"“). „\"M'aidez\"“, které není gramaticky správně ve standardní francouzštině, je považováno za přípustnou alternativu. V každém případě musí být \"Mayday\" považováno spíše jen za hrubý fonetický přepis. I když se v angličtině toto slovo používá pouze v nouzové situaci, ve francouzštině nenese žádný větší význam naléhavosti. Francouzi v nouzové situaci volají „\"À l'aide!\"“ nebo „\"Au secours!\"“.\n\n\"Mayday\" se používá jen v situaci, kdy je loď, letadlo, auto nebo osoba ve vážném ohrožení a potřebuje naléhavou pomoc. Příklady „vážného ohrožení“, ve kterých by mělo být Mayday použito, jsou požár, výbuch, potápění aj.\n\nVolání \"Mayday\" jsou vysílána přes rádio, jako je např. lodní nebo letecké VHF rádio (velmi krátké vlny). Přestože je volání \"Mayday\" rozuměno na jakékoliv frekvenci, organizace, jako jsou pobřežní stráž a řízení letového provozu, navzájem monitorují určené kanály: námořní MF na 2182 kHz; námořní VHF kanál 16 a leteckou frekvenci 121,5 MHz. Volání \"Mayday\" je ekvivalentem volání SOS z Morseova kódu nebo telefonního volání na číslo záchranné služby.\n\nPokud je přijato volání \"Mayday\", pobřežní stráž může vyslat záchranné lodě a vrtulníky, aby pomohly lodi, která má problémy. Jiné lodi, které jsou poblíž, mohou změnit kurs, aby pomohly lodi, která vyslala volání \"Mayday\".\n\nFalešné volání \"Mayday\" je v mnoha zemích trestný čin (např. ve Spojených státech amerických hrozí až šest let vězení a pokuta ve výši 250 000 $).\n\nPobřežní stráž může být zavolána i v situacích, kdy nehrozí bezprostřední nebezpečí (např. málo paliva), voláním „\"Coastguard, Coastguard, Coastguard, this is (jméno lodě)\"“ na VHF kanálu 16. Ačkoliv je potřeba v mnoha zemích k legálnímu používání VHF rádia zvláštní výcvik a licence, kdokoliv může legálně používat VHF rádio a přivolávat pomoc v nouzových případech.\n\nPokud není možné vyslat volání \"Mayday\" kvůli nedostupnosti rádia, existují různá jiná nouzová volání a volání o pomoc. \"Mayday\" může být vysláno za pomoci jiné lodi použitím dohody zvané \"Mayday Relay\" (viz níže).\n\nSlovo \"Mayday\" pochází z roku 1923 od Fredericka Stanleye Mockforda (1897–1962). Jako radiotelegrafista na Croydon Airport v Londýně byl požádán, aby vymyslel slovo, které by označovalo nouzi a bylo tak jednoduché, aby mu rozuměli všichni piloti i pozemní personál. Navrhl slovo „\"Mayday\"“ z francouzského \"m'aidez\".\n\n\"Mayday\" je jedním z mnoha slov používaných mezinárodně jako rádiové kódové slovo k označení důležité informace. Odesílatelé naléhavých volání jsou oprávněni přerušovat zprávy nízké priority. Stejně jako \"Mayday\" i používání těchto volání bezdůvodně je trestným činem.\n\nKaždé z těchto naléhavých volání se obvykle opakuje třikrát (např. „Pan-pan, Pan-pan, Pan-pan“).\n\nVolání \"Mayday relay\" je přenášeno z lodi, která zastupuje loď v nouzi. Pokud loď vysílá zprávu Mayday a nikdo tuto zprávu nepotvrdí ani po opakování a dvouminutové pauze, loď, která toto Mayday obdrží, se může pokusit kontaktovat pobřežní hlídku vysláním \"Mayday Relay\".\n\nVolání \"Mayday Relay\" používá identifikační kód vysílací lodi, která ale předává jméno a pozici lodi, která volá Mayday.\n\nVoláním \"Mayday Relay\" může být svolána pomoc pro loď, která je příliš vzdálena od pobřeží, aby mohla kontaktovat pobřežní stráž přímo, nebo bez schopnosti rádiové komunikace.\n\n\"Pan-pan\" (z francouzského \"panne\" – selhání, havárie) signalizuje naléhavou zprávu nižšího řádu než „vážné ohrožení vyžadující naléhavou pomoc“, např. mechanickou závadu. Přidáním přípony medico se indikuje lékařský problém (Pan-pan medical, opakovaně třikrát).\n\n\"Securite\" (z francouzského \"sécurité\") signalizuje zprávu o bezpečí, jako např. zprávy o počasí.\n\nNásledující volání může vysílat loď v nouzi nebo reagující autorita (např. pobřežní hlídka):\n\n\n\n\n\n\n"}
{"id": "106308", "url": "https://cs.wikipedia.org/wiki?curid=106308", "title": "Malá Chuchle", "text": "Malá Chuchle\n\nMalá Chuchle () je evidenční část a katastrální území hlavního města Prahy na levém břehu Vltavy, mezi Hlubočepy a Velkou Chuchlí, v městské části Praha-Velká Chuchle. Před připojením k Praze v roce 1922 byla Malá Chuchle součástí obce Velká Chuchle, Velká Chuchle však byla připojena k Praze až roku 1968.\n\nO Chuchli se zmiňuje rukopis vyšehradského kanovníka z roku 1132 (biskup Menhart a jeho šťastná záchrana před velkým kamenem svalivším se ze stráně). V 1. polovině 13. století uvádějí prameny dvě Chuchle – Velkou a Malou. Malá Chuchle se stala královským majetkem v roce 1268. Na přelomu 13. a 14. století se Chuchle dostala do majetku zbraslavského kláštera, v husitských dobách byla klášteru zabavena, ale v roce 1455 vykoupena zpět a vlastněna zbraslavským klášterem až do roku 1785, kdy byl klášter zrušen a zbraslavské panství přešlo do soukromých rukou. V roce 1900 byla Malá (Přední) Chuchle s 556 obyvateli vsí zbraslavského okresu a lázeňským i výletním místem Pražanů. Poté byla součástí okresu Nusle, ležícího jinak na druhém břehu Vltavy. V roce 1922 byla Malá Chuchle s 1806 obyvateli a 126 domy odtržena od obce Velká Chuchle a připojena k Praze jako součást Prahy XVI. Z té doby pochází známá fotografie, dokumentující návštěvu prezideta Masaryka ve Velké a Malé Chuchli, zachycující prezidenta s doprovodem před automobilem pod Barrandovskou skálou. V roce 1949 bylo k. ú. Malá Chuchle přičleněno k Praze 16 (s Hlubočepy, Radlicemi a s částí Smíchova). V roce 1960 se stala Malá Chuchle součástí městského obvodu Praha 5. Po připojení Velké Chuchle k Praze v roce 1968 spadala Malá Chuchle pod MNV Velká Chuchle. Správní území tohoto MNV se v roce 1990 stalo městskou částí Praha-Velká Chuchle.\n\nZ historie je k roku 1132 doloženo „\"Chuchel\"“, 1264 – „\"in minori Cuhlea\"“, 1512 „\"z Maleho Chuchla\"“, 1849 – (\"to\") „\"Malé Chuchle\"“, 1895 – (\"ta\") „\"Chuchle Malá nebo Přední\"“. Původně (\"ten\") „\"Chuchel\"“ (= „chuchvalec, chomáč“), snad název kopce (podle tvaru) přenesený na osadu pod kopcem.\n\nLidová etymologie pojmenování odvozovala od mnišské „kukle“, některé odborné výklady od osobního jména Chuchel.\n\n\n"}
{"id": "106309", "url": "https://cs.wikipedia.org/wiki?curid=106309", "title": "Torus", "text": "Torus\n\nTorus (též anuloid) je rotační plocha, která vznikne otáčením kružnice kolem osy, která leží ve stejné rovině a nemá s ní společné body. Tento tvar má například vzdušnice (duše) pneumatiky nebo nafukovací kruh.\n\nV architektuře označuje torus (česky obloun) oblý kruhový výstupek hlavice sloupu, protikladem je trochilus, výžlabek.\n\nParametricky lze torus středově souměrný podle počátku a osově podle osy \"z\" v kartézských souřadnicích vyjádřit:\n\nkde\n\nObecná rovnice (téhož) toru je (z Pythagorovy věty):\n\nneboli\n\nTorus je tedy algebraická plocha 4. stupně, neboli kvartická plocha.\n\nTorus lze zobecnit ve více rozměrech jako n-rozměrný torus (n-torus nebo hypertorus). Zatímco torus je prostorový útvar dvou kružnic, je n-rozměrný torus produktem n kružnic.\n\nZ Guldinových vět snadno dostáváme:\n\nPovrch toru je určený jako\n\nObjem toru je určen vztahem\n\nV obecnějším případě lze torus definovat i jako elipsu či jinou kuželosečku rotovanou kolem komplanární osy.\n\nTorus je zvláštním případem toroidu, kde místo kružnice může být obecná uzavřená křivka.\n\n"}
{"id": "106314", "url": "https://cs.wikipedia.org/wiki?curid=106314", "title": "Paul Chauchard", "text": "Paul Chauchard\n\nPaul Chauchard /čti \"pól šóšár\"/ (1912 – 27. dubna 2003) byl francouzský lékař – neurofyziolog, vědec, filozof, vysokoškolský učitel a spisovatel, autor více jak 80 knižních titulů, které vesměs představují jeho úvahy a výsledky bádání v konfrontací pohledu přírodovědce a filozofa v jedné osobě. Svou celoživotní prací se Paul Chauchard zařadil mezi významné vědce 20. století.\n\nPaul Chauchard vystudoval lékařskou a přírodovědeckou fakultu v Paříži. Stal se pracovníkem neurofyziologické laboratoře (později jejím dlouholetým ředitelem) při École pratique des Hautes Études na Sorbonně, následně pak coby doktor věd přednášejícím profesorem na téže škole a na Pařížské katolické univerzitě. Zvlášť významným mezníkem v jeho práci se stalo setkání s dílem významného francouzského filozofa a teologa Pierra Teilharda de Chardin. Pod vlivem jeho specifického novotomistického učení důsledně vychází ve svých filozofických úvahách z vědeckého obrazu světa. Od počátku své vědecké dráhy byl také velkým propagátorem neurofyziologických objevů I. P. Pavlova.\n\nSpojení přírodovědce s filozofem umožnilo Chauchardovi ukázat řadu tradičních otázek po smyslu lidského života v novém světle. Tím, že zkoumal psychické procesy v úzké spojitosti s celým lidským organismem včetně jeho společenských vazeb, přispěl k odstranění umělých dualistických rozporů v názorech na život člověka i společnosti. Jeho vědecké kvality a výjimečné schopnosti popularizace vědy a filozofie otevřely cestu jeho dílům do mnoha zemí světa.\n\n\nČesky vyšlo v roce 1971 dílo \"Věda a smysl života\" (v originále \"La foi du savant chrétien\" – v doslovném překladu \"Víra křesťanského vědce\".\n\n"}
{"id": "106317", "url": "https://cs.wikipedia.org/wiki?curid=106317", "title": "Kružítko", "text": "Kružítko\n\nKružítko (zastarale též Kružidlo) je nástroj určený k rýsování kružnic a jejich částí. Také může být použito k měření vzdáleností, zvláště na mapě.\n\nKružítko se skládá ze dvou částí (nožiček), které jsou pohyblivě spojeny. Jedna nožička je opatřena hrotem, druhá je ukončena (nejčastěji) tuhou. Pohyblivé spojení umožňuje měnit vzdálenost konců kružítka a tak rýsovat kružnice různého poloměru. Rýsování probíhá tak, že jehla se umístí do bodu označujícího střed kružnice a točením horní části v prstech dojde k narýsování kružnice, což ovšem vyžaduje trochu cviku.\n\nNejjednodušší kružítka jsou vyrobena z plastu. Jejich hlavní nevýhodou je, že ani jehla, ani tuha nejdou naklonit a tak se nehodí k rýsování kružnic velkých, nebo naopak malých, poloměrů. Také spojení nožiček nezaručuje, že při větším tlaku na kružíto nedojde během rýsování ke změně vzdálenosti konců a tím k narýsování spirály. Taková kružítka patří do výbavy žáka základní školy.\n\nPro rýsování v deskriptivní geometrii nebo v technickém kreslení se používají kružítka vyrobená z kovu. Jejich konstrukce umožňuje přesné nastavení a brání rozevření kružítka při rýsování, např. pomocí šroubu. Nožička s tuhou je opatřena kloubem, držák tuhy lze vyměnit např. za druhý hrot, držák rýsovacího pera nebo lze vsunout prodlužovací nástavec pro kružnice velkých poloměrů.\n\nK rýsování na kovové předměty (především na plech se používá strojírenské kružítko. Toto kružítko má oba hroty z tvrzeného kovu. Hroty jsou broušeny z jedné strany a jde dosáhnout i velmi malých průměrů (od 2mm). Ramena jsou spojena pružným plátem se stopkou. K zajištění zvoleného průměru slouží šroubovice, která je po celé délce volně stavitelná svěrnou maticí. Strojírenské kružítko lze také využít k tzv. odpíchnutí rozteče děr, k rýsování na plast i jiné slitiny různých kovů.\n\nNulátko je kružítko, které je určeno pro rýsování kružnic s poloměrem 5 mm a méně. Při tak malých poloměrech se častěji používá speciální šablona, tzv. \"bublina\".\n\nOdpichovátko je kružítko, které má dva hroty. Používá se k měření vzdáleností na mapě. Vzdálenost hrotů se nastaví podle měřítka mapy a „kráčením“ po mapě se změří vzdálenost. Využívá se převážně v námořní a letecké navigaci.\nPokud odpichovátko dostatečně zvětšíme, dostaneme pomůcku pro měření vzdáleností v terénu nebo pro přenášení rozměrů. Takto se dříve užívalo ve stavebnictví a stalo se i jeho symbolem. Dostalo se spolu s kladivem i do státního znaku a vlajky (dnes již neexistující) Německé demokratické republiky.\n\n\n"}
{"id": "106318", "url": "https://cs.wikipedia.org/wiki?curid=106318", "title": "Rimava (řeka)", "text": "Rimava (řeka)\n\nRimava je řeka na jihu středního Slovenska, nejdůležitejší řeka Malohontu, pravostranný přítok řeky Slaná. Protéká územím okresu Rimavská Sobota. Je dlouhá 88 km a plocha povodí měří 1380 km².\n\nPramení ve Veporských vrších na jihovýchodním svahu hory Fabova hoľa v nadmořské výšce asi 1 249 metrů. Protéká Muránskou planinou, pohořím Stolické vrchy a městem Rimavská Sobota. Do Slané se vlévá poblíž obce Vlkyňa.\n\nNejprve teče na jih a v pramenné oblasti přibírá víceré krátké přítoky, na krátkém úseku teče na území Muráňské planiny, kde zprava přibírá Strieborný potok (596,3 m n. m.), potom zleva Kačkavu a Slávču a teče územím města Tisovec už v Stolických vrších. Na území města přibírá pravostranný Furmanec a levostrannou Skaličku, následně zprava Rejkovský potok protékající osadou Rejkovo. Dále pokračuje přes obec Rimavská Píla, kde zprava přibírá Blatný potok.\n\nNásledně teče na hranici Stolických vrchů a Revúcké vrchoviny a protéká osadami Hačava (zde přibírá zprava Bystrý potok), Skálie a Mútnik. Vtéká na území města Hnúšťa v Rimavském podolí, zprava přibírá Klenovskou Rimavu a teče okolo osady Likier. Od hlavního koryta se na pravé straně odděluje vedlejší rameno, které se opětovně připojuje u obce Rimavské Brezovo, na krátkém úseku se zařezává do Revúcké vrchoviny. Pokračuje přes Rimavskou Baňu, kde zprava přibírá nejprve Repno a následně i Rimavici.\n\nTeče dále na jih, odděluje obce Rimavské Zalužany na pravém břehu a Príboj na levém břehu a vstupuje na území Rimavské kotliny. Prudčeji se stáčí a u obce Kociha vytváří několik meandrů a přibírá pravostranný Kocižský potok. Dále protéká mezi obcemi Hrachovo na pravém břehu a Vyšný Skálnik na opačném břehu, následně odděluje pravobřežní Vrbovce nad Rimavou (zde zprava přibírá Lužné) a levobřežní Nižný Skálnik (zde zleva přibírá Vyvieračku). Potom přibírá z pravé strany Mihovec, odděluje obce Malé Teriakovce (levý břeh) a Veľké Teriakovce (pravý břeh) a Rimava, odtud pak teče více na jihovýchod. Zprava se vlévá Krásňanský potok, u Čerenčan také pravostranný Čerenčiansky potok a vtéká na katastrální území města Rimavská Sobota.\n\nProtéká městem u Sobôtky, zprava přibírá Čiernolúcky potok, odděluje sídliště Západ a Tomášovou od zbytku města a u části Sabová se stáčí opět na jih, kde opouští region Malohont a dostává se do regionu Gemer. Teče u obce Rimavské Janovce, kde přibírá zprava Ľukvu a Gemerčecký potok, následně pokračuje u obcí Pavlovce a Jesenské, kde přibírá pravostrannou Gortvu a stáčí se na jihovýchod.\n\nObtéká obec Širkovce, u sousední obce Šimonovce se stáčí na severovýchod, zprava přibírá Mačací potok a dále protéká územím s vybudovanými ochrannými hrázemi. Pokračuje okolo obcí Dubovec a Martinová víceméně východním směrem, z pravé strany přibírá Belínsky potok, teče v blízkosti obce Orávka a osady Višňové. U obce Rimavská Seč přibírá z pravé strany druhé rameno Mačacieho potoka a zleva významný přítok Blh. Potom přibírá zleva Tešku a koryto se obloukem stáčí na jihovýchod, přibírá zprava Vlkyňský potok, obtéká obec Vlkyňa, opětovně se stáčí k severovýchodu a na katastrálním území této obce se v nadmořské výšce přibližně 145 m n. m. vlévá do Slané.\n"}
{"id": "106321", "url": "https://cs.wikipedia.org/wiki?curid=106321", "title": "Tensta", "text": "Tensta\n\nTensta je jedno z mnoha předměstí Stockholmu. Roku 2001 mělo 17 815 obyvatel. \n\nVedou jím dvě linky Stockholmského metra, 10 a 11. Vyznačuje se vysokou kriminalitou, nezaměstnaností i koncentrací imigrantů. Předměstí je tvořeno především panelákovou výstavbou. Bylo postaveno v 60. letech 20. století v rámci Milionového programu.\n\nZ obav o svou bezpečnost se rozhodla ze sídliště odstěhovat švédská politička kurdského původu Nalin Pekgul. Koncem června 2006 byl v Tenstě nalezen muž přivázaný výbušninou na lampu pouličního osvětlení.\n"}
{"id": "106325", "url": "https://cs.wikipedia.org/wiki?curid=106325", "title": "Instantní astronomické noviny", "text": "Instantní astronomické noviny\n\nInstantní astronomické noviny (IAN) byly astronomický magazín o dění na obloze i pod ní. Založen byl v roce 1997 pracovníky Brněnské hvězdárny a planetária Rudolfem Novákem a Jiřím Duškem. Pravidelnější vydání přestala vycházet v roce 2009, ale archiv je stále dostupný. Po magazínu byla také pojmenována planetka .\n\n"}
{"id": "106326", "url": "https://cs.wikipedia.org/wiki?curid=106326", "title": "Kunhuta Štaufská", "text": "Kunhuta Štaufská\n\nKunhuta Štaufská nebo také Švábská (1200– 13. září 1248, Praha) byla manželkou Václava I. a českou královnou v letech 1230–1248.\n\nKunhuta byla dcerou římskoněmeckého krále Filipa Švábského a jeho manželky, byzantské princezny Ireny (Marie). Ze strany otce pocházela z římskoněmeckého císařského rodu Štaufů a byla vnučkou císaře Fridricha Barbarossy. Z matčiny strany byl jejím dědem byzantský císař Izák II. Angelos z rodu Angelovců. Z šesti dětí Filipa Švábského a Ireny přežily otce čtyři dcery, které se všechny provdaly do předních evropských panovnických rodů. Nejstarší z nich Beatrix (1198–1212) se několik měsíců před svou smrtí stala manželkou otcova soupeře o římskoněmecký trůn Oty IV. Druhou nejstarší dcerou byla Kunhuta zaslíbená příslušníkovi dynastie Přemyslovců. Další sestra Marie (1201–1235) se vdala za brabantského vévodu Jindřicha II.; nejmladší Alžběta za Ferdinanda III. Kastilského.\n\nV roce 1203 byla otcem zasnoubena s Otou III. z Wittelsbachu a Ota ho podporoval ve válce s Heřmanen I. Durynským v letech 1204 und 1205. Filip ovšem dohodu nedodržel a v roce 1207 svoji pětiletou dceru Kunhutu zasnoubil s dvouletým synem českého krále Přemysla Václavem. Filip Švábský dokonce zabránil Otovi Bavorskému v uzavření nového sňatku s Gertrudou, dcerou slezského knížete Jindřicha I. Bradatého a Hedviky Meranské, což se mu zřejmě stalo osudným. Výbušný Ota se zúčastnil sjezdu knížat a svatby Filipovy neteře Beatrix v Bamberku a zde ho zavraždil (r. 1208).\n\nTěhotná královna vdova Irena se uchýlila na hrad Hohenštauf, kde se jí narodila pátá dcera. Obě však zemřely brzy poté. Čtyři osiřelá děvčátka nějaký čas strávila v klášteře. Druhorozená Kunhuta se brzy vydala na pražský dvůr za snoubencem. Svatba se konala roku 1224, Václav měl jako věno získat území ve Švábsku. Místo něj přijal v roce 1235 od císaře Fridricha II. náhradou 10 000 hřiven stříbra. 6. února 1228, ještě za života Přemysla Otakara I., byla Kunhuta společně s Václavem korunována českou královnou.\n\nNedlouho po svatbě se narodil dědic trůnu Vladislav, poté následoval další syn Přemysl. Kromě dvou synů měl královský pár ještě tři dcery: z nich se Božena/Beatrix stala braniborskou a Anežka míšeňskou markraběnkou. Nejsou žádné zprávy o tom, že by se mezi Vladislavem a Přemyslem narodila některá z nich, nemusí být ovšem nutně pravdivý předpoklad, že Přemysl byl nejmladší potomek. Právě synové Václava a Kunhuty byli jedinou nadějí na pokračování přemyslovského rodu, když v roce 1239 zemřel moravský markrabě Přemysl, aniž by zanechal dědice.\n\nVe veřejných záležitostech se s Kunhutou téměř nesetkáváme. Rozmach německého umění a rytířské kultury na pražském dvoře je nejspíše její zásluha. O jejím manželství s Václavem není příliš zpráv, zdá se, že větší vliv než jeho manželka měla na Václava jeho matka Konstancie Uherská a sestra Anežka. Královna většinou žila obklopena svými německými přáteli. Společně s manželem roku 1234 založila na Žitavsku ženský cisterciácký klášter Marienthal.\n\nKunhuta se snad zapojovala i do sňatkové politiky svých dětí, svatby prince Vladislava s Gertrudou, neteří rakouského vévody Fridricha II. Bojovného, a princezny Boženy (Beatrix) s Otou Braniborským. Sňatkem Beatrix tak bylo zajištěno spojenectví Přemyslovců s braniborskými Askánci.\n\nSmrt prvorozeného syna Vladislava v roce 1247 nesla královna zřejmě lépe než její manžel. Přesto syna na onen svět brzy následovala. Václav a nyní již jeho jediný dědic Přemysl k sobě nenašli cestu a královna je už nestačila usmířit. Kunhuta Štaufská zemřela 13. září 1248, uprostřed bojů manžela a syna o moc. Ani jeden z nich se nezúčastnil jejího pohřbu. Pohřbená je v Anežském klášteře.\n\nV poslední době se stala jednou z postav historického románu \"Dítě z Apulie\" od spisovatelky Ludmily Vaňkové.\n\n\n\n"}
{"id": "106327", "url": "https://cs.wikipedia.org/wiki?curid=106327", "title": "IAN", "text": "IAN\n\nIAN může být:\n\n"}
{"id": "106333", "url": "https://cs.wikipedia.org/wiki?curid=106333", "title": "Postojna", "text": "Postojna\n\nPostojna (česky Postojná, ) je město a zároveň občina v jihozápadním Slovinsku, asi 45 km od Lublaně. Městem protéká řeka Pivka. Postojna leží mezi vnitrozemským a mořským proudem, proto jsou zde velké teplotní rozdíly, a mnoho srážek. V období mezi světovými válkami se mu říkalo po italsku \"Postumia\".\n\nPrvní zmínka o obci pochází z roku 1226. Roku 1909 se Postojná stala městem.\n\nNedaleko města jsou známé Postojnské jeskyně, dvacetikilometrový systém jeskyní, ve kterých žije macarát jeskynní, tzv. lidská ryba. Jméno má podle své barvy, která je podobná lidské kůži.\n\nJe zde mnoho lesů a hor.\n\nOd roku 1856 vede městem trať někdejší Jižní dráhy, spojující Vídeň a Terst. Postojna je nejvýše položenou stanicí v celém Slovinsku (582 m).\n\nKousek od města vede dálnice A1, která spojuje Lublaň s Koperem a s Itálií.\n\n\n"}
{"id": "106336", "url": "https://cs.wikipedia.org/wiki?curid=106336", "title": "Státní zastupitelství", "text": "Státní zastupitelství\n\nStátní zastupitelství je soustava státních úřadů, které jsou určeny k zastupování státu při ochraně veřejného zájmu ve věcech svěřených zákonem do působnosti státního zastupitelství. Státní zastupitelství koná prostřednictvím státních zástupců.\n\nTěžiště působnosti státního zastupitelství spočívá v plnění role orgánu \"veřejné žaloby\" v trestním řízení a dalších úkonů vyplývajících z trestního řádu (zejména výkon dozoru nad zachováváním zákonnosti v přípravném řízení trestním, účast v hlavním líčení a veřejném zasedání konaných soudem), státní zastupitelství dále působí v jiných řízeních (v občanskoprávním řízení a správním soudnictví), vykonává dozor nad dodržováním právních předpisů v místech, kde se vykonává vazba, trest odnětí svobody, ochranné léčení a ochranná nebo ústavní výchova. Státní zastupitelství vykonává i další úkony, stanoví-li tak zvláštní zákon. Ačkoliv státní zastupitelství je orgánem veřejné žaloby, není správné státní zástupce označovat jako žalobce, jak je často činěno zejména ve sdělovacích prostředcích, protože působnost státního zastupitelství je širší (a to jak v trestním řízení, tak i mimo ně) a právní pojem „žalobce“ označuje navrhovatele, který v civilním řízení podal žalobu. Státní zástupce v trestním řízení však podává obžalobu.\n\nNěkdy bývá považováno za součást justice (soudní moci), tedy v podobném postavení jako soudy, podle české Ústavy i podle judikatury Ústavního soudu je však součástí moci výkonné. Postavení, působnost, vnitřní vztahy, organizaci a správu státního zastupitelství upravuje zákon č. 283/1993 Sb., o státním zastupitelství. Zákon nabyl účinnosti 1. ledna 1994, kdy soustava státního zastupitelství nahradila dosavadní prokuraturu České republiky. Mezi roky 1953 až 1993 existovala československá prokuratura.\n\nStátní zastupitelství je významným činitelem výkonu spravedlnosti. Státní zastupitelství realizuje právo státu na stíhání osob, které se měly dopustit trestných činů. Tento zájem se v demokratické trestní justici chápe šířeji nežli jako pouhý „státní zájem“. Vychází se z pojetí „veřejného zájmu“, který je v tom, že veřejný žalobce stíhá osoby důvodně podezřelé ze spáchání trestného činu, ale i v tom, že veřejný žalobce má uloženy povinnosti k oběti trestného činu, mladistvým pachatelům, obhajobě ap. Tyto povinnosti se týkají ochrany základních práv a svobod, do nichž je zasahováno v trestním řízení, a to nejen obviněného, ale i dalších osob zúčastněných na trestním procesu. V konkrétní podobě se podle různých právních úprav jedná např. o nepřípustnost zatajení důkazů ve prospěch obviněného, povinnost nepodat obžalobu za určitých skutkových předpokladů (např. podezření ve vztahu k obviněnému bylo vyvráceno), povinnost zamezit porušování práv a svobod ze strany policie v rámci stadia před podáním obžaloby.\n\nStátní zastupitelství zajišťuje veřejný zájem i v netrestní oblasti své působnosti.\n\nÚčast státních zástupců a soudců na výkonu trestní spravedlnosti je rozdílná. Soudci v trestním řízení rozhodují o vině a trestu, státní zástupci podávají k soudu obžalobu a zastupují ji v řízení před soudem. Pro plnění obžalovací funkce si zajišťují potřebné podklady v rámci předsoudního stadia trestního řízení. V předsoudním stadiu procesu uplatňují státní zástupci zájem státu na boji s trestnou činností, do určité míry vyjadřují zájem výkonné moci na provádění trestní politiky. Rozdílné povaze činnosti v trestním řízení odpovídá jiné uspořádání státního zastupitelství oproti soustavě soudů (vyšší míra centralizace, závaznost pokynu nadřízeného pro podřízené). Společným rysem je to, že soudci i státní zástupci se účastní na výkonu trestní spravedlnosti.\n\nSídla státních zastupitelství a obvody jejich územní působnosti se shodují se sídly a obvody českých soudů, přičemž každé státní zastupitelství je zásadně příslušné k zastupování státu u soudu, u něhož toto státní zastupitelství působí. Soustavu státního zastupitelství proto tvoří:\nPo dobu branné pohotovosti státu zákon o státním zastupitelství navíc předpokládá fungování vyšších a nižších polních státních zastupitelství.\n\nV roce 2011 bylo plánováno vrchní státní zastupitelství zrušit a nahradit je specializovanou skupinou 20–40 státních zástupců zaměřených především na boj s korupcí. V říjnu 2012 vláda schválila věcný záměr nového zákona o státním zastupitelství, který předpokládal zřízení \"Úřadu pro boj s korupcí, závažnou finanční kriminalitou a terorismem\" jako organizační složky Nejvyššího státního zastupitelství. Zaváděl také pouze třístupňovou soustavu a s vrchními státními zastupitelstvími již nepočítal, k tomuto však měla vláda výhrady a chtěla otázku jejich zrušení znovu zvážit. Myšlenka zrušení vrchních státních zastupitelství v původním znění také nezískala podporu jak prezidenta republiky Miloše Zemana, ministryně spravedlnosti Heleny Válkové nebo trestního kolegia Nejvyššího soudu, tak ani většiny samotných státních zástupců. V březnu 2015 nový ministr spravedlnosti Robert Pelikán předložil jiný návrh zákona, podle kterého by vzniklo samostatné \"Speciální státní zastupitelství\" se sídlem v Praze, jež by bylo na úrovni krajských státních zastupitelství a které by bylo zaměřeno na boj se závažnou hospodářskou kriminalitou. Zároveň by došlo k zániku vrchních státních zastupitelství a u odvolacích vrchních soudů by působili státní zástupci z krajských státních zastupitelství. Tento návrh již získal podporu jak v politických kruzích, tak u samotných státních zástupců. Účinnost zákona byla předpokládána k 1. lednu 2017, ale nakonec k tomu opět nedošlo.\n\nU některých státních zastupitelství byly zřízeny pobočky v jiných městech, než je sídlo státního zastupitelství. Vrchní státní zastupitelství v Olomouci má pobočky v Brně a Ostravě. Krajské státní zastupitelství v Českých Budějovicích má pobočku v Táboře, Krajské státní zastupitelství v Ústí nad Labem má pobočku v Liberci, Krajské státní zastupitelství v Ostravě má pobočku v Olomouci a Krajské státní zastupitelství v Brně má pobočky dvě, ve Zlíně a v Jihlavě. Okresní státní zastupitelství v Karviné má pak pobočku v Havířově (s působností pouze pro města Havířov a Orlová).\n\nV rámci Evropské unie působí Eurojust se sídlem v nizozemském Haagu jako orgán napomáhající právní pomoci mezi členskými státy Evropské unie. Eurojust je základem možného vzniku úřadu evropského prokurátora. Členem Eurojustu je státní zástupce Nejvyššího státního zastupitelství, který má k dispozici svého zástupce.\n\nStátní zastupitelství svoji působnost vykonává prostřednictvím státních zástupců. Ty jmenuje ministr spravedlnosti na návrh nejvyššího státního zástupce (nejvyššího státního zástupce jmenuje vláda na návrh ministra spravedlnosti). V Česku bylo v červnu 2014 evidováno celkem 1245 státních zástupců.\n\nV čele státního zastupitelství stojí jeden \"vedoucí státní zástupce\", jehož pojmenování se odvíjí od stupně státního zastupitelství, např. „okresní státní zástupce“, ostatní státní zástupci přidělení k výkonu své funkce k danému státnímu zastupitelství se označují např. jako „státní zástupci okresního státního zastupitelství“ (v profesním žargonu se označují jako řadoví státní zástupci). Vedoucího státního zástupce zastupuje jeho náměstek či náměstci.\n\nPro státní zástupce vychází odborný měsíčník Státní zastupitelství.\n\nNa úkonech státního zastupitelství se kromě státních zástupců podílí i právní čekatelé, kteří se tak připravují na to, aby se po vykonání závěrečné zkoušky mohli stát státními zástupci. Právní čekatelé provádí jednoduché úkony pod vedením státního zástupce, který je jejich školitelem. Kromě standardních administrativních sil pak u některých státních zastupitelství působí ještě asistent státního zástupce, který je odborným pomocníkem státního zástupce, nebo vyšší úředník státního zastupitelství.\n\nVztahy v soustavě státního zastupitelství jsou založeny na základě omezené nadřízenosti a podřízenosti. Realizace řídících a kontrolních vztahů se označuje jako \"dohled\". Dohled bývá rozlišován na vertikální, který je vykonáván mezi různými stupni státních zastupitelství, a horizontální, který je vykonáván uvnitř jednotlivých státních zastupitelství, tedy ze strany vedoucího státního zástupce či jím pověřeného státního zástupce vůči jednotlivým státnímu zástupcům daného státního zastupitelství.\n\nNejblíže vyšší státní zastupitelství je oprávněno vykonávat dohled nad postupem nejblíže nižších státních zastupitelství ve svém obvodu a dávat jim v konkrétních věcech písemné pokyny k jejich postupu. Postup nižších státních zastupitelství může rovněž sjednocovat obecnými pokyny vztahujícími se na věci určitého druhu. Podřízené státní zastupitelství je povinno se takovými pokyny řídit, pokyn může v konkrétní věci písemně odmítnout pouze tehdy, pokud by byl v rozporu se zákonem. Pokud vyšší státní zastupitelství na svém pokynu trvá, odejme věc nižšímu státnímu zastupitelství a vyřídí ji samo (tzv. \"atrakce\"). Takové pokyny však již nemůže dávat státní zastupitelství, které není v postavení nejblíže vyššího, tedy např. Nejvyšší státní zastupitelství ani vrchní státní zastupitelství nemohou vydávat závazné pokyny v neskončené věci vedené u okresního státního zastupitelství a ani si věc nemohou atrahovat a vyřídit ji samy.\n\nObdobný princip se uplatňuje i mezi vedoucím státním zástupcem a státními zástupci působícími u daného státního zastupitelství. Vedoucí státní zástupce rovněž může vydávat závazné pokyny jak v konkrétní věci, tak i obecného rázu pro věci určitého druhu. Těmito oprávněními může pověřit i jiného státního zástupce (např. svého náměstka). Státní zástupce je povinen se takovými pokyny řídit, odmítnout (písemně) je může pouze v případě, že by pokyn byl v konkrétní věci v rozporu se zákonem. Pokud pokyn vydal pověřený státní zástupce, je vedoucí státní zástupce oprávněn pokyn zrušit, jinak věc vyřídí ten, kdo pokyn vydal. Vydal-li pokyn vedoucí státní zástupce, vyřídí věc sám. Při jednání před soudem však státní zástupce není vázán pokynem vedoucího státního zástupce či pověřeného státního zástupce v případě, že v průběhu jednání dojde ke změně důkazní situace.\n\nPři řízení soustavy státního zastupitelství má výsadní postavení nejvyšší státní zástupce. Ke sjednocení a usměrnění postupu státních zástupců při výkonu jejich působnosti může vydávat pokyny obecné povahy, které jsou závazné jak pro všechny státní zástupce, tak i pro další zaměstnance státního zastupitelství. Ke sjednocení výkladu zákonů a dalších právních předpisů může vydávat výkladová stanoviska, která sice formálně nejsou bezprostředně závazná a mají pouze doporučující charakter, avšak v soustavě státního zastupitelství mají velkou váhu a odchýlení se od nich by mělo být vždy pečlivě odůvodněno. Nejvyšší státní zástupce také může nařídit kontrolu skončených věcí.\n\n\n\n"}
{"id": "106337", "url": "https://cs.wikipedia.org/wiki?curid=106337", "title": "Střítež (Hluboká)", "text": "Střítež (Hluboká)\n\nStřítež je vesnice, část obce Hluboká v okrese Chrudim. Ve vesnici bylo v roce 2006 registrováno celkem 19 domů s 21 stálými obyvateli převážně důchodového věku. Většinou jsou domy využívány jako rekreační chalupy. Krajem vesnice prochází silnice vedoucí do Chlumu.\n\nVesnice se nachází na náhorní planině u vrchu Kozinec vysokého 418 m. Jméno vesnice pochází s největší pravděpodobností od strážné služby, která měla význam ekonomický (výběr mýta), ale i vojenský (obrana kraje). První zmínky o Stříteži jsou ze 13. století, kdy spadala pod podlažický klášter a posléze byla v držení Bohunka ze Stříteže, který ji před rokem 1395 zapsal věnem své manželce Kunce z Rabštejna. Až do roku 1848 patřila Střítež mnoha majitelům (Beneš Brázda ze Srpce, Heřman ze Sulic, Prokop Štítný ze Štítného…). V roce 1935 se Střítež stala samostatnou obcí. V současnosti patří pod obec Hluboká. \n\nVýznamným dokumentem z něhož lze čerpat historická data o Stříteži je Španihelova kronika, kterou sepsal střítežský rychtář Jan Danihel Španihel v letech 1836 - 56. Tuto kroniku v roce 1933 přeložil a přepsal místní učitel Oldřich Muller za pomoci pana Václava Dastycha, který sepsal kroniku novou. Zde stojí , že v roce 1831 byl za přičinění sousedů a nákladem obecním postaven kříž, do něhož byly v kůži uloženy pamětní listiny.\n\nV roce 1933 byla postavena zvonice a do ní byl zakoupen v Hradci Králové zvon 45 liber těžký za 90 fr. šajnů. Celý náklad na zvonici činil 139 fr. 9 kr. Náklad byl uhrazen z obecní pokladny a peněžitými a věcnými dary sousedů.\n\nStřítež patřila k jednomu ze dvou samostatných sborů Jednoty bratrské s vlastní duchovní správou (druhý byl v Chrasti). Existence sboru je doložena od 2. poloviny 16. století ( Hrejsa, Sborové Jednoty bratrské, Praha, 1939, s.52). Sbor měl kazatelskou stanici v Doubravicích. Duchovním správcem ve Stříteži v letech 1575-1594 byl Jakub Narcissus. V roce 1594 byl do Stříteže dosazen Jan Hložek, poté Matyáš Cedron, který v roce 1599 ve Stříteži zemřel. Nějaký čas zde sloužil i kněz Jan Brossius. Střítež byla zřejmě malým sborem Jednoty, kněží však odsud postupovali do významných středisek Jednoty. Zdá se, že už před Bílou horou sbor zanikl. Sousední obec Hluboká patřila k obcím, v nichž byla značná část evantgelíků, takže lze předpokládat, že byli potomky Bratří střítežského sboru.\n\nVesnicí prochází cyklostezka vedoucí dále do známého skalního údolí Pivnice – hluboce zaříznuté pískovcové rokle. Rovněž tak se v blízkosti nalézá nově postavená rozhledna Borůvka. Na návsi se nachází kaplička, ve které se jednou ročně koná bohoslužba. Postavena byla postavena v roce 1884 a stojí u ní kříž z roku 1831. Ve stejném roce byla zasazena i lípa, která dostala název po střítežském rychtáři Španihelovi.\n"}
{"id": "106338", "url": "https://cs.wikipedia.org/wiki?curid=106338", "title": "CASTOR", "text": "CASTOR\n\nCASTOR () je ochranná známka Gesellschaft für Nuklear-Service pro typ kontejneru na použité jaderné palivo či jiné typy vysoce radioaktivních materiálů. Kontejner má celkovou hmotnost 110 až 125 tun. Cena kontejneru se pohybuje kolem 1,5 milionu €.\n\nKontejnery CASTOR musí zajistit\n\nKontejnery CASTOR jsou vyrobeny z litiny s kuličkovým grafitem s označením GJS-400-15C.. Tento materiál zajišťuje mechanickou odolnost, odvod tepla a zachycení většiny druhů záření. V plášti je navíc vložka z lehkých prvků, která zachycuje neutrony. Kontejnery mají dvojité víko, uvnitř kontejneru je podtlak a mezi víky naopak přetlak. Tím je zajištěno, že plyny neproniknou případnými netěsnostmi mimo kontejner.\n\nV Česku jsou kontejnery CASTOR použity pro skladování jaderného vyhořelého paliva v meziskladu JE Dukovany a jsou plánovány i pro mezisklad JE Temelín.\n"}
{"id": "106339", "url": "https://cs.wikipedia.org/wiki?curid=106339", "title": "Státní zástupce", "text": "Státní zástupce\n\nStátní zástupce (zastarale též \"státní návladní\") je právník, který je zařazen k určitému státnímu zastupitelství a který vykonává jeho úkoly. V České republice státní zástupci působí od roku 1994, před tím existovali \"prokurátoři\".\n\nNěkdy bývá považován za reprezentanta justice (soudní moci), tedy v podobném postavení jako soudce, podle článku 80 české Ústavy i podle judikatury Ústavního soudu je však součástí moci výkonné. Jeho postavení a další záležitosti jsou pak upraveny v zákoně č. 283/1993 Sb., o státním zastupitelství, a ve vyhlášce Ministerstva spravedlnosti č. 23/1994 Sb, \"o jednacím řádu státního zastupitelství, zřízení poboček některých státních zastupitelství a podrobnostech o úkonech prováděných právními čekateli\". Jeho plat je stanoven zákonem č. 201/1997 Sb., o platu a některých dalších náležitostech státních zástupců. \n\nPrávník, který se odborně připravuje na výkon funkce státního zástupce, se nazývá právní čekatel.\n\nStátní zástupce jmenuje ministr spravedlnosti na návrh nejvyššího státního zástupce (nejvyššího státního zástupce jmenuje vláda na návrh ministra spravedlnosti). Může se jím stát jen ten, kdo splňuje následující předpoklady:\nStátní zástupce je jmenován na dobu časově neomezenou a skládá při tom do rukou ministra spravedlnosti tento slib: \"„Slibuji na svou čest a svědomí, že budu při ochraně veřejného zájmu postupovat vždy v souladu s Ústavou a zákony České republiky, jakož i mezinárodními smlouvami, jimiž je Česká republika vázána, budu respektovat lidská práva, základní svobody a lidskou důstojnost a zachovávat mlčenlivost o věcech, které se dozvím v souvislosti s výkonem funkce státního zástupce, a to i po skončení výkonu této funkce. Při výkonu funkce státního zástupce i v soukromém životě budu chránit důstojnost svého povolání.“\"\n\nPo jmenování je ministrem spravedlnosti přidělen k výkonu své funkce k určitému státnímu zastupitelství a vykonává ji v pracovním poměru. Jeho funkce zaniká nejpozději na konci kalendářního roku, v němž dosáhne věku 70 let.\n\nStátní zástupce je ministrem spravedlnosti při svém jmenování přidělen k výkonu své funkce k určitému státnímu zastupitelství a k jinému ho lze poté přeložit pouze s jeho souhlasem či na jeho žádost. Jediným možným případem nuceného přidělení k jinému státnímu zastupitelství by byl případ změny v organizaci státního zastupitelství či změny obvodů státních zastupitelství, pokud by nebylo možno zajistit výkon působnosti státního zastupitelství přeložením státních zástupců s jejich souhlasem.\n\nStátní zástupce je povinen postupovat odborně, svědomitě, odpovědně, nestranně, spravedlivě a bez zbytečných průtahů a musí se vystříhat všeho, co by mohlo ohrozit vážnost jeho funkce nebo vážnost státního zastupitelství (např. se nesmí nechat ovlivnit zájmy politických stran, veřejným míněním nebo sdělovacími prostředky, svoji funkci musí vykonávat nezaujatě a bez jakýchkoli předsudků, musí se zdržet projevů osobních sympatií či antipatií a musí odpovědně přistupovat ke správě vlastního majetku, aby nemohl být v tomto směru ovlivnitelný). Musí zachovávat náležitou úctu k ostatním státním zástupcům, jiným právníkům i dalším osobám, s nimiž při výkonu své funkce jedná. Je také povinen dbát soustavným vzděláváním o prohlubování svých odborných právních a dalších znalostí. O věcech, o kterých se dozvěděl v souvislosti s výkonem své funkce, musí zachovávat mlčenlivost, a to i po skončení výkonu své funkce státního zástupce, ledaže ho této povinnost zprostí nejvyšší státní zástupce (nejvyššího státního zástupce zprošťuje ministr spravedlnosti).\n\nNesmí vykonávat jinou placenou funkci ani vykonávat jinou výdělečnou činnost, s výjimkou správy vlastního majetku a činnosti vědecké, pedagogické, literární, publicistické a umělecké, jakož i činnosti v poradních orgánech státu, jsou-li takové činnosti slučitelné s požadavky na řádný výkon funkce státního zástupce. Také nesmí působit jako rozhodce nebo zprostředkovatel řešení právního sporu, zastupovat účastníky soudního řízení nebo působit jako zmocněnec poškozeného nebo zúčastněné osoby v soudním nebo správním řízení. \n\nStátní zástupce je odpovědný za kárné provinění, kterým je zaviněné porušení povinností státního zástupce, zaviněné chování nebo jednání státního zástupce, jímž ohrožuje důvěru v činnost státního zastupitelství nebo v odbornost jeho postupu anebo snižuje vážnost a důstojnost funkce státního zástupce. Za kárné provinění lze uložit některé z kárných opatření, kterými jsou důtka, snížení platu či odvolání z funkce. \n\nV čele státního zastupitelství stojí \"vedoucí státní zástupce\", jehož pojmenování se odvíjí od stupně státního zastupitelství. V čele Nejvyššího státního zastupitelství tedy stojí nejvyšší státní zástupce, v čele vrchního státního zastupitelství stojí vrchní státní zástupce, v čele krajského státního zastupitelství krajský státní zástupce a v čele okresního státního zastupitelství okresní státní zástupce. Vedoucí státní zástupci Městského státního zastupitelství v Praze a Městského státního zastupitelství Brně se označují jako městští státní zástupci, v Praze v čele obvodních státních zastupitelství stojí obvodní státní zástupci. \n\nTato označení vedoucích státních zástupců se často nesprávně zaměňují s označením ostatních státních zástupců, kteří jsou k danému státnímu zastupitelství přiděleni k výkonu funkce a kterých je více, na rozdíl od vedoucího státního zástupce, který je u každého státního zastupitelství pouze jeden. Tedy např. okresní státní zástupce je vedoucím příslušného okresního státního zastupitelství a státní zástupce okresního státního zastupitelství je jedním ze státních zástupců, kteří u daného úřadu vykonávají svoji funkci (v profesním žargonu se označují jako \"řadoví státní zástupci\"). Vedoucího státního zástupce zastupuje jeho náměstek či náměstci.\n\n\n"}
{"id": "106342", "url": "https://cs.wikipedia.org/wiki?curid=106342", "title": "Špičák (Oldřichovská vrchovina)", "text": "Špičák (Oldřichovská vrchovina)\n\nŠpičák, nebo často Oldřichovský Špičák, ( ), je 724 m n. m. vysoký vrchol s vyhlídkou, který dominuje západní části Jizerských hor nad Oldřichovem v Hájích.\n\nVrchol byl od roku 1960 do roku 1999 samostatnou národní přírodní rezervací Špičák o rozloze 29,21 ha, dnes je jádrovou součástí NPR Jizerskohorské bučiny. Zdejší skalnatý terén je porostlý smíšeným lesem, prochází tudy naučná stezka Oldřichovské háje a skály.\n\nNa jihovýchodním svahu hory stojí starý pomníček dřevorubce Geisslera, který zde v náručí svých tří bratrů zemřel na zástavu srdce při kácení stromu.\n"}
{"id": "106343", "url": "https://cs.wikipedia.org/wiki?curid=106343", "title": "Miles Vorkosigan", "text": "Miles Vorkosigan\n\nMiles Naismith Vorkosigan (alias admirál Miles Naismith) je fiktivní válečník, špión a šlechtic, jedna z hlavních postav Vorkosiganské ságy americké spisovatelky Lois McMaster Bujold. \n\nMiles je synem významného barrayarského politika a vojevůdce hraběte Arala Vorkosigana a jeho manželky Cordelie rozené Naismithové, zběhlé příslušnice Beťanských ozbrojených sil. Jeho otec byl dlouhá léta regentem barrayarského císaře Gregora, kterému po dovršení plnoletosti předal vládu, ale udržel si i nadále významnou pozici.\n\nJeště jako nenarozené dítě se Miles stal obětí atentátu na své rodiče, spáchaného hrabětem Evonem Vorhalasem. Důsledkem byly celoživotní zdravotní problémy (mimo jiné velmi křehké a snadno se lámající kosti) a velmi malý vzrůst (jen asi 145 cm). Jelikož obyvatelé jeho rodné planety Barayarru mají velké předsudky vůči mutantům, musel se Miles od dětství často potýkat s negativními reakcemi na svůj vzhled. I jeho vlastní dědeček, generál Pjotr Vorkosian, trval na utracení \"toho mutanta\" a dokonce se pokusil přemluvit lékaře, udržující jeho umělou dělohu, k Milesovu zavraždění. Miles byl odmalička velmi cílevědomý, ctižádostivý a odhodlaný překonat svůj fyzický handicap, aby se mohl stát vojákem jako jeho otec a dědeček. Co se mu nedostávalo po zdravotní stránce, to nahrazoval neobyčejnou inteligencí a důvtipem.\n\nPo nezdařených přijímačkách na Císařskou vojenskou akademii se Miles vydal za svou babičkou na kolonii Beta. Během tohoto výletu stihl přijmout vlastního vazala, v podstatě ukrást loď (i s pilotem), převzít oficiálně nezávislou skupinu Oserových žoldnéřů a přeměnit ji na vlastní organizaci Dendarijských žoldnéřů , ve skutečnosti spolupracující s barrayarskou císařskou tajnou službou. Díky tomu mu bylo umožněno přece jen absolvovat vojenskou akademii a stát se důstojníkem císařské armády. Po ukončení studia se za dramatických okolností znovu vrátil do čela Dendarijských žoldnéřů, aby fungoval jako styčný důstojník mezi nimi a barrayarskou tajnou službou. Během deseti let, kdy pod krycím jménem admirál Miles Naismith vedl Dendarijce, s nimi podnikl hodně vysoce nebezpečných misí s vynikajícími výsledky.\nKe konci své kariéry však při jedné ze záchranných misí utrpěl vážné zranění, po kterém mu zbyly trvalé následky v podobě epileptických záchvatů. Pro zdravotní nezpůsobilost způsobenou záchvaty a pro zfalšování hlášení za účelem tuto nezpůsobilost zakrýt byl ve věku 30 let z vedení Dendarijců odvolán. Do výslužby odešel s hodností kapitána (admirál byla jeho hodnost pouze u Dendarijců, nikoli v rámci císařské tajné služby). \n\nCísař jej později povolal jako mimořádného císařského auditora (vyšetřovatele), aby vyšetřil atentát na velitele císařské tajné služby Simona Illyana. Po úspěšném vyřešení případu byl Miles jmenován řádným císařským auditorem na doživotí. V nově funkci se na planetě Komarr podílel na vyšetřování záhadných příčin srážky nákladní lodi se solárním zrcadlem. Během této mise se seznámil se svou budoucí manželkou Kateřinou Vorsoissonovou, tehdy ještě provdanou za Tiena Vorsoissona, který však během vyšetřování tragicky zahynul. Skutečnosti, že okolnosti jeho úmrtí nemohl Miles kvůli přísnému utajení na veřejnosti řádně vysvětlit, využili později jeho političtí odpůrci k nařčení, že Tiena zavraždil, aby se mohl oženit s Kateřinou, což zpočátku dosti zkomplikovalo jejich rozvíjející se vztah.\n\nKvůli násilnému incidentu barrayarského důstojníka byla na vesmírné stanici obývané čtyřručkami zadržena barrayarská obchodní flotila. Miles místo poklidného návratu ze svatební cesty musel řešit pohrůžky atentátem na vesmírnou stanici, projevy rasismu a podařilo se mu zabránit konfliktu mnohem větších rozměrů.\n\nZ manželství s Kateřinou Vorsoissonovou se Milesovi narodil syn Aral a dcery Helen, Elisabeth a Taurie. Zároveň se Miles stal nevlastním otcem Kateřinina syna z prvního manželství, Nikolaje. Ve věku 39 let Miles zdědil hraběcí titul, když jeho otec Aral zemřel ve spánku.\n"}
