{"id": "86389", "url": "https://cs.wikipedia.org/wiki?curid=86389", "title": "Karel Kuttelwascher", "text": "Karel Kuttelwascher\n\nBrigádní generál i. m. Karel Miloslav Kuttelwascher, zvaný „Kut“ (23. září 1916, Svatý Kříž u Německého Brodu – 17. srpna 1959, Truro, Velká Británie), byl český stíhač – letecké eso britského královského letectva v době druhé světové války. Byl nejúspěšnějším českým pilotem RAF a jediným československým dvojnásobným držitelem britského Záslužného leteckého kříže (\"DFC and Bar\").\nKarel Kuttelwascher se narodil ve vesnici Svatý Kříž (dnes součást Havlíčkova Brodu). V roce 1934 vstoupil do československého letectva. Po absolvování pilotní školy byl přiřazen k 32. stíhací letce v Hradci Králové. Po německé okupaci Československa uprchl do Polska, odkud ještě před začátkem války pokračoval s dalšími piloty do Francie, kde se mělo formovat české letectvo v emigraci (někteří piloti jako například Josef František však zůstali v Polsku).\n\nPo příchodu do Francie byli piloti přijati jen do Cizinecké legie. To se změnilo až po vypuknutí druhé světové války. Kuttelwascher byl s dalšími letci přeškolen na létání na letadlech francouzského letectva. Po německém vpádu do Francie byl 17. května 1940 přidělen k francouzské squadroně GC III/3, používající letouny Morane-Saulnier MS.406 a později Dewoitine D.520. Není jasné, kolika vítězství v bojích s piloty Luftwaffe dosáhl. Nekompletní francouzské archivní materiály neuvádí ani jeden úspěch, ale Kuttelwascher hovořil o několika, zpravidla o šesti sestřelech. Nejpravděpodobnější variantou je jeden individuální sestřel a dva společné. Po porážce Francie opustil její služby 1. července a na lodi se dostal do Velké Británie.\n\nDne 3. října 1940 byl přidělen k 1. stíhací peruti s hodností \"Sergeant\".\n\nPeruť se v té době přemístila z jižní Anglie, a tak Kuttelwascher do bojů Bitvy o Británii výrazněji nezasáhl. V prosinci se peruť přesunula do Northoltu a létala na bojové mise nad severní Francií. Prvního oficiálně uznaného sestřelu dosáhl 8. dubna 1941. Jednalo se o Messerschmitt Bf 109. Během příštích dvou měsíců sestřelil další dva letouny. V roce 1942 se v Anglii oženil. Byl také povýšen do hodnosti \"Flight Lieutenant\".\n\n12. února 1942 se 1. peruť podílela na útoku na německé torpédoborce v kanálu La Manche v rámci operace Channel Dash. Poté přešla na nový typ leteckých operací – noční útoky nad Francií. Tyto lety prováděla jednotlivá letadla s cílem zničit německé bombardéry nad jejich územím. Díky tomu, že letouny nebyly vybaveny radarem a mohlo se tedy létat jen za jasných měsíčních nocí, šlo o velmi nebezpečné mise, vyžadující dobrou navigaci i zrak pilotů. Kuttelwascher létal s letounem Hawker Hurricane Mk IIc s označením JX-E, vybaveným přídavnými nádržemi, dovolujícími až třiapůlhodinový let. Rychle se předvedl jako nejlepší noční stíhač perutě. První letoun Junkers Ju 88 sestřelil 1. dubna 1942. V noci z 4. na 5. května během jediného letu zničil tři bombardéry Heinkel He 111. Stal se tak druhým nočním stíhačem RAF (po Miroslavu Mansfeldovi) , kterému se podařilo docílit tří vítězství za jednu noc (Mansfeld dosáhl trojitého vítězství o 4 noci dříve). V průběhu tří měsíců 15 letadel sestřelil a 5 poškodil (z celkového počtu 21 sestřelených letounů celé perutě).\n\n8. července 1942 byl Kut přidělen k 23. stíhací peruti létající se stroji de Havilland Mosquito noční mise. Zde se však už v boji s nepřítelem nesetkal. V říjnu byl odvolán a přidělen na štábní práci v Inspektorátu československého letectva v Londýně. V červnu 1943 byl poslán na půlroční misi do USA. Po návratu byl převelen k nebojové \"32. jednotce mechaniků\", kde sloužil až do konce války.\n\nKarel Kuttelwascher má během války potvrzených 18 sestřelů – největší počet mezi českkými piloty (mezi československými byl ještě úspěšnější Ján Režňák v barvách Slovenského štátu s 32 potvrzenými sestřely), ačkoliv nejčastěji bývá uváděno rovných dvacet (dvě letadla ve Francii v roce 1940). Je také považován za nejlepšího nočního přepadového pilota RAF a šestého nejúspěšnějšího nočního stíhače (zde je třeba podotknout, že většina ostatních pilotů létala s letouny vybavenými radarem). Pětkrát byl vyznamenán Československým válečným křížem (1939), také obdržel vyznamenání Záslužný letecký kříž (DFC) se stuhou a francouzský válečný kříž – Croix de guerre.\n\nPo skončení války se Kuttelwascher vrátil v srpnu 1945 do Československa, krátce nato jej následovala jeho manželka Ruby s dvěma dcerami. Jako příslušník Československého letectva byl povýšen na štábního kapitána a dislokován v Ruzyni. O měsíc později se vrátil na svou bývalou základnu v Hradci Králové jako instruktor na Letecké akademii.\n\nJeho žena Ruby se s životem v Československu a Kuttelwascherovou službou v letectvu nesžila a v lednu 1946 se vrátila do Anglie. Také Karel Kuttelwascher s obavami sledoval rostoucí moc Komunistické strany Československa pod sovětským „dohledem“ ve znovuobnovené republice. Požádal si proto o vrácení víza do Velké Británie. Dne 21. května 1946 rezignoval na službu v letectvu a o pět dní později, v den československých parlamentních voleb se vrátil do Británie. Zde létal jako civilní pilot pro British European Airways. Manželství s Ruby bylo rozvedeno v roce 1951. V roce 1955 začal Karel Kuttelwascher podnikat, ale nadále létal. 25. ledna 1956 se stal naturalizovaným britským občanem. V témže roce byl povýšen do hodnosti kapitána RAF. 13. srpna 1959 při pobytu na dovolené v St Austell v Cornwallu jej stihl infarkt. Byl převezen do do místní nemocnice, ale v noci ze 17. srpna utrpěl druhý infarkt. Jeho hrob se nachází v Uxbridge u Londýna.\n\nDne 8. května 2000 byl in memoriam povýšen do hodnosti brigádní generál.\n\nDne 16. srpna 2009, v předvečer 50. výročí jeho úmrtí, mu byla odhalena pamětní deska na jeho rodném domě ve Svatém Kříži.\n\nV roce 2016 mu byl udělen Řád Bílého lva I. třídy.\n\n\n\n"}
{"id": "86391", "url": "https://cs.wikipedia.org/wiki?curid=86391", "title": "Jaroslav Dušek", "text": "Jaroslav Dušek\n\nJaroslav Dušek (* 30. dubna 1961 Praha) je český filmový a divadelní herec. V roce 1980 společně s Janem Bornou založil divadlo Vizita, které je od roku 1985 založeno na čiré pódiové improvizaci. Znám je také díky uvádění slavnostního předávání Českých lvů. Zahrál si v mnoha úspěšných filmech. V roce 2008 obdržel od Českého klubu skeptiků Sisyfos anticenu stříbrný Bludný balvan za „dobré šamanské rady pro každý den“.\n\nDušek byl vůdčí osobností humorného Rádia Mama, kde moderoval autorský pořad \"Za mozkem\", mystifikoval spolu s Jiřím Macháčkem v \"Přepadení\" a legendární je i jeho pohádka o zlém Hurdovi plná funkčních vulgarismů v pořadu \"Držíte nám palce\". Mama vysílala také představení \"Vizity\" – Další nekonečný svět získal stříbro na prestižním festivalu Prix Futura. \n\nJaroslav Dušek je znám také díky svému alternativnímu způsobu života. Stojí například za stavbou hliněného ekodomu v Jindřichovicích pod Smrkem a vede také svůj denní jídelníček, který se skládá pouze z jediného jídla za den (podle učení Australanky Jasmuheen).\n\n\n\n\n"}
{"id": "86393", "url": "https://cs.wikipedia.org/wiki?curid=86393", "title": "Aurox", "text": "Aurox\n\nAurox je mladá polská linuxová distritribuce na bázi Fedora (původně Fedora Core a Red Hat Linux), s důrazem na multimédia, grafiku, lokalizaci a výuku. Tato distribuce je lokalizována do většiny evropských jazyků včetně češtiny. První verze Auroxu (verze 8.0) byla vytvořena v roce 2002 a fungovala na bázi Red Hat 8.0. Aurox používá balíčkovací systém RPM a zachovává kompatibilitu RPM balíčků s Fedorou (dané verze). Obsahuje upravené jádro a některá vylepšení s cílem poskytnout větší podporu pro široké použití včetně multimédií a přenosných počítačů.\n\nAurox je velmi oblíbený v Polsku a také v střední a východní Evropě.\n\nExistují komerční a nekomerční verze. Komerční je \"Aurox Server\" a \"Aurox Workstation\". Nekomerční a otevřená pak \"Aurox Community\". Existuje i DVD verze Aurox Live, která podporuje i 3D akceleraci grafických karet NVIDIA a ATI.\n\nPo vydání verze 12 byly snahy o zmenu vlastníka a částečnou komercializaci distribuce. Jediným dosavadním důsledkem je k 1.10.2007 faktické zastavení vývoje Auroxu.\n\nDomovská stránka projektu\n\n"}
{"id": "86395", "url": "https://cs.wikipedia.org/wiki?curid=86395", "title": "Bázlivec kukuřičný", "text": "Bázlivec kukuřičný\n\nBázlivec kukuřičný (\"Diabrotica virgifera\") je brouk z čeledi mandelinkovití, který může způsobit značné škody na úrodě kukuřice. Zatímco dospělci se živí na bliznách a způsobují tzv. hluchost klasů, larvy ožírají kořeny a přispívají tak k vyvracení a schnutí rostlin. Brouk pochází z Ameriky, do Evropy byl zavlečen na přelomu 80. a 90. let 20. století, od té doby se invazivně šíří kontinentem. V České republice je veden jako karanténní škůdce.\n\nV prostředí České republiky jde o hmyz jednogenerační. Oplodněná samička (k oplodnění dochází v červenci či srpnu) naklade 7-10 dnů po oplození do půdy (do hloubky asi 10-15 cm) až 1000 vajíček (obvykle ovšem jen 200-300), která přežijí zimu (za předpokladu, že se nevyskytnou dlouhodobější mrazy s teplotou pod - 8 °C. Vajíčka se v evropských podmínkách líhnou od poloviny května do poloviny června. Larvální vývoj trvá cca 1-2 měsíce (71 dnů při teplotě 15 °C a 27 dnů při teplotě 29 °C). K zakuklení dochází těsně pod povrchem půdy, dospělci se líhnou zhruba po 5-10 dnech. Dospělci mají výrazné letové schopnosti umožňující jim další šíření.\n\nMíra škod samozřejmě závisí na počtu jedinců, kteří je tvoří. Mladé larvy ožírají jemné kořenové vlásnění a boční kořeny kukuřice seté, starší se pouští i do velkých kořenů. Dospělci jsou méně vybíraví ve svém jídelníčku, ovšem s oblibou ožírají blizny kukuřice, takže mohou způsobit hluchost klasu. Zničení úrody může být až stoprocentní.\n\n"}
{"id": "86402", "url": "https://cs.wikipedia.org/wiki?curid=86402", "title": "Melchior Vischer", "text": "Melchior Vischer\n\nMelchior Vischer, vl. jménem Emil Walter Kurt Fischer, (* 7. ledna 1895 v Teplicích - 21. dubna 1975 v Berlíně) byl německý spisovatel a režisér českého původu.\n\nPo maturitě byl povolán do armády: v první světové válce se byl brzy povýšen, nicméně při bojích v Haliči byl těžce raněn a tak strávil zbytek vojny v lazaretu nedaleko Prahy. Po svém uzdravení studoval germanistiku, dějiny umění, filosofii a matematiku na pražské univerzitě. Současně pracoval pro \"Prager Presse\", noviny blízké tehdejší vládě.\n\nPři své žurnalistické práci se seznámil s herečkou Evou Segaljewitschovou, kterou si později vzal. Roku 1920 debutoval románem \"Sekunde durch Hirn\", jehož zveřejnění se automaticky zařadil k nejvýznamnějším představitelům dadaismu v Praze. \n\nV těchto letech se spřátelil mj. s Franzem Kafkou či spisovatelem Ernstem Weißem. Setkal se též s Alfredem Döblinem a Robertem Musilem, s Tristanem Tzarou pak udržoval pravidelnou korespondenci. Jeho prostřednictví se také seznámil s Francisem Picabiou, který chtěl některé z jeho básní uveřejnit. S Tristanem Tzarou také plánoval sestavit dadaistickou antologii s pracovním názvem \"Dadaglobe\", nikdy k tomu ovšem nedošlo.\n\nV roce 1923 byl vyznamenán „čestným zmíněním“ (od Alfreda Döblina) při příležitosti předávání Kleistovy ceny. V témže roce také odjel se svou ženou do Německa - zde se živil jako dramaturg a režisér v divadlech ve Würzburgu, Bamberku, Baden-Badenu a Frankfurtu nad Mohanem. V této oblasti se ovšem nedokázal prosadit a nedosáhl tak valných úspěchů.\n\nRoku 1927 se společně s manželkou usadil v Berlíně a působil zde jako spisovatel na volné noze. Žil zde velmi odloučeně a své dřívější kolegy, jako např. Herwartha Waldena a jeho okruh, téměř vůbec nekontaktoval. Z důvodu finanční tísně se začal věnovat zakázkovému psaní románů na pokračování.\n\nV letech 1940 a 1942 zveřejnil dvě své rané práce pod původním jménem Emil Fischer, jelikož jakožto Melchior Vischer měl znemožněno publikovat. Jeho biografie mistra Jana Husa byla totiž německou národně socialistickou stranou zakázána.\n\nRoku 1944 zemřela jeho manželka na rakovinu. Od té doby přestal prakticky udržovat kontakty se svým okolím.\n\nPo skončení války pracoval pro různé berlínské noviny a časopisy, v roce 1951 pak odešel do Východního Berlína, kde měl přislíbeno nové vydání svých děl, zejména biografie Jana Husa. Jelikož ovšem těmto slibům nebylo dostáno, vrátil se Vischer rozhořčeně zpět do západní části města. Tam se oženil podruhé, ovšem kvůli jeho naprosto katastrofální finanční situaci se manželství opět brzy rozpadlo. Zemřel v Berlíně 21. dubna 1975.\n\nJeho rané práce byly ovlivněny dadaismem, ovšem zčásti již měly své specifické ražení, později však nalezl své umělecké „doma“ v expresionismu.\n\n\n"}
{"id": "86403", "url": "https://cs.wikipedia.org/wiki?curid=86403", "title": "Marie Wagnerová", "text": "Marie Wagnerová\n\nJméno Marie Wagnerová nosí více osobností:\n"}
{"id": "86407", "url": "https://cs.wikipedia.org/wiki?curid=86407", "title": "Jan Petr Votápek z Ritterwaldu", "text": "Jan Petr Votápek z Ritterwaldu\n\nJan Petr Votápek z Ritterwaldu (1676–1763 Tábor) byl soudcem z města Tábor.\n\nJan Petr byl roku 1697 imatrikulován na Právnické fakultě Karlo-Ferdinandovy univerzity s uvedením „Bohemus, Tabor“. V roce 1710 byl zvolen radním a roku 1720 byl císařem Karlem VI jmenován soudcem města Tábor. V r. 1744 se podílel na obraně Tábora před pruským generálem von Schwerinem. Roku 1762 rezignuje na úřad soudce, který po něm přebírá jeho syn Jan Antonín. 21. listopadu 1763 byl povýšen Marií Teresií do šlechtického stavu s predikátem „z Ritterwaldu“. J. P. Votápek zanechal tři syny: Jana Antonína, Františka Antonína a Jana Eustacha. \n"}
{"id": "86408", "url": "https://cs.wikipedia.org/wiki?curid=86408", "title": "Vladimír Vokolek", "text": "Vladimír Vokolek\n\nVladimír Vokolek (1. ledna 1913, Pardubice – 23. července 1988, Ústí nad Labem) byl český meditativní básník, prozaik a esejista, poválečný představitel tzv. spirituální poezie.\n\nNarodil se v rodině Václava Vokolka, majitele pardubické tiskárny, která ve 30. letech proslula mimo jiné vydáváním uměleckých tisků katolických autorů, jako byli např. J. Deml, J. Zahradníček či B. Reynek. Vladimír měl dva bratry a sestru: Vojmír (1910 – 2001) byl výtvarník, Vlastimil převzal otcovu tiskárnu, Květa se stala řádovou sestrou. Po maturitě na gymnáziu roku 1933 se Vladimír zapsal ke studiu jazyků a filosofie na FF UK. Studia nedokončil a po uzavření vysokých škol roku 1939 se vrátil do Pardubic. V letech 1945 – 46 absolvoval knihovnický kurs a od roku 1946 působil jako ředitel okresní knihovny v Děčíně. Roku 1949 byl ovšem z této funkce odvolán a v roce 1954 byl donucen z knihovny odejít. Živil se tedy jako učitel základní školy v Děčíně, poté jako redaktor časopisu Dialog v Ústí nad Labem. Po jeho zákazu v roce 1970 byl až do roku 1973, kdy odešel do důchodu, bez trvalého zaměstnání.\n\nJeho syn Václav Vokolek (narozen 1947 v Děčíně) je prozaik a básník, autor vizuální poezie.\n\nVokolkova poezie je ovlivněna křesťanským pohledem na svět a inspirována díly Máchovými, Březinovými a Zahradníčkovými.\n\n\n- výpovědi o zrůdnostech 2. světové války a pokus dobrat se příčin krize tradičních mravních hodnot:\n\n- básnické sbírky z období komunistické totality, jež kolovaly především v opisech:\n\n- Vokolkovy prózy ze 40. - 60. let:\n\n- eseje, jejichž hlavním posláním je polemika s odosobňujícími tendencemi totalitního režimu:\n\n\n\n"}
{"id": "86414", "url": "https://cs.wikipedia.org/wiki?curid=86414", "title": "Chodský pes", "text": "Chodský pes\n\nChodský pes (anglicky: \"Bohemian Shepherd\") je české národní psí plemeno (oficiálně uznané od roku 1985). Byl šlechtěn tak, aby se co nejvíce podobal dochovaným vyobrazením, ale musel se také odlišit od již schválených plemen z jiných zemí. Barvu srsti má černou s rezavým pálením, dlouhá srst tvoří okolo krku hřívu. Střední velikost, temperament a učenlivost ho předurčují pro služební výcvik, výcvik záchranářský, agility, ale i jako pes tažný nebo doprovodný může najít své uplatnění.\n\nV dubnu 2019 bylo plemeno prozatímně uznáno Mezinárodní kynologickou federací (FCI), společně s pražským krysaříkem.\n\nChodský pes je české národní plemeno a jeho historie se datuje již od 13. století, je tedy společně s pražským krysaříkem nejstarším českým plemenem. Chodové na Šumavě střežili nejdůležitější cesty vedoucí od Domažlic do Německa. Doprovázeli je tvrdí, houževnatí a velmi odolní psi. Kromě střežení pohraničí byli využívání i k pastevectví a stopování zvěře. Jindřich Šimon Baar psal o chodském psu ve svých vzpomínkách, Mikoláš Aleš ho zvěčnil na svých kresbách, které doplnily román Aloise Jiráska \"Psohlavci\".\n\nChodský pes však téměř upadl v zapomnění. Až v roce 1984 se kynologové začali pokoušet o jeho znovuvytvoření. V kynologickém tisku byly uveřejněny obrázky tohoto ovčáka a výzva pro případné majitele. Několik čtenářů se ozvalo s tím, že takového psa mají. První fáze regenerace tedy mohla začít. Základem pro nový chov chodského psa byla fenka Bessy, pes Dixi a později i pes Blesk. Mezi lety 1987 a 1992 bylo odchováno 35 vrhů štěňat. V dalších třech letech se sjednotil typ chodského psa a ustálila jeho kohoutková výška.\nChodský pes je středně velký ovčácký pes, má obdélníkový rámec a harmonickou stavbu těla. Ideální kohoutková výška je u psů 52 - 55 cm, u fen 49 - 52 cm, toleruje se odchylka 2 cm. Krátké nohy jsou pro Chodské psy dalším typickým znakem. Váha se má pohybovat mezi 16 a 25 kg. Srst je dlouhá 5 - 12 cm, rovná, s hustou podsadou, díky ní je chodský pes odolný vůči povětrnostním vlivům. Typicky mají zbarvení black and tan, tedy černé s pálením. Rozložení znaků je pevně dáno standardem - nad očima, na lících, odkud přecházejí v klasický půlměsíc pod krkem, dále na hrudi a končetinách. Uši jsou krátké s bohatou srstí, blízko sebe nasazené a nesené, což dává chodskému psu ten správný výraz. Bohatá srst na hrudi tvoří tzv. límec. Má výborný čich a je mimořádně ostražitý.\n\nPoslední dobou se v chovu chodských psů objevuje vyšší kohoutková výška, než je povolená, mnohdy to vzniká nevhodným křížením jedinců. Nesprávně rozmístěné znaky jsou také chybou; nesmějí být příliš světlé, nesmí se vyskytovat mimo předepsané partie, nesmí chybět úplně a musejí být zdálky viditelné.\n\nChodský pes je temperamentní, živý, přirozeně sebevědomý, bez známek nervozity a vždy dobře ovladatelný. Je velmi učenlivý, proto je schopen i náročného výcviku. Je i dobrým hlídacím psem, lze ho využít i jako psa asistenčního či záchranářského. Stejně tak dobře ale může střežit stáda ovcí apod. Je velmi silně citově vázán na svého majitele a jeho rodinu. Pro svou trpělivost a toleranci je skvělým společníkem pro děti. Vůči cizím lidem je zdrženlivý, ale při ohrožení svých blízkých nebo jejich majetku umí být ostrý a útočný. S jinými psy vychází dobře, ale většinou jejich společnost cíleně nevyhledává.\n\nSrst chodského psa je poměrně dlouhá, od 7 do 10 cm, a má hustou podsadu, líná tedy 2x ročně, na jaře a na podzim. V tomto období je nutné věnovat jí zvýšenou pozornost, mimo něj stačí vyčesávat jen 1x týdně. Chodští psi línají extrémně, nejsou tedy vhodní pro alergiky. Důkladné vyčesávání potřebuje hlavně srst v okolí krku, kde se tvoří husté límce. Nestříhá se ani netrimuje.\n\nVyžaduje pevný výcvik i výchovu, kde jsou jasně stanovené hranice, které pes nemůže překročit, např. pokud psovi jednou zakážeme chodit do domu, musí to dodržovat a my ho v tom nebudeme podporovat. Protože je to bystrý a učenlivý pes, rychle se učí. V štěněcím věku je nutná řádná socializace, kdy se pes seznámí s dopravními prostředky, cizími lidmi, zvířaty i jinými psy.\n\nChodský pes není plemeno, které by trpělo na dědičné choroby, ale od roku 1997 je zavedeno povinné rentgenování kyčelních kloubů. Jedná se hlavně o prevenci dysplazie kyčelního kloubu a jedinci se stupněm výše než II. jsou vyloučeni z chovu. Jinými dědičnými chorobami chodští zvláště často psi netrpí. Chodští psi, kteří bydlí celoročně venku, často trpí na záněty uší. Hůře snáší extrémní horka.\n\n"}
{"id": "86416", "url": "https://cs.wikipedia.org/wiki?curid=86416", "title": "Session Initiation Protocol", "text": "Session Initiation Protocol\n\nSIP (Session Initiation Protocol – česky protokol pro inicializaci relací) je internetový protokol určený pro přenos signalizace v internetové telefonii. Normálně používá UDP port 5060, ale může fungovat i nad TCP/5060.\n\nPrvní verzi protokolu popisoval dokument , současnou druhou verzi popisuje .\n\nProtokol pro zajištění VoIP spojení pracuje v součinnosti s dalšími protokoly. Vlastní přenos hovoru se uskutečňuje pomocí protokolu RTP. Detaily o vlastnostech zahajovaného přenosu popisuje protokol SDP, který je přenášen v těle SIP paketů.\n\nStarší standard pro signalizaci v internetové telefonii H.323, byl vyvinut telekomunikační organizací ITU-T a je oproti SIPu výrazně složitější. Protokol SIP proto vznikl jako reakce na tento standard, a snaží se být co nejjednodušší a založený na Internetem dobře prověřených principech. Proto vychází z osvědčeného protokolu HTTP a je mu velmi podobný. Také využívá položek podobných osvědčeným položkám SMTP protokolu pro posílání e-mailů.\n\nPro vytvoření a řízení multimediální relace musí SIP zajistit následujících pět činností:\n\nSIP je textově orientovaný protokol a metody (příkazy) se v něm píší velkými písmeny (podle HTTP, ze kterého vyšel). Mezi základní metody protokolu patří:\n\nChybová hlášení protokolu také vycházejí z HTTP, a proto používají „stovkové“ rozdělení chyb. Vedle číselného označení mají jednotlivé chyby také textovou verzi například 200 – OK, 100 – Trying, 180 – Ringing, 486 – Busy Here atd.\n\nChyby jsou rozděleny do těchto kategorií:\n\nSIP zařízení mohou navázat relaci přímo mezi sebou, ale obvyklejší je, že k tomu použijí jeden nebo několik SIP proxy serverů. Tyto servery navíc mohou plnit (a obvykle plní) funkci tzv. SIP registrátora, na kterém se jednotliví účastníci registrují.\n\n"}
{"id": "86418", "url": "https://cs.wikipedia.org/wiki?curid=86418", "title": "Generické programování", "text": "Generické programování\n\nZákladní myšlenkou, která se skrývá za pojmem generické programování, je rozdělení kódu programu na algoritmus a datové typy takovým způsobem, aby bylo možné zápis kódu algoritmu chápat jako obecný, bez ohledu nad jakými datovými typy pracuje. Konkrétní kód algoritmu se z něj stává dosazením datového typu.\n\nU kompilovaných jazyků dochází k rozvinutí kódu v době překladu. Typickým příkladem jazyka, který podporuje tuto formu generického programování, je jazyk C++ a D. Mechanismem, který zde generické programování umožňuje, jsou takzvané \"šablony (templates)\".\n\nGenerické programování má následující cíle:\n\n\nBez genericity lze vhodně programovat zejména různé typy kontejnerů (seznamy, stromy, fronty, zásobníky a další).\nProgramování generických funkcí není dost dobře proveditelné (ač není nemožné).\nExistují dvě základní možnosti:\nProcesu ukládání primitivního typu do typu \"Object\" se říká boxing.\n\nExistují minimálně tři různé způsoby, jak genericitu implementovat:\nPrvní dvě možnosti představují různá pojetí statické genericity, která se uplatňuje pouze v době překladu. Třetí možnost představuje dynamickou genericitu, kdy generické konstrukce existují i za běhu programu.\n\n"}
{"id": "86420", "url": "https://cs.wikipedia.org/wiki?curid=86420", "title": "SIP", "text": "SIP\n\nZkratka (značka) SIP může znamenat: \n\n"}
{"id": "86421", "url": "https://cs.wikipedia.org/wiki?curid=86421", "title": "Jednota bratrská", "text": "Jednota bratrská\n\nJednota bratrská (latinsky Unitas Fratrum) je jedna z protestantských (evangelických) církví působících v České republice. Jedná se o církev s presbyterně-synodním zřízením s nadsborovou službou vedoucí sbory k samostatnosti při zachování jednoty církve.\n\nJedná se o církev vzešlou z české reformace. Původní jednota bratrská byla založena roku 1457 a časem se stala významnou složkou české předbělohorské společnosti. Úpadek jednoty nastal po porážce protihabsburského povstání českých stavů v roce 1620. V pobělohorských českých zemích byla její činnost prakticky znemožněna. Ve dvacátých letech 18. století byla skomírající jednota bratrská obnovena moravskými exulanty na panství hraběte Zinzendorfa v saské Horní Lužici a jejím centrem se stala nově založená obec Herrnhut (Ochranov). Obnovená jednota bratrská proslula zejména svými misiemi, díky nimž se značně rozrostla a stala se světově významnou denominací, známou též jako Moravská církev (\"Moravian Church\"). V Čechách a na Moravě mohla znovu začít veřejně působit až od druhé poloviny 19. století.\n\nZákladní organizační jednotkou je sbor, který má presbyterní uspořádání: v jeho čele stojí „správce sboru“ (nazývaný také kazatel, pastor) a \"Rada starších\" neboli staršovstvo. Správce sboru je povoláván \"Úzkou radou\", rada starších je jmenována správcem sboru a uvedena do služby členským shromážděním. Nejvyšším ústavodárným orgánem je synod, který se skládá ze správců sborů a delegátů zastupujících jednotlivé sbory. Synod je svoláván každoročně. Nejvyšším duchovním orgánem církve je nejméně tříčlenná \"Úzká rada\", která je volena synodem. Nejvyšším výkonným orgánem církve je \"Výkonná rada\", která spolu s Úzkou radou tvoří \"Radu Jednoty bratrské\".\n\nSvětová Jednota bratrská (\"Unitas fratrum\" nebo též \"Moravian Church\") sestává z 24 samosprávných a pěti misijních provincií. Synod světové \"Unitas fratrum\" je svoláván jednou za sedm let. V mezidobí se několikrát schází Rada světové Jednoty (\"Unity board\"), kterou tvoří předsedové rad samosprávných provincií.\n\nČeská provincie jednoty bratrské má v současnosti celkem asi 3000 členů v 29 sborech a dalších misijních místech. Provozuje tři základní školy, biblickou školu a sociální a klubovou činnost při některých sborech.\n\nJednota bratrská vznikla v Čechách v období husitských válek, těsně před nástupem Jiřího z Poděbrad na český trůn. Bylo to období, kdy radikální „táborské“ husitství bylo poraženo a umírněná církev podobojí vedená Janem Rokycanou hledala cestu kompromisu s katolickou církví. Ovlivněna učením Petra Chelčického, byla založena Bratrem Řehořem v Kunvaldu v roce 1457. Bratr Řehoř tam odešel z Prahy, kde byl svědkem vnitřních krizí a zápasů o další směřování husitské církve. V Emauzském klášteře, kde působil jako hospodářský správce, se spřátelil s Petrem Paynem, který zde v ústraní dožíval. Byl v kontaktu s Martinem Lupáčem, který byl Jiřím z Poděbrad a Rokycanou odstaven na „druhou kolej“. Tito dva představitelé radikálního husitství ho podpořili v jeho záměru odejít z Prahy. Lupáč radil prvním Bratřím, že pokud chtějí zůstat věrni reformaci, musí opustit představu, že církev je závislá na posloupnosti biskupského svěcení. Což ve svém důsledku znamenalo volbu vlastního duchovenstva a úplné oddělení od katolické církve. Jednota bratrská tak vznikla z velkého zklamání nad zmarem husitské revoluce, s tím, že zavrhla program obrany víry mečem.\nČlenové jednoty bratrské zdůrazňovali trojí ideál víry, lásky a naděje, se silnějším důrazem na praktický křesťanský život než na učení nebo církevní tradici. Od části Chelčického nauky, která kritizovala formální vzdělávání, se ale postupně vzdálila. Jednota bratrská se od počátku své existence dostala do konfliktního vztahu nejen s katolíky, ale i s kališníky. Na rozdíl od kališníků nezachovávala žádnou formální spojitost se všeobecnou církví (tj. s katolickou), což komplikovalo její postavení na domácí i zahraniční půdě. První členové jednoty byli jako sektáři pronásledováni husity, až později se církev dokázala v českých zemích obecněji etablovat. Církev se rozrůstala a šířila po Čechách a na Moravě. Mezi nejvýznačnější představitele patřili Tůma Přeloučský, Lukáš Pražský, Jan Roh, Jan Augusta, Jan Blahoslav, Jiří Strejc, Jan Amos Komenský. K čelným podporovatelům a pomocníkům církve patřili Petr Vok z Rožmberka, Karel starší ze Žerotína a Václav Budovec z Budova.\n\nPrudké zhoršení postavení církve nastalo během protireformace po bitvě na Bílé Hoře, kdy došlo ke znemožnění její existence, stejně jako všech ostatních protestantských církví. Mnoho protestantů opustilo vlast jako exulanti, jen menšina z těch, kteří zůstali doma, se snažila v tajnosti svou víru uchovat. Měla kontakty se zahraničím a konala tajná setkání. Tímto způsobem přežila celé století. Valná většina členů jednoty však konvertovala ke katolicismu.\n\nK odkazu původní jednoty bratrské se kromě dnešní církve stejného názvu hlásí i další protestantské církve, především Českobratrská církev evangelická, Církev bratrská a Bratrská jednota baptistů.\n\nZačátkem 18. století došlo k náboženskému probuzení v oblasti Fulneku, kde se do jisté míry zachovaly tradice původní jednoty (šlo o oblast, kde před odchodem ze země působil Jan Amos Komenský). Skupina věřících pod vedením Kristiána Davida se roku 1722 před hrozícím pronásledováním uchýlila do Saska na panství Mikuláše Ludvíka hraběte Zinzendorfa, kde našla útočiště. Tito věřící tam vystavěli osadu, kterou nazvali Herrnhut („místo, které střeží Bůh“), česky Ochranov. K prvním přistěhovalcům přicházeli mnozí další – z Moravy, z Čech i odjinud.\n\nBudování jednotné nové (resp. obnovené) církve bylo s různorodými prvky, přicházejícími z různých míst a prostředí, velmi komplikované. V květnu 1727 proto byla přijata smlouva po vzoru staré jednoty. Rozhodující okamžik jednoty nastal dle církevní tradice při vylití Ducha svatého během slavení sv. Večeře Páně dne 13. srpna 1727.\n\nV roce 1732 vyslalo toto křesťanské společenství první misionáře k otrokům na ostrov sv. Tomáše v Karibském moři (jedním z nich byl David Nitchmann, původem ze Suchdola nad Odrou). A brzy následovaly další misie: do Grónska, Severní Ameriky, Jižní Afriky, Surinamu atd. V dnešní době je světově rozšířená jednota bratrská – Unitas Fratrum, někde zvaná Moravská církev (\"Moravian Church\") rozdělena do čtyř regionů: africký, evropský, karibský a severoamerický, které se skládají ze 24 provincií a 5 misijních provincií.\n\nRoku 1734 vydal saský král edikt, že v Ochranově smějí bratři zůstat, jen pokud nebudou působit žádný rozruch. Naprostá svoboda se jim naopak nabízela v Severní Americe, a navíc i velké misijní pole mezi Indiány. Mnozí se tam vydali, pod vedením Augusta Gottlieba Spangenberga; v následujících 25 letech tam založili nové osady. Zároveň misijně působili mezi Čerokézy, Delawary, Mohykány, Irokézy, a dalšími Indiány. Indiáni, kteří skrze bratry přijali misijní poselství, byli zváni Moravští indiáni. Mezi významné misionáře mezi Indiány patřil David Zeisberger, původem z Moravy.\n\nMezitím pokračoval proud exulantů z Čech. Po roce 1737 přesídlili někteří usedlíci do nově založené berlínské osady Český Rixdorf, v r. 1744 do nově založené severoanglické osady Fulneck.\n\nVe své vlasti, v „zemi otců“, mohla jednota bratrská zapustit kořeny až po protestantském patentu z roku 1861. První sbor obnovené jednoty bratrské byl založen roku 1870 v Potštejně, roku 1872 následoval sbor v Dubé; před první světovou válkou vzniklo dalších osm sborů. Jednota bratrská pracovala v českých zemích jak mezi Čechy, tak mezi Němci. Rozvíjela práci sociální (sirotčince v Čermné a v Dubé) a misijní (práce mezi domorodci v jižní Africe).\n\nStátního uznání se jednotě bratrské dostalo v Předlitavsku roku 1880 nařízením rakouského ministra kultu a vyučování č. 40/1880 říšského zákoníku. Na území dnešní ČR užívala jednota bratrská zpočátku názvy Evangelická církev bratrská nebo Ochranovská církev bratrská. Název „Jednota bratrská“ byl zaveden vedle těchto starších názvů roku 1921 na základě vyhlášky č. 319/1921 Sb. z. a n. Ve třicátých letech měla jednota bratrská 10 sborů českých a pět sborů německých. Roku 1935 byla jednota bratrská rozdělena na dvě autonomní části – okrsek český a německý. Po druhé světové válce a vysídlení sudetských Němců německý okrsek zaniká.\n\nOd roku 1946 má jednota bratrská v českých zemích opět vlastní biskupy, prvním byl Václav Vančura. Roku 1957 se jednota bratrská v zemi otců stává samostatnou provincií ve svazku Unitas fratrum. Začátkem 60. let měla česká jednota bratrská osmnáct sborů a další dvě desítky misijních míst. Pod státním dohledem komunistického režimu však neuměla řešit mnoho různých teologických a eklesiologických otázek a uvnitř církve postupně narůstaly spory.\n\nPo pádu totalitního režimu v roce 1989 se jednotě bratrské otevřely nové možnosti. V 90. letech 20. století jednota bratrská založila po dlouhé době svou první církevní základní školu (při příležitosti 400. výročí narození Jana Amose Komenského, po němž byla pojmenována). Vznikla též škola – nynější Akademie Jana Blahoslava – na níž jsou vzděláváni noví pracovníci církve. Misijní činností vzniklo několik nových sborů, nově se také začala rozvíjet sociální péče o staré občany.\n\nSoučasně ale také začaly gradovat spory o další směřování České provincie jednoty bratrské, které vyvrcholily v letech 1998–1999. Došlo ke konfliktu, jenž vyústil v připojení menšinové skupiny k Českobratrské církvi evangelické, jež ji umožnila v rámci své církevní struktury vytvořit vlastní Ochranovský seniorát, který se také hlásí k historickému odkazu obnovené jednoty bratrské.\n\nJednota bratrská v návaznosti na původní i obnovenou jednotu klade důraz na autoritu Písma svatého, podobně jak se k tomu hlásí i další církve evangelikálního typu. Zakládá a rozvíjí sbory z věřících lidí, kteří se osobně rozhodli následovat výzvu Ježíše Krista – vydat svůj život plně k dispozici živému Bohu. Od členů se očekává, že se budou podílet na křesťanské výchově svých dětí a na duchovní a praktické službě ve svém domácím sboru. Důraz je kladen na duchovní dospělost v Kristu. Jednota bratrská též zakládá po vzoru svých otců při sborech mateřské a základní školy a další organizace praktické služby (dětské a mládežnické kluby, diakonie, rodinná a mateřská centra, programy prevence, seniorská centra), které jsou zastřešeny asociací Comeniana. V souvislosti s přechodem k finanční soběstačnosti jednota bratrská též zakládá společnosti, které budou pomáhat tuto soběstačnost rozvíjet a podepírat.\nHlavní způsob misie vidí jednota bratrská v současné době ve způsobu života svých členů, v jejich opravdovosti a proměněném charakteru. Jednota bratrská v České republice zakládá sbory také v zahraničí (Polsko) nebo úzce spolupracuje se sbory a církvemi, které se rovněž hlásí k odkazům staré i obnovené jednoty bratrské.\n\n\n\n"}
{"id": "86427", "url": "https://cs.wikipedia.org/wiki?curid=86427", "title": "Around the Sun", "text": "Around the Sun\n\nAround the Sun je album kapely R.E.M. vydané v roce 2004. Album se dočkalo vlažného přijetí a ačkoliv se na britském žebříčku umístilo na prvním místě, tak ve Spojených státech se, jako první album od \"Green\" z roku 1988, nedostalo do první desítky a skončilo třinácté. Jde také o první album R.E.M., které obsahuje titulní píseň, tj. píseň, která má stejné jméno jako album.\n\nPrvní singl, \"Leaving New York\", se na britském žebříčku vyšplhal na páté místo, ale zbývající singly, \"Aftermath\", \"Electron Blue\" a \"Wanderlust\" úspěchu nedosáhly. Ani jeden singl nezaznamenal úspěch ve Spojených státech, poprvé od alba \"Fables of the Reconstruction\" z roku 1985 se ani jeden singl neumístil na žebříčku Hot 100.\n\nJako host vystoupil v písni \"The Outsiders\" rapper Q-Tip, což připomíná vystoupení rappera KRS-One v písni \"Radio Song\" na albu \"Out of Time\". Při živých vystoupeních rapuje sám Michael Stipe.\n\n\"Final Straw\", považována za jednu z nejlepších písní alba, je politicky zaměřená píseň v podobném tónu jako \"World Leader Pretend\" z alba Green. Píseň byla poprvé nahrána v roce 2003 a byla umístěna zdarma na internetu jako protest proti americké invazi do Iráku. Pro album byla píseň nahrána znovu.\n\nV roce 2005 vydalo Warner Brothers Records rozšířenou dvoudiskovou edici alba, která obsahuje DVD-Audio se zvukem ve formátu 5.1, CD a původní, částečně rozšířený booklet.\n\nAutory jsou Peter Buck, Mike Mills a Michael Stipe.\n\n"}
{"id": "86430", "url": "https://cs.wikipedia.org/wiki?curid=86430", "title": "Panna (znamení)", "text": "Panna (znamení)\n\nPanna je šesté znamení zvěrokruhu, spojené se souhvězdím Panny. Znamení Panny je v tradiční astrologii spojováno s planetou Merkur. V astrologii Je považováno za negativní (introvertní) znamení. \n\nLidé narozeni v zemském znamení Panny jsou obdařeni pečlivostí, logickým myšlením a trpělivostí. Jsou pracovití a mají velký smysl pro detail. Jsou to spíš realisté než snílci, stojí nohama pevně na zemi. Mají sklon k perfekcionismu a k věcem se staví kriticky. Často je najdeme v pečovatelských pozicích, rádi pomáhají ostatním a velmi důležité pro ně bývá zdraví, čistota a pořádek ve všem, co dělají. Tento popis ovšem stejně jako popisy všech ostatních znamení nemá jakýkoliv racionální základ a je jej možné považovat za čirý výmysl. \n\nV západní astrologii je Slunce v konstelaci Panny zhruba od 23. srpna do 22. září, to je v době podzimní rovnodennosti. V sideralistické astrologii je v ní zhruba od 7. září do 13. října. \n\nLev Nikolajevič Tolstoj, Stephen King, Agatha Christie, Michael Jackson, Sean Connery, Tami, Keanu Reeves, Sophia Loren, Cameron Diaz, Salma Hayek, Freddie Mercury, Maurice Chevalier, Zendaya Amy Winehouse\n"}
{"id": "86432", "url": "https://cs.wikipedia.org/wiki?curid=86432", "title": "Česká Doubravice", "text": "Česká Doubravice\n\nČeská Doubravice je vesnice v severní části okresu Plzeň-sever, část obce Manětín. Katastrální území zaujímá 376,47 ha a PSČ všech adres je 331 62. V roce 2011 zde trvale žilo 12 obyvatel.\n\nČeská Doubravice leží v otevřeném svahu klesajícím k východu, 3 km jihovýchodně od Manětína. Na severovýchodě sousedí s osadou Kocanda, na východě se Štichovicemi a na jihozápadě s Vladměřicemi. Vsí prochází jižní hranice přírodního parku Horní Střela.\n\nPrvní písemná zmínka o vesnici pochází z roku 1192.\n\n\n"}
{"id": "86435", "url": "https://cs.wikipedia.org/wiki?curid=86435", "title": "Rob Gardner", "text": "Rob Gardner\n\nRob Gardner je americký rockový bubeník, který byl členem kapel L.A. Guns a Guns N' Roses. V obou kapelách hrál s Axlem Rosem a Tracii Gunsem, v L.A. Guns navíc ještě s Michaelem Jagoszem, který v kapele vystřídal Rose. Jako člen L.A. Guns se podílel na EP Collector's Edition No. 1. V Guns N' Roses jej v roce 1985 vystřídal Steven Adler.\n"}
{"id": "86438", "url": "https://cs.wikipedia.org/wiki?curid=86438", "title": "Grand Prix Argentiny 1980", "text": "Grand Prix Argentiny 1980\n\nXVI Gran Premio de la Republica Argentina tedy již 16. ročník Velké ceny Argentiny se odehrál na okruhu nedaleko hlavního města Buenos Aires. Poté co Formuli 1 opustila hned tři velká esa (Niki Lauda, James Hunt a Jacky Ickx) se v argentinské Grand Prix prosadili především mladíci. Zvítězil sice Alan Jones na bílém Williamsu a naznačil hned v úvodu šampionátu, že se s ním musí počítat, ale další místa již patřila juniorům, druhý Nelson Piquet na Brabhamu, Keke Rosberg s přepracovaným vozem Wolf (Fittipaldiho projekt Skol), Derek Daly, Bruno Giacomelli a Alain Prost.\n\nXVI Gran Premio de la Republica Argentina\n\n\n\n\n\n"}
{"id": "86440", "url": "https://cs.wikipedia.org/wiki?curid=86440", "title": "Moravsko", "text": "Moravsko\n\nMoravsko je vesnice v okrese Benešov, která je částí obce a katastrálního území Bílkovice. Nachází se mezi Benešovem, Vlašimí a Sázavou, 1,5 km na severovýchod od Bílkovic.\n\nPoštovní směrovací číslo Moravska je 257 26, pošta Divišov.\n\nPrvní písemná zmínka o vesnici pochází z roku 1380.\n\n \n"}
{"id": "86442", "url": "https://cs.wikipedia.org/wiki?curid=86442", "title": "SK Kladno", "text": "SK Kladno\n\nSK Kladno (celým názvem: Sportovní klub Kladno) je český fotbalový klub, který sídlí v Kladně ve Středočeském kraji. Založen byl 15. února 1903 pod názvem Sportovní kroužek Kladno. V roce 1925 se stal prvním prvoligovým klubem mimo Prahu. Až do poloviny 60. let patřil k pravidelným účastníkům první ligy, mezi největší úspěchy pak patří 3. místa v sezónách 1933/34 a 1946/47. Poslední sezóna v první lize na 36 let pro Kladno byla 1969/70. Návrat přišel po vítězství ve 2. lize v roce 2006. O čtyři roky později však klub končí v lize až patnáctý a sestupuje zpět do 2. ligy. V těchto letech pak zažívá kladenský klub úpadek, který vyvrcholil až sestupem do Divize (čtvrtá nejvyšší soutěž). Klubové barvy jsou modrá a bílá.\n\nSvé domácí zápasy odehrává na stadionu Františka Kloze s kapacitou 4 000 diváků.\n\nZdroj: \n\n\n\nZdroj: \n\n\n\nZdroj: \n\n\n\n"}
{"id": "86443", "url": "https://cs.wikipedia.org/wiki?curid=86443", "title": "Přírodní park Horní Střela", "text": "Přírodní park Horní Střela\n\nHorní Střela je přírodní park rozkládající se převážně v severní části okresu Plzeň-sever a na jihovýchodním okraji okresu Karlovy Vary. Chrání meandrovitě budované hluboké údolí řeky Střely s typickými lesními porosty na skalnatých svazích. Bohatá květnatá společenstva termofilního a subxerofilního charakteru prolínají společenstva submontánní vegetace.\n\nV současnosti zaujímá přírodní park plochu 9 991,6 ha a jeho hranici vymezují vsi a sídla Štichovice, Česká Doubravice, Vuršův Mlýn, Brdo, Vysočany, Kotaneč, Radotín, Vladořice, Kolešov, Chyše, Podštěly, Žďárek, Tis u Blatna, Žihle, Hluboká, Kalec, Velká Černá Hať, Strážiště, Mladotice a Křečov.\n\nPřírodní park Horní Střela byl vyhlášen jako oblast klidu vyhláškou ONV Plzeň-sever v roce 1978 na ploše 6 813 ha, v roce 1997 byla vyhlášeno přiléhající území o výměře 3 179 ha v okrese Karlovy Vary.\n\nPodloží území tvoří fylitické břidlice, grafitické a kyzové břidlice, fylity, v menším rozsahu dvojslídné svory a granodiority. Značný význam měla v minulosti těžba velmi slabě metamorfovaných fylitických břidlic (tzv. pokrývačských břidlic) v okolí Střely u Rabštejna nad Střelou a Manětína. Tyto břidlice byly použity jako střešní krytiny u řady historických památek například na katedrále sv. Víta v Praze, na hradě Karlštejn, ale i v zahraničí. Do severní části parku zasahují magmatické horniny čistecko-jesenického masivu. V severozápadní části území se nacházejí třetihorní čedičové suky, například vrch Vladař 693 m n. m., výrazná krajinná dominanta s charakteristickým plochým temenem. V území je několik významných tektonických zlomů, zejména Žihelská brázda. Na zlomovém svahu Žihelské brázdy se nacházejí žulová skalní města se sutěmi.\n\nNa tektonické zlomy jsou vázány vodní toky. Oblast je odvodňována do Berounky. Nejvýznamnějším vodním tokem je Střela, levostranný přítok Berounky, která se pod Chyšemi zařezává do terénu a v okolí Rabštejna nad Střelou vytváří výrazný kaňon. Dalšími menšími vodními toky v oblasti jsou Manětínský a Hrádecký potok.\n\nV oblasti převládají hospodářské smrkové a borovicové porosty, na skalnatých okrajích reliktní bory, v potočních nivách olšiny. Lokálně se zachovaly původní listnaté dřeviny, např. javor mléč, javor klen, habr obecný, buk lesní, dub letní a dub zimní, lípa malolistá a lípa velkolistá. Nejcennější suchomilná a teplomilná vegetace se nachází na izolovaných čedičových kupách, kde roste například skalník celokrajný (Cotoneaster integrrimus), lilie zlatohlavá (Lilium martagon) a hlaváč fialový (Scabiosa columbaria).\n\nNa území parku se ze savců hojně vyskytuje vysoká zvěř, prase divoké (Sus scrofa) a u Střely vydra říční (Lutra lutra), z obojživelníků a plazů ropucha obecná (Bufo bufo), mlok skvrnitý (Salamandra salamandra), užovka obojková (Natrix natrix) a zmije obecná (Vipera berus). Významný je výskyt sov a dravců, například výra velkého (Bubo bubo), sýčka obecného (Athene noctua), puštíka obecného (Strix aluco) a kalouse ušatého (Asio otus).\n\nOblast je turisticky hojně navštěvována, v přírodním parku se nacházejí významné kulturní a historické památky, ke kterým patří například zámek v Rabštejně nad Střelou.\n\nNa území přírodního parku se nachází maloplošná chráněná území:\n\n"}
{"id": "86450", "url": "https://cs.wikipedia.org/wiki?curid=86450", "title": "Vzájemně zaručené zničení", "text": "Vzájemně zaručené zničení\n\nVzájemné zaručené zničení (anglicky \"mutually assured destruction\", ve zkratce \"MAD\") je doktrína vojenské strategie, podle které by použití jaderných zbraní proti zemi rovněž vyzbrojené jadernými zbraněmi vedlo ke zničení jak útočící, tak bránící se strany. Je založena na teorii zastrašování (deterence), podle které je vlastnictví silných zbraní zásadní podmínkou pro vyhrožování nepříteli za účelem zabránit mu v použití stejných zbraní. Tato strategie je v podstatě formou Nashovy rovnováhy, která zabrání nejhoršímu možnému výsledku – v tomto případě jaderné anihilaci.\n\nMAD sloužila, alespoň částečně, jako základ strategické doktríny, když panoval názor, že jaderné válce mezi Spojenými státy a Sovětským svazem lze nejlépe zabránit, když žádná strana nemůže očekávat, že by přežila (jako funkční stát) jaderný konflikt. Protože věrohodnost hrozby je kritickým prvkem takové záruky, obě strany musely investovat značný kapitál do svého jaderného arzenálu, i když neočekávaly, že bude užit. Během Studené války to vedlo postupně k opevnění jaderných sil (hardening) a k vývoji různých metod jejich vyslání (metody jako jaderné ponorky, strategické bombardéry, pohyblivé odpalovací základny, atp.). Rozpoznání těchto trendů na obou stranách posléze vedlo k smlouvě ABM.\n\nTato doktrína předpokládá, že každá strana má dost jaderných zbraní ke zničení druhé strany, a že i po případném prvním úderu je napadená strana schopná odvety, která je pro útočníka nepřijatelná. Výsledek této doktríny, přijaté oběma stranami, je nervózní, ale stabilní mír.\nBěhem studené války (1950 až 1990) doktrína MAD pomohla zabránit přímému konfliktu mezi Spojenými státy a Sovětským svazem. Nepřátelské strany vedly po celém světě ve třetích zemích zastupitelské války a mezi sebou vedly závody ve zbrojení. Přestože studená válka skončila v raných 90. letech, doktrína Vzájemné destrukce zůstává v platnosti, i když téměř zmizela z veřejné diskuze. Základním předpokladem této doktríny je, že obě strany jsou schopny oplatit útok v dostatečné míře i po jaderném útoku.\n\nJedna z nejranějších zmínek tohoto pojmu pochází od anglického spisovatele Wilkieho Collinse, který v době prusko-francouzské války (1870) napsal: „\"Začínám věřit, že je jen jeden civilizační proces – že jednou bude vyvinut prostředek tak účinný, že válka bude znamenat zničení a strach přinutí lidstvo k tomu, aby zachovalo mír.\"\"\nOzvěnu tohoto postřehu lze nalézt v Čapkově knize Krakatit a po první světové válce v díle hraběnky Kinské. Již během první světové války se v souvislosti s rozvojem letectva objevily názory, že užití ve vojenství zabrání příštím válkám odstrašovacím dopadem strategického bombardování. Hnutí \"Zakažte bombardéry\", které předjímalo pozdější Zakažte (atomovou) bombu, přišlo s návrhem, který podpořil i Winston Churchill – předat všechny bombardéry mezinárodní organizaci, která by zaručila mír (popsáno ve zprávě Getting Mad, strany 20-23).\n\nV roce 1940 memorandum Frische-Peierlse předvídalo, že odstrašení bude hlavní vojenské užití jaderných zbraní.\n\n"}
{"id": "86452", "url": "https://cs.wikipedia.org/wiki?curid=86452", "title": "Stade de France", "text": "Stade de France\n\nStade de France je francouzský stadion stojící v pařížské aglomeraci ve městě Saint-Denis. Je to národní stadion Francie a se svojí kapacitou 81 338 se jedná o šestý největší stadion v Evropě. Byl postaven pro Mistrovství světa ve fotbale 1998. A právě na tomto šampionátu se na něm hrálo slavné finále Francie proti Brazílii, které Francouzi vyhráli 3:0 a získali titul mistrů světa. Stadion hostil finále Ligy mistrů v roce 2006. Kromě fotbalu se na něm hraje například i ragby (v roce 2007 mistrovství světa). Pořádají se zde i atletické mítinky. V roce 2003 se zde konalo mistrovství světa v atletice.\n\nV listopadu 2015 zde došlo během fotbalového utkání mezi Francií a Německem k teroristickým útokům.\n"}
{"id": "86456", "url": "https://cs.wikipedia.org/wiki?curid=86456", "title": "Radějov (Manětín)", "text": "Radějov (Manětín)\n\nRadějov ( ) je vesnice v severní části okresu Plzeň-sever, část obce Manětín. Katastrální území \"Radějov u Manětína\" má výměru 1412,76 ha a PSČ všech adres je 331 62. V roce 2011 zde trvale žili dva obyvatelé.\n\nRadějov leží uprostřed lesů přírodního parku Manětínská v údolí pravostranného přítoku Malého potoka 4 km jižně od Manětína. Na jihovýchodě sousedí s Hvozdem, na jihozápadě s hospodářským dvorem Libenov a na severozápadě s Lipím.\n\nPrvní písemná zmínka pochází z roku 1483.\n\n"}
{"id": "86467", "url": "https://cs.wikipedia.org/wiki?curid=86467", "title": "Joseph Haydn", "text": "Joseph Haydn\n\nFranz Joseph Haydn (31. března (některé zdroje uvádějí 1. dubna) 1732, Rohrau – 31. května 1809 Vídeň) byl Německý hudební skladatel, přední představitel klasického období v hudbě, často označován jako „otec symfonie“, nebo „otec smyčcového kvarteta“.\n\nFranz Joseph Haydn (křestní jméno Franz neužíval) se narodil 31. března roku 1732 v městečku Rohrau v Dolním Rakousku v blízkosti rakousko-uherských hranic. Jeho otec Matthias Haydn byl kolářem, matka Maria (rozená Kollerová) sloužila jako kuchařka v paláci hraběte Harracha. Otec byl nadšený lidový hudebník, který se v době, kdy byl tovaryšem, naučil hrát na harfu. Hudba a zpěv byly důležitou součástí Haydnova rodinného zázemí. I jeho mladší bratr Michael Haydn (14. září 1737 — 10. srpen 1806) se stal vynikajícím hudebníkem a skladatelem.\n\nRodiče malého Josepha Haydna si brzy uvědomili, že by jejich syn v Rohrau nedostal dostatečné hudební vzdělání, a tak přijali nabídku Johanna Matthiase Francka, učitele hudby, svěřit Josepha do jeho výchovy. A tak se Joseph Haydn odstěhoval spolu se svým učitelem Franckem do Hainburgu (deset mil od svého rodiště), když mu bylo pouhých šest let.\n\nHaydn později zmínil, že život u Johanna Francka byl těžký; trpěl často hladem a měl na sobě stále špinavé oblečení. Nejdůležitější však bylo, že od Francka dostal potřebné hudební vzdělání, naučil se hrát na cembalo a housle a zanedlouho zpíval v sopránové části kostelního sboru.\n\nZde si ho všiml varhaník z dómu Svatého Štěpána ve Vídni a ihned ho přijal. Osmiletý Joseph se tak ocitl v hlavním městě říše, začal zpívat v katedrálním sboru a účastnil se koncertů v královském paláci. Zde působil do svých 17 let. V té době mu zmutoval hlas, což způsobilo, že nebyl schopen vyzpívat nejvyšší tóny skladeb. Lidé poslouchající koncerty sboru si na něj stěžovali a nazvali jeho zpěv „krákoráním“. Pomyslnou poslední kapkou bylo, když Haydn ustřihl předepsaný copánek jednomu sboristovi. Proto byl vyhozen a ponechán svému osudu. Od té doby se toulal po ulicích a na bídné živobytí si vydělával jen přepisováním partitur a hraním na housle na tanečních bálech. Nejprve pracoval jako doprovodný hudebník v hudební akademii skladatele Nicoly Porpory a později přijal místo u Ferdinanda Maxmiliána z Morzinu (1693–1763), bratrance Václava Morzina, respektive u Karla Josefa, v Dolní Lukavici, kde započal svou kariéru.\n\nV té době se oženil s Annou Marií Kellerovou, dcerou parukáře, která s ním žila celých čtyřicet let.\n\nV této době už měl ale za sebou svou první symfonii, spíše mladické a nezralé dílo, a o jeho nedostatcích dobře věděl. Jelikož ale neměl dost peněz na to, aby mohl brát hodiny, rozhodl se, že se bude učit sám harmonii a kontrapunktu a že si celkově zlepší své hudební znalosti a techniku. Tyto své záměry dovedl tak daleko, že v roce 1761 dostal nabídku, aby se stal členem soukromého orchestru knížete Paula Antona Esterházyho, který byl hlavou nejbohatší a nejmocnější rodiny v Uhersku, jejíž členové byli velcí mecenáši hudby i jiných druhů umění.\n\nBěhem roku kníže zemřel a nahradil ho jeho bratr Mikuláš, který představoval pro Haydna doslova spásu, jelikož ho ihned v roce 1766 povýšil na vedoucího orchestru a na zámku Esterháza začal budovat palác podle vzoru Versailles s loutkovým divadlem a čtyřistamístným operním domem, který byl stejně tak ohromný jako izolovaný. „Kolem nebylo nikoho, s kým by si mě bylo možno splést,“ řekl Haydn, „proto jsem se musel stát originálním“. Haydn skládal neuvěřitelným tempem a jeho sláva přišla nečekaně a velice rychle. Objevovala se první zahraniční vydání a také právě ze zahraničí začalo přicházet čím dál více objednávek.\n\nJako vedoucí orchestru měl Haydn velmi četné a náročné povinnosti. Mimo jiné měl na starosti dvorní hudebníky, ale byl hlavně plně zodpovědný za jejich hudební úroveň a vystupování. Musel přicházet dvakrát denně pro příkazy a byl plně povinen „skládat takovou hudbu, jakou si kníže přál“. Je pochopitelné, že to byla velmi náročná práce. Mimo jiné byl také zodpovědný za péči o všechny nástroje a nauku „zpěvaček, aby v Eisenstadtu nezapomněly to, co se naučily ve Vídni“, musel řídit orchestr, organizovat operní představení a hrát komorní hudbu k obveselení knížete a případně jeho hostům.\n\nHaydn se setkal s Mozartem a zanedlouho si jeho skladby oblíbil. Z obou skladatelů se stali nerozluční přátelé.\n\nSmrt knížete Mikuláše Esterházyho v roce 1790 znamenala jakýsi převrat a hudební život na zámku Esterháze utichl. V té době už byl Haydn velice uznávaný a oblíbený. Jeho povinnosti ke dvoru skončily, ačkoliv plat i titul mu zůstaly. Následného roku (1791) přijal pozvání impresária Salomona k návštěvě Londýna, kde zůstal delší dobu, osmnáct měsíců. Po návratu do Vídně začal učit Ludwiga van Beethovena, což nebyl ani pro jednoho zvláště šťastný počin. V roce 1794 následovalo opětovné pozvání do Londýna.\n\nV roce 1795 se knížecí rodina vrátila na zámek Esterháza a dovolila Haydnovi, aby se soustředil na komponování. Následující tvůrčí léta byla plodná, vzniklo šest mší a dvě oratoria – \"Stvoření světa\" a \"Roční doby\". Pak se začalo jeho zdraví prudce zhoršovat. V té době už byl zámožný a vlastnil svůj vlastní dům ve Vídni. Při jeho nemoci se o něj vzorně starali jeho sluhové, jelikož měl velké fyzické problémy. Rozhodl se proto, že bude lepší přestat se věnovat komponování a svou skladatelskou dráhu ukončil. Uklidnění v těchto letech hledal u klavíru, kde trávil hodně času.\n\nJoseph Haydn zemřel 31. května roku 1809 ve svém vídeňském domě, v době, kdy napoleonské jednotky vstoupily do města.\n\nHaydn byl mezi svými vrstevníky oblíbený hlavně pro svou laskavost a optimismus. Vynikal smyslem pro humor, evidentní v jeho lásce k žertování a často zřetelný i v jeho hudbě. Haydn byl zvlášť respektován Eszterházym, protože dokázal mezi hudebníky a zaměstnavateli udržet dobrou náladu, hudebníkům vytvářel klidnou a pohodovou atmosféru, respektoval jejich zájmy a snažil se s nimi co nejlépe vycházet. Jeho zaměstnavatel a několik dalších lidí mu také občas říkalo \"Papa Haydn\".\n\nHaydn byl oddaný katolík, který mimo jiné často a rád modlil růženec, když byl už „unavený“ od skládání. Po dokončení nějakého svého díla často psal „Laus Deo“ („Chvála Bohu“) nebo nějaký podobný výraz na konec svého rukopisu. Mezi jeho oblíbené záliby patřil např. lov nebo rybaření.\n\nHaydn byl malé postavy, zřejmě kvůli nedostatečné výživě v dětství. Neštovice, které Haydn prodělal, zanechaly na jeho tváři ošklivé a výrazné jizvy. Vzhledově nebyl Haydn hezký, a tak byl docela překvapen, když se o něj při jeho návštěvě Londýna zajímalo tolik žen. Haydn ovšem ženy miloval.\n\nTucty Haydnových portrétů od několika umělců, kde na každém je Haydn zobrazen s jinými rysy, nám znesnadnilo dozvědět se, jak Haydn přesně vypadal. Za nejpovedenější vyobrazení je považován obraz od Thomase Hardyho (1757 – asi 1805) namalovaný v době, kdy byl skladatel v roce 1792 v Londýně a který je nyní umístěn v londýnské Královské hudební akademii (obraz můžete vidět na ). Některé obrazy ukazují, že Haydn nosil šedé napudrované paruky, což byla mužská móda 18. století, a že byl v dospělosti plešatý.\n\nHaydnovo dílo je ohromující – čítá až 2000 prací. Není tomu však tak dávno, co Haydnova díla byla přijímána s vlídnou, příznivou náklonností a hlavně s úctou, ale bez skutečného chápání jejich pravého místa ve vývoji klasické hudby. Dnes vidíme hlavně hudebního hrdinu – titána — a nejen přívětivou postavu zvanou svými kolegy „Papa Haydn“.\n\nKdyž vstoupil Haydn na scénu, byla symfonická hudba ještě v začátcích. Haydn vzhlížel s úctou ke Carlu Philippu Emanuelu Bachovi, ale jeho první symfonie byly sotva něco jiného, než tzv. předehry (\"ouverture\"), jež měly jen málo společného s rozsáhlými, bohatšími a expresivnějšími skladbami z jeho zralých let. Tři známé symfonie, které Haydn zkomponoval na Esterháze během šedesátých let 18. století, \"Ráno\", \"Poledne\" a \"Večer\", jsou originální a okouzlující a liší se již hodně od jeho raných skladeb.\n\nJelikož měl Haydn k dispozici celý orchestr na Esterháze, mohl experimentovat, zkoušet všechny druhy efektů s různými kombinacemi hudebních nástrojů, neustále obohacovat své orchestrální představy a dodávat vtipné, hluboké a elegantní hudební myšlenky.\n\nHaydn nevynalezl, jak se nemálo lidí domnívá, moderní symfonii, ale v jeho rukou dosáhla tato forma svého právoplatného postavení, s jeho neustálým hledáním nových metod vyjádření v rámci přísné klasické struktury a jeho výjimečným talentem pro melodickou linii a harmonii.\n\n\n\n\n\n\n\n"}
{"id": "86471", "url": "https://cs.wikipedia.org/wiki?curid=86471", "title": "Germicidní lampa", "text": "Germicidní lampa\n\nGermicidní lampa je speciální lampa, která vyzařuje ultrafialové záření ve spektru C (UVC) s vlnovou délkou světla 253,7 nm.\n\nPoužívá se pro sterilizaci vzduchu, kapalin a povrchu předmětů tam, kde je potřeba velice sterilního prostředí. Nejčastěji ve zdravotnictví a potravinářství.\n\nGermicidní lampa ničí organismy intenzivním ultrafialovým zářením, které způsobí narušení buněčných struktur. Toto záření je nebezpečné i pro člověka. Proto by germicidní lampy neměly přímo ozařovat prostory, kde se vyskytují lidé nebo zvířata. Pro zničení různých druhů mikroorganismů jsou potřeba různé dávky ozáření.\n\n\n"}
{"id": "86478", "url": "https://cs.wikipedia.org/wiki?curid=86478", "title": "Tramvajová dráha", "text": "Tramvajová dráha\n\nTramvajová dráha (podle české oficiální terminologie (Zákon o drahách); jinak též tramvajová trať) je kolejová dráha sloužící pro tramvajovou dopravu, zpravidla v rámci osobní městské hromadné dopravy ve větším městě nebo městské aglomeraci. V minulosti byla oficiálně nazývána též pouliční dráha (podle německého \"Strassenbahn\") nebo elektrická dráha.\n\nV Česku jsou tramvajové dráhy legislativně a technickými předpisy odlišeny od železničních drah a některé odlišnosti (například geometrie kol a kolejnic) brání běžnému provoznímu propojení se železniční sítí, několik kolejových spojek slouží jen manipulačním účelům. V některých zemích je ale přechod vozidel mezi tramvajovými a železničními drahami běžný – viz vlakotramvaj; o podobných řešeních se uvažuje i v Česku.\n\n\n\n\nV mnoha městech byl na začátku 20. století zvolen rozchod kolejí 1000 mm, který umožňuje stavbu ostřejších oblouků, čímž města šetřila peníze a mohla zavést dopravu i do starší zástavby. Postupem času se však stal překážkou dalšího rozvoje, proto se dopravní podniky v těchto městech nyní snaží o přizpůsobení a přestavují sítě na standardní rozchod 1435 mm. Někde v přechodné době existuje trojkolejná kolejová splítka, kde je kolejiště přebudováno pro současné použití tramvají s oběma rozchody. Obvykle bývá pravá kolejnice jedna a levé ve dvou vzdálenostech. V Česku je to případ liberecké tramvajové trati (v úseku Lidové sady – Viadukt).\n\nKdyž není možné mimoúrovňově křížit tramvajovou trať s železnicí, řeší se tento problém normálním kolejovým křížem. V některých městech je i železnice napojena kolejově na celou tramvajovou síť.\n\nJedná se o normální kříž, známý z železnice. Nevýhodou křížení je, že vlaky i tramvaje musí značně zpomalit.\n\nTento druh kříže se nachází zejména v Olomouci. Zde tramvaje kříží většinou lokální dráhy, kde jezdí dvounápravové vlakové vozy. Princip kříže spočívá v tom, že vlaková kolej není přerušena v celé délce kříže. Okolek tramvaje nemá přímo v kříži žlábek a křížení přejíždí pouze po okolku.\n\n"}
{"id": "86481", "url": "https://cs.wikipedia.org/wiki?curid=86481", "title": "Vinci", "text": "Vinci\n\nVinci je malé toskánské město. V jeho části, Anchianu, se narodil a na hradě svých patronů (ve středu Vinci) své dětství prožil Leonardo da Vinci.\n\nSousední obce: Capraia e Limite, Carmignano, Cerreto Guidi, Empoli, Lamporecchio, Quarrata\n\nNa počátku bylo Vinci osídleno Etrusky, později se z něj stal římský opevněný tábor – castrum.\nMalý hrad, postavený kolem roku 1100, patřil šlechtické rodině Guidi. Jejich práva na tento hrad potvrdil nejen Fridrich I. Barbarossa roku 1164, ale také v roce 1220 Fridrich II. Roger.\n\n12. srpna 1254 bylo město dobyto Florenťany. Protože bylo situované na západním cípu florentského dominia, bylo častým svědkem bojů mezi Florenťany a Sieňany.\n\nV 15. století měli hrad stále v držení Guidiové. Těm bylo také svěřeno opatrování malého Leonarda, nemanželského syna notáře, poté co si jeho otec všiml synova talentu.\n\nBěhem století původní hrad prošel rukama řady majitelů a množstvím přestaveb. Poté co ho vévoda Julius Masetti da Bagnano daroval obci, bylo rozhodnuto o zřízení muzea Leonarda da Vinci. Muzeum bylo otevřeno v roce 1953.\nExpozice je složená z modelů Leonardových vynálezů, postavených podle mistrových nákresů a poznámek.\nNa zdech hlavní místnosti nalezneme erby, které připomínají bývalé starosty obce a keramickou Madonnu s dítětem od Giovanniho della Robbia.\n\nPřed budovou hradu stojí socha Muže z Vinci, inspirovaná Leonardovým vitruviovským modelem muže.\n\nPoblíž hradu leží kostel Svatého kříže. Podle tradice zde byl Leonardo pokřtěn.\n\n\"Počet obyvatel\"\n"}
{"id": "86483", "url": "https://cs.wikipedia.org/wiki?curid=86483", "title": "Fasáda", "text": "Fasáda\n\nFasáda (z francouzského \"face\" tvář, líc) je vnější stěna budovy a její konečná úprava. Fasáda bývá prolomena okny a vchody a členěna různými architektonickými prvky, například římsou, pilastrem, lisénou. Hlavní fasáda (průčelí) bývá honosnější a architektonicky propracovanější než boční a zadní fasády.\n\nV architektuře bývá průčelí často nejvýznamnějším prvkem budovy z hlediska jejího designu, neboť celé stavbě udává tón. Mnohé fasády mají historickou hodnotu a jsou památkově chráněné jako kulturní památky.\n\nFasády rozlišujeme podle orientace (umístění)\n\nRozlišení dle použité technologie\n\n\n"}
{"id": "86486", "url": "https://cs.wikipedia.org/wiki?curid=86486", "title": "Mendelovo gymnázium", "text": "Mendelovo gymnázium\n\nMendelovo gymnázium, Opava, příspěvková organizace je starší ze dvou opavských gymnázií, jehož vznik se datuje už do roku 1883. Je pojmenováno po slavném biologovi a zakladateli genetiky českého původu Johannu Gregorovi Mendelovi, který v Opavě v první polovině 19. století studoval na německém gymnáziu. Pravidelně se umísťuje v projektu Excelence na prvním místě v kraji a na předních příčkách v celé republice.\n\nV roce 1877 byla založena Matice opavská, jejíž hlavní náplní měla být péče o základní a střední školství v Opavě. Matice podala už v roce 1881 žádost, sepsanou Janem Zacpalem, Antonínem Grudou, Janem Kolofíkem a Františkem Stratilem, o vytvoření nižšího gymnázia. Tehdejší Ministerstvo kultury a vyučování však žádost zamítlo. V roce 1882 byla zaslána nová žádost s přesným finančním rozpočtem a této už bylo vyhověno. Dne 17. září 1883 bylo gymnázium slavnostně otevřeno. Sídlilo v budově na tehdejší Zámecké, dnes Sněmovní ulici. Prvním ředitelem gymnázia se stal Vincenc Prasek. Začátkem kalendářního roku 1899 bylo gymnázium převzato státem.\n\nAž do roku 1910 docházeli na gymnázium pouze chlapci, hned následující rok však na školu nastupuje první dívka – Božena Davidová z Háje u Opavy. Ve školním roce 1917/1918 už je na škole vedeno devět dívek.\n\nOd počátku 20. let fungovala pro přespolní středoškolská menza, existovala také stipendia nebo podpory pro žáky z chudších rodin (na školní výlety, pobyty v zotavovně, zubní pastu, poukázky na vánoční nadílku). Zásluhou rodičovského sdružení vznikla čítárna, byla zorganizována mléčná akce (svačinky), začaly být poskytovány knižní odměny. Byl zřízen školní rozhlas a zakoupeny promítací přístroje.\n\nV roce 1961 byl přijat název \"Střední všeobecně vzdělávací škola\".\n\nV 70. letech došlo kvůli normalizaci k rozsáhlým změnám v pedagogickém sboru. Výuka byla vedena ve dvou větvích – humanitní a přírodovědné, prohloubil se však polytechnický ráz školy. V roce 1983 byla dokončena generální oprava budovy. Byla provedena úprava fasády a povrchu dvora. Poslední oprava fasády byla provedena v roce 2003.\n\nV roce 1998 začalo fungovat osmileté gymnázium.\n\n\nGymnázium má 14 tříd čtyřletého studia a 8 tříd osmiletého studia, celkem asi 700 studentů. V současné době škola každoročně nabírá tři třídy čtyřletého studia a jednu třídu osmiletého studia. Na gymnáziu pracuje zhruba 70 pedagogů. Současnou ředitelkou školy je Monika Klapková.\n\n\n"}
{"id": "86487", "url": "https://cs.wikipedia.org/wiki?curid=86487", "title": "Libenov", "text": "Libenov\n\nLibenov (něm. \"Libenau\") je bývalý hospodářský dvůr a hájovna na katastrálním území vsi Radějov v obci Manětín.\n\nBarokní dvůr leží 5,5 km jižně od Manětína na mýtině uprostřed lesů přírodního parku Manětínská, v nadmořské výšce 594 m. Libenov byl založen Karlem Maxmiliánem Lažanským v letech 1670–80, aby byli využiti poddaní z nedalekého znovu osazeného Radějova. Okolo roku 1713 byla u dvora přistavěna hájovna, kolem roku 1740 přibyla u vjezdu do dvora vrcholně barokní socha sv. Jana Nepomuckého na zděném soklu pocházející z manětínské sochařské dílny. Dvůr hospodařil do začátku 20. století, později pustl a v 90. letech byl v troskách. V současnosti je dvůr opraven a osídlen.\n\nMýtině dominuje skupina starých dubů, mezi kterými vyniká památný Libenovský dub. U lesní cesty lze nalézt i pískovcový kříž s reliéfem sekyrky bez topůrka. Je považován za hraniční mezník panství manětínských johanitů.\n\nPřes Libenov prochází zelená turistická trasa 3604 a červený místní okruh 9200.\n"}
{"id": "86488", "url": "https://cs.wikipedia.org/wiki?curid=86488", "title": "Rod Brind'Amour", "text": "Rod Brind'Amour\n\nRod Jean Brind'Amour (* 9. srpna 1970 v Ottawě) je bývalý kanadský hokejista, který hrál naposledy v NHL v klubu Carolina Hurricanes.\n\nRod Brind'Amour přezdívaný Roddy měří 185 centimetrů a váží okolo 91 kilogramů. Hrál na pozici centra.\n\n\n"}
{"id": "86496", "url": "https://cs.wikipedia.org/wiki?curid=86496", "title": "Salvador Allende", "text": "Salvador Allende\n\nSalvador Guillermo Allende Gossens, (26. června 1908 Santiago de Chile – 11. září 1973 Santiago de Chile) byl chilský lékař, marxistický politik a prezident Chile mezi lety 1970 a 1973. Roku 1933 spoluzaložil Socialistickou stranu Chile. Roku 1937 byl zvolen do kongresu, od roku 1945 do roku 1970 působil v senátu.\n\nSalvador Allende se roku 1970 rozhodl počtvrté kandidovat na prezidenta a byl podporován většinou levicových stran v Chile. Do volební kampaně se zapojily i ostatní státy USA i SSSR. Spojené státy podporovaly pravicového kandidáta Allesandriho, ale CIA přecenila jeho naději na vítězství. Prezident Richard Nixon mimo jiné prohlásil, že „\"v případě vítězství Allendeho zastaví veškerou hospodářskou pomoc\"“. Allende těsně vyhrál, hlavně díky podpoře chudých vrstev.\n\nPo svém zvolení zahájil sociální politiku. Znárodnil zahraniční koncerny (doly, banky), započal reformu zdravotnictví a školství. Těmito kroky si za krátkou chvíli naklonil chudé vrstvy, ale znepřátelil nejprve velké vlastníky půdy a církev (měla výhrady k sekularizaci školství) a později i střední třídu. Politicky směřoval ke spolupráci s Kubou (diplomatické vztahy navázány v roce 1971) a Sovětským svazem, který skrze kontakty KGB financoval chilskou levici, jeho prezidentskou kampaň a následně finančně podporoval i jeho vládu. Allende mimo to spolupráci s KGB potvrdil (trvala od roku 1961 pod přezdívkou \"Leader)\" a podle archivu člena KGB Vasilije Mitrochina byl veden jako spolupracovník a byl na jejich výplatní listině. Podle přepisu mailu profesora historie a politických věd z univerzity v Arizoně a jeho kolegů by však měly být informace uvedené Vasilijem Mitrochinem přijaty s určitou skepsí.\n\nVýsledkem ekonomické blokády ze strany USA byl kolaps ekonomiky, vzrůst nezaměstnanosti, nedostatek zboží i potravin, zavedení přídělového systému, občanské nepokoje a růst násilí v zemi. V roce 1973 Allende vyhlásil výjimečný stav. Inflace v roce 1972 dosáhla 140 %, situace se rychle zhoršovala, meziroční inflace v srpnu 1973 přesáhla 300 %, v říjnu dosahovala 1000 %. V zemi se schylovalo k občanské válce.\n\nV bezvýchodné situaci, která nastala při obléhaní prezidentského paláce „La Moneda“ vojenskou juntou a leteckém útoku armády 11. září 1973, spáchal sebevraždu. Po skončení Pinochetovy diktatury mu byl uspořádán státní pohřeb.\n\n\npodrobnější přehled\n\nSpisovatelka Isabel Allende (*1942) je Allendeho neteř.\n\n"}
{"id": "86499", "url": "https://cs.wikipedia.org/wiki?curid=86499", "title": "Lipí (Manětín)", "text": "Lipí (Manětín)\n\nLipí () je vesnice v severní části okresu Plzeň-sever, část obce Manětín. Katastrální území \"Lipí u Manětína\" zaujímá 730,97 ha a PSČ části adres je 331 62 a zbytku 331 01. V roce 2011 zde trvale žilo jedenáct obyvatel.\n\nVes Lipí leží v novoměstském polesí v přírodním parku Manětínská, 2 km jižně od Manětína. Horní Lipí leží na východním svahu Kněží hory v nadmořské výšce 490 m, Dolní Lipí pak v údolí Malého potoka v nadmořské výšce 450 m. Lipí sousedí na severu s Manětínem, na severovýchodě se Švendovým Mlýnem a na jihovýchodě s Radějovem.\n\nPrvní písemná zmínka o vesnici pochází z roku 1169.\n\nPřes Lipí prochází zelená turistická trasa 3604 a červeně značený místní okruh č. 9200. V Horním Lipí začíná žlutá turistická trasa 6679 vedoucí do Nečtin.\n\n"}
{"id": "86501", "url": "https://cs.wikipedia.org/wiki?curid=86501", "title": "Kolečko", "text": "Kolečko\n\nKolečko je jednoduché mechanické zařízení resp. ruční stroj sloužící pro manuální přepravu materiálů, jednokolové vozidlo. Jedná se o kombinaci dvou jednoduchých strojů (páky a kola), jenž slouží pro přepravu zejména sypkých materiálů. Stroj obdobné konstrukce a účelu je trakař.\n\nKolečko je v různých krajích nazýváno různě – na Moravě (zejména na Hané) je zváno kolečka \"(v množném čísle)\", v jihozápadních Čechách (v Pošumaví a na Prácheňsku) kolec, samokol či samokolí, na jihovýchodě Čech a na Vysočině a na jižní Moravě kotouč, v Chodsku kolmaha, na Doudlebsku šajbtruhla či šajtruhla, na západním Plzeňsku luberna či lubárna, v Podkrkonoší kortouč, v severozápadních a severních Čechách mluvících oblastech radvanec, na severní Vysočině korba či korbice, na Náchodsku kárka, na Orlickoústecku tůčko či tůček, na Valašsku, na severní Moravě a ve Slezsku táčky či táčka a v Těšínském Slezsku točky.\n\nOptimální na sypké nebo dobře dělitelné materiály, např:\n\nNevhodné pro přepravu:\n\nObsah má 60–80 l.\n\nPři přepravě materiálu na ne zcela zaplněném kolečku je vhodné snažit se jej vrstvit co nejblíže k ose kola.\n\nSkládají se z následujících částí:\n\n\nKolečka byla vyvinuta z trakaře. Byla jedním z přelomových vynálezů, neboť pro krátké vzdálenosti, jako např. na stavbě, se s nimi na rozdíl od zvířaty tahaných vozů dalo dostat prakticky všude. Ačkoli neměla takovou nosnost jako veliká kára, unesla přesto více než průměrný člověk. Původně byla stavěna ze dřeva, ve 20. století se uplatnily ocelové trubky a plech.\n\nJako nástroj enormně zvýšily celkovou efektivitu práce, urychlily také (ačkoli ne přímo) průmyslovou revoluci. V mnoha zemích se však, i přes výhody kolečka, stále používají pro přepravu nosítka.\n\n\n"}
{"id": "86505", "url": "https://cs.wikipedia.org/wiki?curid=86505", "title": "Brdo (Manětín)", "text": "Brdo (Manětín)\n\nBrdo () je vesnice v severní části okresu Plzeň-sever, část obce Manětín. Katastrální území zaujímá 388,42 ha a PSČ všech adres je 331 62. V roce 2011 zde trvale žilo 27 obyvatel.\n\nVesnice se nachází na strmém svahu nad Hrádeckým potokem, tři kilometry severovýchodně od Manětína v nadmořské výšce 450 metrů. Leží na západním okraji přírodního parku Horní Střela.\n\nPrvní písemná zmínka pochází z roku 1321.\n\n\nBrdo sousedí na severu s Hrádkem, na jihovýchodě s osadou Kocanda, na jihozápadě s Vuršovým Mlýnem a Manětínem.\n"}
{"id": "86507", "url": "https://cs.wikipedia.org/wiki?curid=86507", "title": "Hrádek (Manětín)", "text": "Hrádek (Manětín)\n\nHrádek () je vesnice v severní části okresu Plzeň-sever, část obce Manětín. V roce 2011 ve vsi trvale žilo 21 obyvatel, její katastrální území \"Hrádek u Manětína\" zaujímá 234,56 ha a PSČ všech adres je 331 62.\n\nVes leží na ostrožně nad pravým břehem Hrádeckého potoka, 3 km severovýchodně od Manětína. Hrádek leží na západním okraji přírodního parku Horní Střela. Hrádek na severu sousedí se Stvolny, na severovýchodě s Kotanečí, na východě s Vysočany, na jihu s Brdem a na jihozápadě s Manětínem. Severně od Hrádku jsou na Hrádeckém potoce Malý a Velký Pardouskův rybník s bývalým mlýnem (Bartuschkamühle), západně od nich je u silnice II/205 ještě Pišenický rybník.\n\nPrvní písemná zmínka o vesnici pochází z roku 1337.\n\n\n"}
{"id": "86511", "url": "https://cs.wikipedia.org/wiki?curid=86511", "title": "Jan Tserclaes Tilly", "text": "Jan Tserclaes Tilly\n\nJan Tserclaes Tilly nebo Johann t'Serclaes von Tilly (únor 1559, Tilly – 30. duben 1632, Ingolstadt) byl původem vlámský generál a polní maršál. Jako vojevůdce Katolické ligy bojoval za třicetileté války proti českým, německým, dánským a švédským protestantům. V roce 1623 získal titul hraběte. Spolu s Albrechtem z Valdštejna patřil k vrchním velitelům armád Svaté říše římské národa německého.\n\nNarodil se v únoru roku 1559 na zámku Tilly ve vallonském Brabantsku (v té době součást Španělského Nizozemí, nyní na území Belgie). V patnácti letech, poté, co získal vzdělání v jezuitské škole v Kolíně nad Rýnem, vstoupil do španělské armády a ve vojsku parmského vévody Alessandra Farnese se účastnil tažení proti nizozemským protestantským povstalcům za osmdesátileté války. V roce 1585 se podílel na úspěšném obléhání Antverp. O patnáct let později bojoval jako žoldnéř a později polní maršál na straně Svaté říše římské proti Otomanským Turkům v Uhrách a Transylvánii.\n\nV roce 1610 se stal vojevůdcem Katolické ligy ve službách bavorského kurfiřta Maxmiliána I. Své vojáky cvičil ve španělském tercio-systému (též nazývaném „španělský čtverec“ – jednalo se o tři smíšené kompanie pikenýrů a mušketýrů, seřazených do čtverhranného útvaru). O deset let později vedl v rámci třicetileté války tažení proti českým protestantským povstalcům. Spolu s Karlem Bonaventurou Buquoyem porazil 8. listopadu 1620 české stavovské vojsko (vedené Kristiánem I. Anhaltským) v bitvě na Bílé hoře.\n\n27. dubna 1622 byl poražen v bitvě u Mingolsheimu, ale poté, co se spojil se španělským vévodou Gonzalem de Cordoba, zvítězil v bitvě u Wimpfenu (6. května 1622) nad Georgem Friedrichem, markrabětem baden-durlašským. K vítězství v této bitvě přispěl fakt, že nepřátelské zásoby munice byly zničeny dělostřeleckou palbou. Mezi 20. a 22. červnem téhož roku dosáhl úspěchu v bitvě u Höchstu, vedené proti brunšvickému vévodovi Kristiánovi mladšímu, a byl jmenován hrabětem. Po jedenáctitýdenním obléhání dobyl 19. září město Heidelberg. Kristian Brunšvický se mu 6. srpna 1623 znovu postavil v bitvě u Stadtlohnu, avšak byl drtivě poražen.\nV roce 1625 se do třicetileté války zapojil dánský král Kristián IV., ale po prohrané bitvě s hrabětem Tillym u Lutteru (26.-27. srpna 1626) a po několika dalších porážkách od Albrechta z Valdštejna byli Dánové nuceni podepsat Lübeckou mírovou smlouvu.\nO pět let později, v roce 1630, se v Mecklenburgu vylodila vojska švédského krále Gustava II. Adolfa. Tento severský panovník, který proslul jako zakladatel moderního válečnictví, založil svou taktiku na pohyblivé artilerii a kvalitní pěchotě. 20. března 1631 obklíčil hrabě Tilly Magdeburg a svěřil jeho obléhání pappenheimskému hraběti Gottfriedu Heinrichovi. Po dvou měsících (20. května 1631) bylo město dobyto, avšak velitelé ztratili kontrolu nad svými vojáky a došlo k rabování, během něhož byla většina obyvatel Magdeburgu povražděna. Tato událost bývá považována za nejkontroverznější akci Tillyho vojenské kariéry. 17. září\ntéhož roku byl hrabě Tilly poražen Gustavem Adolfem v bitvě u Breitenfeldu poblíž Lipska. Při ústupu se snažil zabránit Švédům v proniknutí do Bavorska, a tak svedl bitvu u Rainu nad Lechem (15. dubna 1632), v níž byl poražen a smrtelně raněn. O patnáct dní později zemřel Jan Tserclaes Tilly v Ingolstadtu na tetanus.\n\n"}
{"id": "86512", "url": "https://cs.wikipedia.org/wiki?curid=86512", "title": "Zadní vrátka", "text": "Zadní vrátka\n\nZadní vrátka ( ) je v informatice název metody, která umožňuje obejít běžnou autentizaci, která za běžných okolností brání uživateli v neoprávněném využívání počítačového systému. Pokud jsou zadní vrátka v softwaru či hardwaru zabudována, mohou být využívána k seriózním účelům (např. pro univerzální heslo pro servisní přístup), avšak často jsou zneužívána (crackerem jako exploit) či vládními organizacemi (např. NSA například přes RSA BSAFE či do produktů Cisco Systems), takže jsou klasifikována jako bezpečnostní riziko, resp. zranitelnost. Nemohou totiž být bezpečná, ale vlády přesto o jejich implementaci usilují. Stejné riziko představují i univerzální klíče pro zámky (jako například TSA zámky).\n\nNapříklad u novějších procesorů Intel běží uvnitř neznámý firmware Management Engine (OS MINIX), který může taková vrátka obsahovat. Součástí procesorů AMD je zase tajný Secure Processor. UEFI také může obsahovat zadní vrátka (univerzální klíč). Obcházení hesel vkládá i Apple do Mac OS. Zadní vrátka mohou obsahovat i mobilní telefony např. systém Android v telefonech Samsung. Stačí například pouze otevřít obrázek. Údajně jej obsahují i zařízení Huawei a ZTE.\n\nZadní vrátka obchází standardní autentizační mechanismy, takže poskytují (typicky skrytou) metodu vstupu do programu nebo počítačového systému.\n\nPro svůj vnik do operačního systému mohou backdoors obejít firewall například tím, že se vydávají za webový prohlížeč.\n\nTento kód může mít formu samostatně instalovaného programu nebo se jedná o modifikaci stávajícího systému. Samotný vstup do systému pak mívá formu zadání fiktivního uživatelského jména a hesla, které napadený systém bez kontroly přijme a přidělí uživateli administrátorská práva.\n\nNěkteré druhy malware, např. červi Sobig nebo Mydoom instalují zadní vrátka na nechráněné systémy. Napadené počítače poté mohou sloužit útočníkům k další činnosti např. k rozesílání spamu nebo k útoku DoS.\n\nZadní vrátka mohou být také v programu úmyslně zanechané programátorem nebo se může jednat o pomůcku pro ladění programu, která byla omylem ponechána i v ostré verzi.\n\nVětšinu cheatů lze považovat za druh zadních vrátek relativně neškodného druhu.\n\nZákladní požadavky na backdoor:\n\nKen Thompson byl první, kdo v tištěné formě popsal otázky problémů se zadními vrátky. Zdůrazňuje, že důvěra je pojem pouze „relativní“. Zjistil, že lidé jsou důvěřiví (nebo spíše neznalí zkompilovaných kódů). Běžní uživatelé vidí pouze texty, které přečtou na různých webových stránkách či programovací kódy, nikoliv však dále již zkompilované kódy, které kompiluje kompilátor, Uživatelé musí věřit, že se kompilátor chová tak, jak chtějí a že to není žádný škodlivý program, který se za kompilátor jen vydává. V případě nakažení jednoduše přeloží požadovaný kód, který si modifikuje, aby obstaral např. heslo.\n\nTakto provedený útok byl naposledy objeven (srpen 2009) Sophos Labs: Virus W32/Induc-A, nakažený kompilátor pro vývojové prostředí Delphi, konkrétně jazyk Pascal. Jakmile je systém napaden tímto škodlivým kódem či trojanem, špatně se získává kontrola nad systémem. Jedinou možnou obranou je použití vlastního kompilátoru, což je pro většinu uživatelů (neprogramátorů) naprosto nesmyslné.\n\nBylo vytvořeno schéma „důvěřivé důvěry“ (Trusting Trust), které má za cíl motivovat uživatelé, aby kontrolovali kompilátory, které používají. Schéma pojednává i o používání vlastních disassemblerů, které dokáží převést strojový kód do symbolického kódu v jazyce assembler, což umožňuje zkoumat kód tak, aby nedošlo k napadání systému. Zde je ovšem problém, že běžní uživatelé tomuto kódu nerozumí a i jazyk assembler se jim může zdát jako škodlivý. Dalším způsobem jak se takovýmto útokům bránit je studování HEX souborů, které vytvoří kompilátor, kde je detailně napsané, jak se program bude chovat, kam se jaké adresy kopírují a co se odkud maže. Existují i programy, které z tohoto HEX souboru dokáží vytvořit zpětně soubor v programovacím jazyce, ovšem je zde opět problém, že kompilátor na takovýto převod musí být opět neinfikovaný.\n\nPrincip dvojí kompilací podle David A. Wheeler spočívá v tom, že se zkompiluje zdrojový kód do strojového kódu a poté vlastním kompilátorem nazpět. Výsledný soubor a soubor původní musí být shodné.\n\nDůvěru v hardware může částečně řešit open-source hardware.\n\n"}
{"id": "86513", "url": "https://cs.wikipedia.org/wiki?curid=86513", "title": "Kotaneč", "text": "Kotaneč\n\nKotaneč () je malá vesnice v severní části okresu Plzeň-sever, část obce Manětín. Katastrální území \"Kotaneč\" zaujímá 351,89 ha a PSČ všech adres je 331 62. V roce 2011 zde trvale žilo devět obyvatel.\n\nKotaneč leží v otevřené krajině, na terase v nadmořské výšce 500 m nad kaňonovitým údolím řeky Střely, 5 km severovýchodně od Manětína. Ves leží na západním okraji přírodního parku Horní Střela. Na severu sousedí s Rabštejnem nad Střelou, na jihu s Vysočany, na jihozápadě s Hrádkem a na severozápadě se Stvolny. Severovýchodně od Kotaneče se nachází přírodní rezervace Střela.\n\nPrvní písemná zmínka o vesnici pochází z roku 1338.\n\nSeverovýchodně od vesnice se na ostrožně nad soutokem Střely a bezejmenného potoka v pravěku nacházelo výšinné sídliště a v pozdní době bronzové nejspíše i opevněné hradiště Kotaneč. Místo bylo osídleno také ve vrcholném středověku ve třináctém až čtrnáctém století.\n"}
{"id": "86517", "url": "https://cs.wikipedia.org/wiki?curid=86517", "title": "Praha-Horní Měcholupy", "text": "Praha-Horní Měcholupy\n\nPraha-Horní Měcholupy může označovat několik různých objektů: \n\n"}
{"id": "86527", "url": "https://cs.wikipedia.org/wiki?curid=86527", "title": "Vysočany (Manětín)", "text": "Vysočany (Manětín)\n\nVysočany ( ) je vesnice v severní části okresu Plzeň-sever, část obce Manětín. Katastrální území \"Vysočany u Manětína\" zaujímá 396,87 ha a PSČ všech adres je 331 62. V roce 2011 zde trvale žilo 10 obyvatel.\n\nVysočany se rozkládají na planině ohraničené z východu, jihu a západu hlubokými údolími Střely, Manětínského potoka a Hrádeckého potoka. Ves leží 4 km severovýchodně od Manětína na západním okraji přírodního parku Horní Střela. Vysočany sousedí na severu s Kotanečí, na jihovýchodě s osadou Kocanda a Frantovým Mlýnem, na západě s Brdem a Hrádkem.\n\n"}
{"id": "86528", "url": "https://cs.wikipedia.org/wiki?curid=86528", "title": "Eugen Fink", "text": "Eugen Fink\n\nEugen Fink (11. prosince 1905 Kostnice – 25. června 1975 Freiburg im Breisgau) byl německý filosof a fenomenolog, žák a asistent E. Husserla.\n\nPo maturitě v Kostnici studoval filosofii, germanistiku, historii a ekonomii v Münsteru, v Berlíně a nakonec ve Freiburgu, kde u E. Husserla a M. Heideggera roku 1929 promoval. Husserl byl roku 1930 pensionován, jezdilo za ním ale stále víc studentů, zejména zahraničních, a Husserl tedy Finka pověřil, aby pro ně vedl soukromé semináře. Jedním z jeho svěřenců byl i Jan Patočka, který se s Finkem velmi spřátelil. Když byl roku 1933 Husserl nacisty z univerzity odvolán, opustil univerzitu i Fink a zůstal Husserlovým soukromým asistentem. Po jeho smrti roku 1938 se velmi zasloužil o záchranu Husserlovy pozůstalosti v belgické Lovani, kam se odstěhoval. Roku 1940 byli ale všichni Němci v Belgii internováni a po obsazení země nacisty byl Fink odveden na frontu. Po válce byl profesorem filosofie ve Freiburgu, kde v roce 1965–66 vedl spolu s M. Heideggerem slavný seminář o Hérakleitovi, a roku 1971 se pro zdravotní potíže nechal penzionovat.\n\nHlavním tématem Finkova myšlení, jeho „kosmické antropologie“ byla otázka světa, kterou zkoumal v návaznosti na Husserla, ale zejména také na Heideggera. Proti příliš individuálnímu a introspektivnímu východisku svých učitelů se snažil ukázat člověka v jeho vztahu ke světu a k Vesmíru. Fink nechápe svět jako věc či nádobu, „v níž“ se věci vyskytují, nýbrž jako „horizont“ a tedy nezbytnou podmínku každého jevení jsoucího. V této souvislosti si všímal různých forem lidského vztahování k celku světa, zejména fenoménu hry.\n\nZabýval se také interpretací antické filosofie, filosofií G. W. F. Hegela a F. Nietzscheho, otázkami lidské konečnosti a filosofií výchovy, kde formuloval slavné „aporie výchovy“. Na Finkovu filosofii výchovy navázali u nás zejména Jan Patočka, Radim Palouš a Jaroslava Pešková. Fink se účastnil i symposia \"Letní škola na Korčule\", pořádané skupinou Praxis.\n\n\n"}
{"id": "86531", "url": "https://cs.wikipedia.org/wiki?curid=86531", "title": "Hospodářské noviny", "text": "Hospodářské noviny\n\nHospodářské noviny je český celostátní deník zaměřený na ekonomiku a politiku. Vychází 5× týdně a jeho vydavatelem je nakladatelství Economia, jehož jediným vlastníkem je Zdeněk Bakala.\n<br>Šéfredaktorem je od 1. prosince 2013 Martin Jašminský, který nahradil Petra Šabatu a jeho předchůdce Petra Šimůnka. V Hospodářských novinách působí například Petr Honzejk, Petr Orálek (coby šéfredaktor sdíleného obsahu) nebo Julie Hrstková.<br>\nHospodářské noviny byly založeny v roce 1990. Působili v nich např. Jindřich Šídlo (odchod k Seznam.cz), Miloš Čermák (taktéž) nebo Petr Kamberský (odchod k LN).\n\nČtenářům deník nabízí kromě běžného zpravodajství též komentáře, analýzy a mapování hospodářské situace jak v Česku, tak ve světě. V Hospodářských novinách je možné najít jak zpravodajské, tak publicistické články, v první části převládají články s obecným přehledem o dění v České republice i ve světě, druhá část novinového svazku je pak věnována ekonomickým a hospodářským tématům, například pohybům na burze či mapování ekonomických novinek. K Hospodářským novinám je přidružen také online server iHNed.cz.\n\nSložení deníku se v průběhu týdne mění, krom pravidelných denních rubrik na stránkách může čtenář nalézt také pravidelné týdenní rubriky.\nMezi pravidelné denní rubriky se řadí rubriky Autorská strana, Extra, Kultura, Názory, Panorama, Podniky a trhy, Události. K pravidelným týdenním rubrikám se pak řadí Kariéra & Management, Peníze, Reality, Technologie, Kultura plus a Fashion.\nV rubrice Autorská strana se střídá v přispívání 5 redaktorů – každý den píše komentář někdo jiný, rubrika Extra mapuje politické a společenské dění a bývá řazena na počátku deníku. Kultura mapuje novinky z divadelního či hudebního, filmového prostředí, Panorama se většinou zabývá nějakým fenoménem, který je na dvoustraně rozebírán z několika úhlů. Rubrika Podniky a trhy spadá právě do ekonomického dění.\n\nK tištěnému deníku jsou vydávány také tři pravidelné přílohy. První z nich je Ego!, který vychází každý týden v pátek, další dva magazíny Proč ne?! a Podnikání vycházejí pouze jednou za měsíc.\n\nMagazín Ego! začal vycházet v pátek 6. května 2015, přičemž nahradil dosavadní přílohu Víkend HN. Vedení společnosti rovněž zrušilo původní vydávání středečního magazínu In, neboť se rozhodlo čtenářům poskytnout pouze jeden magazín týdně. Magazín Ego! zvedl Hospodářským novinám páteční tištěný náklad o 10 000 výtisků, v současné době se náklad pohybuje kolem 52 000 výtisků. Magazín Ego! obsahuje rozhovory a nabízí čtenáři „uvolňující společenský koktejl“ na víkend. Součástí magazínu jsou cestopisné příspěvky a rozhovory se zajímavými osobnostmi.\n\nLifestyle magazín, vychází třikrát za dva měsíce.\n\nMagazín pro podnikatele a živnostníky, vychází jedenkrát měsíčně.\n\nPrůměrný prodaný denní náklad Hospodářských novin v říjnu 2015 činil 32 807 výtisků, což je pro srovnání téměř pětkrát nižší prodaný náklad nežli v případě MF Dnes. Denní průměr prodaného nákladu za celý rok 2017 byl dle ABC ČR 33 813 výtisků. Čtenost HN činila k 14. května 2015 hodnotu 157 000 čtenářů, tento údaj je ve srovnání s čteností ostatních tuzemských celostátních deníků nejnižší, ačkoli náklad dosahuje vyšších hodnot.\n\nInzerce v HN se pohybuje v částkách od 66 659 Kč až k 799 000 Kč podle rozsahu reklamy. První zmiňovaný údaj náleží k osminové části formátu strany s barevným potiskem, až téměř osm set tisíc může inzerent zaplatit za tzv. superpanorama, tedy reklamu na dvou spojených dvoustranách deníku HN.\n\nInzerce se samozřejmě objevuje také v přílohách, přičemž s nejvyšší cenou za inzerci na zrcadle na spad v hodnotě 299 000 Kč vede magazín Proč ne?!, tentýž rozsah reklamy poskytuje magazín Ego! za 279 000 Kč a nejlevnější je reklama v magazínu Podnikání, kdy ceny za inzerci na zrcadle vycházejí na 179 000 Kč.\n\nSe svými hrubými inzertními příjmy v hodnotě 28 378 942 Kč (březen 2015) se podle Médiáře HN mezi celostátními deníky umisťují na pátém místě z celkových sedmi (Aha!, Blesk, MF Dnes, LN, Právo, Sport). Nejvyšší příjmy z inzerce má deník Blesk, nejnižší příjmy pak mají deníky Aha! a Lidové noviny.\n\n"}
{"id": "86532", "url": "https://cs.wikipedia.org/wiki?curid=86532", "title": "Stvolny", "text": "Stvolny\n\nStvolny (dříve \"Stvolno,\" ) je vesnice v severní části okresu Plzeň-sever, část obce Manětín. Ve vsi v roce 2011 trvale žilo 107 obyvatel, její katastrální území \"Stvolny\" zaujímá 894,16 ha a PSČ všech adres je 331 62.\n\nStvolny leží v otevřené krajině nad levým břehem Hrádeckého potoka, 5 km ssv. od Manětína. Vsí prochází silnice II/205 a začíná zde silnice II/206. Na severovýchodě sousedí s dvorem Vranov a dále Rabštejnem nad Střelou, na jihovýchodě s Kotanečí, na jihu s Hrádkem, na jjz. s Manětínem, na západě s Novosedly a na severozápadě s Močidlcem.\n\nOkolí vesnice bylo osídleno již v pravěku. Asi 1,5 kilometru severně od ní bylo v poloze s pomístním názvem \"Na Homoli\" povrchovými sběry doloženo sídliště z období laténské kultury.\n\nPrvní písemná zmínka o vesnici pochází z roku 1321.\n\n"}
{"id": "86535", "url": "https://cs.wikipedia.org/wiki?curid=86535", "title": "Manětín", "text": "Manětín\n\nManětín je město v severní části okresu Plzeň-sever. V celém městě, které zahrnuje dalších 14 vsí, žije obyvatel. Jeho katastrální území měří 8 465,20 ha – je největším katastrem obce na severním Plzeňsku. Katastrální území samotného Manětína má výměru 876,3 ha a PSČ adres je 331 01 a 331 62.\n\nManětín leží v údolí Manětínského potoka na úpatí a svahu Chlumské hory, vzdálený 29 km ssz. od Plzně. Ve městě se kříží silnice II/201 a II/205.\n\nSamotné město Manětín sousedí na ssv. se Stvolny, na severovýchodě s Hrádkem a Brdem, na jihovýchodě s Vladměřicemi, na jihu s Lipí a na západě s Lešovicemi a Újezdem.\n\nKatastrální území města sousedí na severovýchodě s obcí \"Žihle\", na východě s obcemi Mladotice a Štichovice, na jihovýchodě s obcí Hvozd, na jihu pak s Líté a Horní Bělou a na západě s Nečtinami a Bezvěrovem. Severní hranice katastru tvoří také hranici okresů Plzeň-sever a Karlovy Vary. Sousedními obcemi z okresu Karlovy Vary jsou Štědrá, Pšov a Chyše.\n\nZajímavostí je, že ač zabírá katastrální území města téměř 85 km², severní okraj zástavby leží asi jen cca 300 m od obecní, okresní i krajské hranice.\n\nNázev města je odvozen přivlastňovací příponou z osobního jména Maňata či Maněta ve významu Maňatův dvůr nebo potok. Od čtrnáctého století se začal objevovat v ženském rodě (Maňatova Ves – Manětina) a později také ve středním rodě (Manětino) a allegrovém tvaru (Mantina, Manětina).\n\nV historických pramenech se název vyskytuje ve tvarech: Manetin (1169, 1182), Manetim (1191), Manetin (1235), Maneting (1325), Manetyn (1355), Manetin (1369), Manyetyn (1384–1399), Manyetyna (1395), in Manitina (1401), in Manyetyn (1407), z Manetyney (1411), in Manyetyna (1425), z Manětiny (1523), Manietina (1541), Manjetino (1546), Manietinij (1557), na Mantiný (1587), Manetiny (1597), na Manětině (1615), v městě Manetiny (1651), Manetino (1654), Manetin a Manietin nebo Mantin (1788) a Manetin (1838).\n\nManětín, městečko na tehdejší zemské stezce z Prahy do Chebu, je poprvé připomínán v roce 1169, kdy zdejší újezd daroval král Vladislav II. řádu pražských johanitů. Ti si v roce 1235 na králi vymohli udělení práva soudu a hradeb. V té době byla v prostoru západní části dnešního zámku vystavěna tvrz a klášter.\n\nV roce 1420 dal král Zikmund Lucemburský manětínské panství do zástavy Bohuslavu ze Švamberka. Ten se nejprve stavěl proti husitům, ale poté, co ho v roce 1422 zajali, se nakonec přiklonil na jejich stranu. Panství později převzal jeho bratr Hynek Krušina ze Švamberka. Na manětínské tvrzi sídlil purkrabí.\n\nKdyž Krušina v roce 1455 zemřel, panství po něm převzal jeho syn Bohuslav, který se ostře stavěl proti tehdejšímu králi Jiřímu z Poděbrad. S dalšími českými pány založil v roce 1465 tzv. jednotu zelenohorskou. O tři roky později se spojil s křižáky a podnikal s nimi ničivé výpady na území západních Čech. V roce 1483 Bohuslav od řádu johanitů dědičně odkoupil celé panství (do té doby ho měl pouze v zástavě).\n\nRod Švamberků panství prodal v roce 1544. V pozdějších letech se majitelé střídali častěji. Za zmínku stojí rod Hrobčických, kteří panství vlastnili mezi léty 1560–1617 a za jejichž vlády vyrostl na místě původní tvrze renesanční zámek.\n\nV průběhu třicetileté války získala panství Ester Lažanská s manželem Jiřím Mitrovským z Nemyšle. Ten se „zasloužil“ o násilnou rekatolizaci obyvatelstva – odvolal dosavadního faráře a dosadil na jeho místo jezuitu. V roce 1625 se proti němu vzbouřili poddaní a obléhali zámek. Mitrovského osvobodilo až přivolané vojsko z Plzně. Před svou smrtí odkázala majitelka Ester Lažanská panství svému bratrovi.\n\n18. století bylo pro Manětín ve znamení stavebního rozkvětu, který paradoxně zahájil velký požár města v roce 1712, při kterém lehl popelem zámek, kostel, škola a polovina města. Bezprostředně po požáru nechal tehdejší majitel Václav Josef Lažanský vyhořelý zámek barokně přestavět podle plánů architekta Tomáše Haffeneckra. O rozvoj barokní kultury ve městě se po smrti Václava Josefa zasloužila i jeho manželka Marie Gabriela Lažanská z Bukové a jeho syn. V Manětíně tehdy tvořili malíři Petr Brandl a F. K. Bentum, architekti J. B. Santini a J. J. Hess, sochaři Š. Borovec a J. Herscher a hudební skladatel Jan Josef Brixi.\n\nV roce 1809 byl u zámku založen anglický park. Od roku 1830 sílily protesty proti robotě. Po jejím zrušení, v roce 1850, vzniká nový soudní okres Manětín. V roce 1857 byla vystavěna silnice do Žlutic, současně byla projektována i železniční trať Plzeň – Žlutice – Karlovy Vary. V roce 1869 byla zahájena činnost sboru dobrovolných hasičů. V sedmdesátých letech 19. století pokračovala výstavba silnic do Nečtin, Dolní Bělé a do Kaznějova, později do Mladotic a do Rabštejna nad Střelou.\n\nPo vzniku samostatné ČSR v roce 1918 vyvěsila většina občanů města české prapory, pouze na zámku visel černo-žlutý prapor, který byl následovně místními Čechy odstraněn. Manětín byl jedním z posledních měst v oblasti s převládajícím českým obyvatelstvem – byl obklopen německými obcemi (Rabštejn nad Střelou, Pšov, Bezvěrov). Při sčítání lidu 1921 bylo napočítáno 1 017 Čechů a 242 Němců, tj. podíl Čechů 80 %.\n\nV roce 1923 definitivně padly veškeré plány o výstavbě lokální železniční tratě z Plzně do Manětína. Železniční zastávka Manětín vznikla na trati Plzeň–Žatec někdy ve třicátých letech dvacátého století, ale byla vzdálena 10 km od obce. Později byla přejmenována na Mladotice – zastávka. Dne 15. srpna 1924 byla zahájena pravidelná autobusová doprava mezi Plzní a Manětínem. Po Mnichovské dohodě, 30. září 1938, se stal Manětín poslední českou obcí v okolí, která nebyla přičleněna k Říši.\n\nOsvobozen byl 7. května 1945 americkou armádou. Zámek byl zkonfiskován rodu Lažanských, zestátněn a využíván jako kanceláře různých organizací. Odsun Němců Manětín nezasáhl tolik jako většinu okolních vesnic. Vysídleny byly pouze dříve „německé“ vesnice, které tehdy ještě pod Manětín samozřejmě nepatřily – např. Rabštejn nad Střelou nebo Zhořec. Nástup komunismu přinesl také správní reformu, kdy se od roku 1949 stal Manětín součástí okresu Plasy (do té doby byl okres Kralovice). Až 22. srpna 1957 se v obci podařilo ustanovit jednotné zemědělské družstvo.\n\nOd roku 1960 se Manětín stal součástí okresu Plzeň-sever, jíž je dodnes. V letech 1973–1974 byly ve svahu Chlumské hory vystavěny nové bytovky. Postupně se ke městu integrovaly další a další vesnice, maximálního stavu bylo dosaženo v roce 1980, kdy mělo katastrální území obce rozlohu 96 km². V roce 1988 převzalo zámek od Státních lesů Muzeum a galerie severního Plzeňska a provedlo rozsáhlou rekonstrukci.\n\nV posledních 45 letech se Manětín potýká s úbytkem obyvatel. Důvodem je značná odlehlost města na hranici dvou krajů – Plzeňského a Karlovarského, s čímž je spojený nedostatek dostupných pracovních příležitostí.\n\nPřilehlé lesy (jižní část katastrálního území tvoří souvislá lesní plocha o rozloze skoro 95 km² dosahující až k Úněšovu), údolí Manětínského potoka a Střely a další zajímavá sídla v okolí (Nečtiny se zámkem, Rabštejn nad Střelou) jsou lákadlem pro turisty. Ve městě sídlí základní škola, pošta, zdravotní středisko, obchody, informační centrum, služebna Policie ČR a několik restaurací a penzion.\n\n\n\nV letech 1976–1992 byla součástí Manětína také obec Štichovice.\n\nManětín je jako městečko poprvé připomínán ve 14. století, ale přesná doba přidělení znaku není známa. Znak je poprvé doložen znakovou pečetí. Pravá polovina štítu připomíná stříbrným maltézským křížem na červeném pozadí působení johanitů ve městě v letech 1169–1420. J. Čarek připouští, že znak mohl být nejdříve erbem vrchnosti, tj. johanitského velkopřevora Semovita, knížete těšínského, a po změně vrchnosti v roce 1420 se mohl erb změnit na znak města. Druhá, levá polovina má zlaté pozadí, které nese polovinu černé orlice s červenou zbrojí. Zvláštností je pohled orlice, který nemíří vlevo, vně znaku, ale naopak doprava k jeho středu.\n\nVe městě se kříží silnice II/201 \"(Jeneč – Křivoklát – Kralovice – Konstantinovy Lázně – Planá – hraniční přechod Broumov/Mähring)\" a II/205 (Nevřeň – Nekmíř – Žlutice – Hvězda). Dále sem přichází větší množství silnic nižších tříd spojujících zejména vesnice s městem.\n\n\nPro množství barokních památek a soch je město označováno jako barokní perla západních Čech.\n\n\n\n\n\n"}
{"id": "86536", "url": "https://cs.wikipedia.org/wiki?curid=86536", "title": "PricewaterhouseCoopers", "text": "PricewaterhouseCoopers\n\nPricewaterhouseCoopers (nebo PwC) je mezinárodní síť poradenských společností, která poskytuje auditorské, daňové a poradenské služby. Zabývá se jak soukromými tak veřejnými organizacemi prakticky všech průmyslových odvětví. V České republice působily obě společnosti, jejichž sloučením firma vznikla, od roku 1990.\n\nFirma PricewaterhouseCoopers vznikla v roce 1998 fúzí společností Coopers & Lybrand a Price Waterhouse. Tímto sloučením vznikla největší poradensko-auditorská firma na světě, která nyní zaměstnává více než 169 000 lidí a působí ve 158 zemích světa. Za rok 2005 vykázala zisk 20.3 miliardy USD. V USA je PricewaterhouseCoopers považována za šestou největší soukromou organizaci.\n\nPricewaterhouseCoopers vznikl v roce 1998 sloučením společností Price Waterhouse a Coopers & Lybrand. Tyto firmy vznikly už v 19. století.\n\nHistorie této firmy začala v roce 1849, kdy si účetní Samuel Price otevřel praxi v Londýně. Roku 1865 se jeho partnery stali William Holyland a Edwin Waterhouse. W. Holyland však z firmy odešel a od roku 1874 se firma jmenovala Price Waterhouse & Co. Firma se zabývala především účetními a poradenskými službami a protože byla velmi úspěšná, tak roku 1890 expandovala do New Yorku, časem otevřela řadu dalších poboček, především na území britských kolonií. Díky tomu, že firma poskytovala relativně velkou volnost místním pobočkám, stala se koncem 19. století jednou z nejvýznamnějších firem v této oblasti.\n\nCoopers & Lybrand vznikl v r. 1957, sloučením třech účetních firem, které vznikly v 19. století – britskou Coopers Brothers & Co, americkou Lybrand, Ross Bros & Montgomery a kanadskou McDonald, Currie & Co. V roce 1990 se firma Coopers & Lybrand spojila s Deloitte Haskins.\n\n"}
{"id": "86538", "url": "https://cs.wikipedia.org/wiki?curid=86538", "title": "Brabham BT54", "text": "Brabham BT54\n\nBrabham BT54 (Jack Brabham and Ron Tauranac, 54 design) byl vůz formule 1 týmu Motor Racing Developments v letech 1985–1986.\n\nBrabham BT54 je nástupcem modelu BT52, který dovezl Nelsona Piqueta k titulu mistra světa v roce 1983. Dalším pozoruhodným prvkem je motor, který připravila mnichovská fabrika BMW. Na rozdíl od konkurence, byl motor BMW řadový 4 válec. Brabham BT54 dosáhl jen jediného vítězství a to ve francouzské GP 1985.\n\nBMW, Ferodo, Olivetti, Pernod, Pirelli, Emporio Armani\n\n\n\ntučně vyznačené závody znamenají zisk pole position\n"}
{"id": "86541", "url": "https://cs.wikipedia.org/wiki?curid=86541", "title": "Rabštejn nad Střelou", "text": "Rabštejn nad Střelou\n\nRabštejn nad Střelou () je část města Manětína v okrese Plzeň-sever, od něhož se nachází přibližně 7 km na severovýchod. Jedná se o bývalé historické město, které leží na řece Střele asi 30 kilometrů severně od Plzně. Většina městské zástavby leží nad pravým břehem řeky, na ostrohu ohraničeném strmými svahy na jihu a severu. Nachází se uprostřed přírodního parku Horní Střela.\n\nÚzemí Rabštejna sousedí na severovýchodě s Novým Dvorem, na jihu s Kotančí, na jihozápadě se Stvolny, na severozápadě s Močidlcem a na severu s Jablonnou.\n\nNázev města souvisí pravděpodobně s jeho polohou a podle pověsti o havranovi a nalezeném prstenu je odvozen od bájného vzniku města na skále. Slovo \"Rabenstein\" v překladu znamená havraní kámen.\n\nPrvní písemná zmínka o hradu Rabštejnu pochází z roku 1269, kdy byl ve vlastnictví rodu Milhosticů. Po roce 1321 koupil rabštejnský statek Oldřich Pluh, předek významného rodu Pluhů z Rabštejna. Oldřich byl královským podkomořím a stal se oblíbencem krále Jana Lucemburského. Přestavěl zpustlý hrádek na významné šlechtické sídlo a založil na předhradí opevněné město, kterému vymohl 21. září 1337 pražské městské právo.\n\nV držení rodu Pluhů Rabštejn dlouho nezůstal, neboť Oldřichovi synové byli nuceni roku 1357 město a hrad prodat za 3000 kop grošů míšeňských císaři Karlu IV., který si byl vědom strategické polohy hradu a města na obchodní cestě z Prahy do Chebu a dále do Bavorska a chtěl je mít ve svém majetku. Tak se stal Rabštejn královským zbožím, které spravoval purkrabí. Císař zde často pobýval a výnosy z něho daroval roku 1370 své manželce Elišce Pomořanské. Zároveň Karel IV. udělil v roce 1375 městu právo vybírat clo na zmíněné obchodní cestě. Roku 1397 postoupil Karlův syn Václav IV. hrad Benešovi Čertovi z Hořovic jako zástavu za 1600 kop grošů českých.\n\nV roce 1419 se Rabštejna zmocnil Jindřich Plavenský, pán na Kynžvartě, Bečově a Bochově. Kdy Rabštejn ztratil, není známo. Hrad získali synové Beneše Čerta, ale již v roce 1428 se jako jeho držitelé uvádějí bratři Bušek a Jan Calta z Kamenné Hory. Na jejich žádost obnovil městu král Jiří z Poděbrad roku 1461 právo na clo a nařídil kupcům procházet Rabštejnem pod trestem zabavení zboží. Když Bušek Calta roku 1433 zemřel, stal se poručníkem jeho nezletilého syna Jana Burian z Gutštejna. Buškův syn Jan zemřel v roce 1464 a majetku se protiprávně zmocnil poručník jeho nezletilých dcer Burian mladší z Gutštejna. Spor o správu Rabštejna byl také jednou z příčin, proč se Burian stal nepřítelem krále Jiřího z Poděbrad a členem jednoty zelenohorské. Vlastnil jedenáct panství a pro svůj majetek byl přezdíván Burian Bohatý. V těsné blízkosti hradu dal roku 1483 vystavět klášter bosých karmelitánů, který byl však při bouři nekatolických rabštejnských měšťanů v roce 1532 vybit a spálen.\n\nPo Burianově smrti roku 1494 Rabštejn ještě vlastnili jeho potomci. Syn Kryštof byl ovšem pro své spory se Šliky a jiné výtržnosti předvolán k zemskému soudu. Tam se nedostavil, a proto byl odsouzen ke ztrátě hrdla, cti a majetku. V roce 1509 byla proti němu podniknuta pod vedením krále Vladislava II. vojenská výprava. Kryštof se zalekl a žádal krále o milost. Za trest musel králi vydat statky Točník, Žebrák, Příbram a Rabštejn. Z tohoto období je v historii rovněž známý jeden z prvních českých humanistů Jan z Rabštejna.\n\nKrál Vladislav II. držel Rabštejn devět let a udělil městu další privilegia: právo týdenního a výročního trhu a červenou pečeť. Prvně jsou také zmiňovány zdejší břidlicové lomy, když měšťané dostali od krále horu na lámání břidlice, která byla použita mimo jiné při stavbě a opravách pražského chrámu svatého Víta, Prašné brány a Karlštejna a vyvážela se i do ciziny.\n\nVladislavův syn Ludvík Rabštejn roku 1518 zastavil Šlikům. Sídlil zde Lorenc Šlik, který sešlý hrad opravil a po požáru v roce 1532 tu postavil nové hradní stavení. Později však musel pro dluhy postoupit hrad svému bratrovi Jeronýmovi, který se zúčastnil povstání proti Ferdinandovi I. v roce 1547. Byl proto odsouzen ke ztrátě Lokte a odstěhoval se na Rabštejn. Ke svému statku přikoupil ještě nedaleký Manětín. Po Jeronýmově smrti roku 1566 zdědil Rabštejn syn Jáchym. Rabštejnské zboží však bylo stále majetkem krále a Šlikové ho měli pouze v zástavě. Jáchym sice usiloval o jeho dědičné získání, ale nepodařilo se mu to.\n\nOd roku 1564 drželi Rabštejn Švamberkové, ale v roce 1574 jej postoupili Šebestiánu Šlikovi. Výměnou s císařem Rudolfem II. získal Šebestián roku 1577 místo Rabštejna Bečov. Již po roce 1578 však Rudolf II. se svolením stavů prodal zdejší zboží Jaroslavu Libštejnskému z Kolovrat a Jiříku Kokořovcovi na Šťáhlavech a na Žluticích. Tak se Rabštejn stal opět svobodným zbožím.\n\nOd roku 1584 byl Rabštejn zcela v držení Libštejnských. Po Jaroslavovi tu od roku 1595 vládl syn Jáchym. Když se ujímal svého dědictví, byl v zápisu uveden i popis hradu; měl sklepy, pokoje podzemní i nadzemní, obydlí hejtmana a kuchyně; mlékárna, konírna a zahrádka byly před hradem. Jáchym z Libštejna byl smutnou postavou pobělohorských dějin. Odmítl se vzdát protestantské víry, pro účast na stavovském povstání přišel o třetinu majetku včetně Rabštejna a neměl klid ani po své smrti v roce 1635. Farář z Valče nepovolil pohřbít kacíře do kostela sv. Matouše u rabštejnského zámku, a tak „mrtvola hnila v kostele několik měsíců.“ Až odvážnější farář z nedalekého Manětína poskytl nebožtíkovi poslední službu. Valečský farář jej za to žaloval a spor se dostal až před pražského arcibiskupa. Ten nakonec pohřeb schválil jako akt křesťanské povinnosti.\n\nMezitím se krátce stal majitelem i Albrecht z Valdštejna, ale po jeho smrti připadl opět královské komoře. Od roku 1638 vlastnil Rabštejn Leonard Helfried z Meggau. V té době ve městě získal převahu německý živel a také se zde usadily první tři židovské rodiny. K panství tehdy patřilo město a 12 vesnic: Stvolny, Močidlec, Novosedly, Vysočany, Kotaneč, Hluboká, Chrašťovice, Odlezly, Potvorov, Luby, Tis a Hrádek. Velmi těžce Rabštejn zasáhla třicetiletá válka. V roce 1653 se zde připomíná pouze 12 domů obydlených a 14 spálených.\n\nVnučky Leonarda Helfrieda Rabštejn v roce 1665 prodaly hraběti Janu Šebestiánovi z Pöttingu. Pöttingové se zasloužili o opětovný vzestup městečka. Pravděpodobně na místě původního zpustlého konventu karmelitánů založili klášter servitů, u městských hradeb vyrostla loretánská kaple a dřevěný městský špitál a na části hradní ostrožny dal roku 1705 Janův syn František Karel postavit barokní zámek, neboť starý hrad byl již sešlý.\n\nFrantišek Karel z Pöttingu prodal v roce 1714 Rabštejn za 216 000 zlatých Františku Josefu Černínovi. Po jeho smrti koupila panství roku 1733 Anna Barbora Krakovská z Kolovrat, rozená Michnová z Vacínova. Od ní jej v roce 1748 získal Maxmilián Václav Lažanský, jenž držel i nedaleký Manětín.\n\nLažanští přeměnili své hlavní sídlo Manětín množstvím monumentálních sochařských děl v perlu českého baroka a ve stejném stylu zkrášlili i tvář Rabštejna. Na jižní straně zámeckého areálu byl také v letech 1766–1767 asi podle návrhu architekta Anselma Luraga postaven kostel Panny Marie Sedmibolestné. Nový kostel se stal po zrušení kláštera servitů v roce 1767 farním a původní farní kostel svatého Matouše, který stával mezi dnešním kostelem a zámkem, byl roku 1787 zbořen.\n\nVýznam Rabštejna však postupně klesal. Vzdálenost od centra panství i stísněný sídelní prostor bránily rozvoji průmyslu i další zástavby. Obyvatelstvo se živilo nevýnosným zemědělstvím a řemesly, mezi nimiž vyniklo zvláště tkalcovství. Roku 1836 zde bylo na 20 stavů. Kromě běžných řemesel zde byly i dvě dílny na malování hracích karet. Poslední šlechtickou majitelkou až do roku 1945 byla Terezie Seilern-Aspang, rozená Lažanská.\n\nVzhledem k převaze německého obyvatelstva se Rabštejn stal v roce 1938 součástí Sudet a musela odejít část místní české menšiny. Spolu s ní městečko opustily i poslední dvě židovské rodiny a zakončily tak téměř 300 let dlouhou historii rabštejnské židovské komunity. Válečné operace se vzhledu městečka příliš nedotkly, ale výrazně ovlivnily život jeho obyvatel. Ještě před koncem druhé světové války v roce 1945 bylo navíc v blízkém okolí Rabštejna německými vojáky zastřeleno několik válečných zajatců.\n\nKonec války přinesl odsun německých obyvatel a Rabštejn již nebyl plně dosídlen. Malebnost města předurčila jeho postupnou přeměnu v rekreační sídlo, část neobydlených domů byla zbořena. Rabštejn se nadále vylidňoval a ztratil tak i svou samostatnost, když se 1. července 1980 stal součástí města Manětína. Postupně zde také zanikly téměř všechny služby. Pošta je uzavřena od roku 1998, obchod byl zrušen v roce 2003, zanikly také penziony v zámku i klášteře.\n\nV posledních letech ovšem dochází k pozvolnému oživování města, které dnes obývá pouhých 23 stálých obyvatel. Vznikly tři nové restaurace a ubytovací zařízení s provozem alespoň v letní turistické sezóně, přijíždí také stále více návštěvníků. Od srpna 2010 v Rabštejně pracuje tříčlenný osadní výbor, v září se konala po mnoha desetiletích obnovená mariánská pouť a byl zpřístupněn alespoň kostel (včetně věže) a loretánská kaple. Rabštejn nad Střelou je dnes považován za nejmenší české historické město. Dle Guinessovy knihy rekordů je nejmenším městem na světě Hum v severním Chorvatsku. Ani jedno z obou historických měst není samostatné (Hum je částí města Buzet), ale Hum má o čtyři obyvatele méně než Rabštejn.\n\nMěsto leží uprostřed přírodního parku Horní Střela a přímo na jeho území se rozkládá také přírodní rezervace Střela.\n\n\nPodoba znaku složená z horní poloviny českého dvouocasého lva a dolní poloviny orlice se nalézá již na nejstarší městské pečeti, která pravděpodobně pochází z první poloviny 15. století. Na této pečeti je lev obrácen vlevo, ale na všech pozdějších pečetích a praporu je lev již obrácen vpravo. Znak podle J. Čarka připomíná znaky přidělených městům (Žebrák, Slavkov u Brna) králem Václavem IV., spojitost však není prokázána, byť je známo, že Rabštejn Václavu IV. náležel. Štít je červený, dvouocasý lev stříbrný se zlatou zbrojí, červeným jazykem a korunou na hlavě. Ve spodní polovině je černá orlice se zlatými pařáty.\n\nVlajka nebyla v historii města používána, v současnosti osadní výbor uvažuje o ztvárnění vlajky na základě historického městského znaku.\n\nV porovnání s významem historické obchodní cesty z Prahy přes Loket a Cheb do Bavorska lze konstatovat, že Rabštejn dnes leží stranou hlavních dopravních cest. Městem prochází silnice II/206 a díky mostu zde je možné řeku překonat, ale navazující úzký průtah městem a strmé stoupání není vhodné pro tranzitní ani nákladní dopravu.\n\nMěstem neprochází žádná železniční trať, nejbližší a pro obsluhu Rabštejna nejvýznamnější nádraží leží v 6 kilometrů vzdálené Žihli. Do prosince 2010 byl Rabštejn obsluhován pouze třemi páry autobusových spojů vedených v pracovních dnech na lince 790 Kralovice – Mladotice – Manětín – Rabštejn nad Střelou. Od 12. prosince 2010 se podařilo dosáhnout zavedení celotýdenního provozu na nové autobusové lince 181 Kralovice – Žihle – Rabštejn nad Střelou – Manětín, která město spojovala se žihelským nádražím i okolními památkami v Manětíně, Potvorově a Mariánské Týnici. Toto nové autobusové spojení však bylo dne 9. ledna 2011 zrušeno a Rabštejn nad Střelou je opět obsluhován obnovenou linkou 790 Kralovice – Mladotice – Manětín – Rabštejn nad Střelou se čtyřmi páry spojů vedenými pouze v pracovních dnech. Sobotní a nedělní spoje autobusové linky 181 jsou alespoň v červenci a srpnu opět provozovány v relaci Kralovice – Žihle – Rabštejn nad Střelou – Manětín a v Žihli navazují na vlaky Plzeň – Žihle – Most.\n\nHistorické jádro Rabštejna nad Střelou bylo pro svůj význam a dochované památky 10. září 1992 prohlášeno městskou památkovou zónou.\n\n\n\n\n"}
{"id": "86542", "url": "https://cs.wikipedia.org/wiki?curid=86542", "title": "General Dynamics F-111 Aardvark", "text": "General Dynamics F-111 Aardvark\n\nGeneral Dynamics F-111 byl první sériově vyráběný letuschopný stroj s měnitelnou geometrií křídel a zároveň první bitevní letoun schopný přesného bombardování z malé výšky ve dne i v noci a za jakéhokoliv počasí. Díky své siluetě získal v americkém letectvu bojové jméno Aardvark (česky: \"Hrabáč\"). I přes určité problémy s konstrukcí, uložením motorů a přístroji se F-111 stal mimořádně účinným letounem.\n\nV roce 1968 byl poprvé bojově nasazen ve Vietnamu, kde nízkými průlety dokázal úspěšně zaútočit na Hanoj; z celkem šesti nasazených strojů však byly tři ztraceny kvůli technickým závadám a chybě pilota. Do roku 1972 byly stroje modernizovány a staly se tak vysoce efektivními útočnými letouny. Vzniklo celkem šest verzí, včetně strategické FB-111 určené k náhradě B-58 ve službách amerického strategického letectva, která měla zvětšené rozpětí křídel a náklad paliva. V roce 1974 bylo firmou Grumman několik strojů upraveno pro elektronický boj a označeno jako EF-111A Raven (\"Havran\") – letounům byla do pumovnice uložena komplexní výbava, jako vysílač mylných signálů a detektor radarových signálů, na kýlovku byl umístěn přijímač, ze kterého jsou radarové signály přenášeny do palubního počítače a odtud do rušičky. V roce 1981 bylo prvních 42 EF-111A zařazeno do služby a roku 1991 se osvědčily během války v Zálivu. Tyto stroje jsou nyní nahrazeny letouny F-16CJ.\n\nJediným zahraničním a také posledním uživatelem strojů F-111 byla Austrálie – do služby u RAAF byly přijaty v roce 1973 a jejich vyřazení proběhlo roku 2010. \n\nF-111 byla jedním z nejkontroverznějších letadel své doby. Do té doby žádné jiné letadlo nebylo médii tak ostře kritizováno. Jeho vývoj byl doprovázen mnoha vážnými problémy a značně překročil nejen plánované náklady, ale i stanovený termín spuštění sériové výroby. Z několika tisíc kusů, které se měly původně vyrobit, bylo nakonec dodáno pouze 562 letadel v sedmi různých variantách.\n\nLetoun byl předmětem dlouhotrvajících diskusí i v rámci Kongresu a jeho odpůrci se o letadle posměšně vyjadřovali, že je nebezpečnějším pro USA než pro potenciálního nepřítele. Nicméně poté, co bylo vyřešeno několik technických problémů, se F-111 ve své době ukázal jedním z nejefektivnější letadel. F-111 navíc stanovila dosud nejlepší bezpečnostní rekord, když po dosažení jednoho milionu letových hodin došlo ke ztrátě pouze 77 letadel.\n\nHistorie vzniku F-111 se začala odvíjet na konci 50. let minulého století, kdy si americké letectvo uvědomilo, že brzy bude potřebovat nahradit stíhací bombardéry F-100 Super Sabre, F-101 Voodoo a F-105 Thunderchief, které byly v té době v provozu. Proto 27. března 1958 americké letectvo vydalo následující požadavky na nové letadlo:\n\nAmerické letectvo také požadovalo, aby byl letoun připraven nasazení do roku 1964. Tyto požadavky však byly už za rok přepracovány, protože letectvo uznalo, že vývoj letadla se schopností svislého/krátkého vzletu a přistání nebude při úrovni tehdejších technologií jednoduché. V roce 1960 byl požadavek na maximální rychlost zvýšen na 2,5 Machu ve vysoké nadmořské výšce a 1,2 Machu na úrovni mořské hladiny. Letadlo mělo být schopné vzletu z rozjezdové dráhy dlouhé minimálně 914 m a jeho akční rádius v nízké letové hladině měl být 1 287 km. Přeletový dolet měl navíc být dostatečně velký na to, aby byl stroj schopen přeletět Atlantský oceán. \n\nAmerické námořnictvo v té době hledalo dvoumístné letadlo, které by nahradilo stroje F-4 Phantom II a F-8 Crusader. A přestože byly požadavky námořnictva a letectva na nové letadlo zcela odlišné, 16. února 1961 nařídil nový ministr obrany Robert McNamara, aby se zkoumala možnost vývoje jediného stroje, který by uspokojil požadavky obou složek ozbrojených sil USA. Projekt dostal označení \"Tactical Fighter Experimental\" (\"TFX\") a jeho cílem bylo snížení nákladů na zakázky. I když si představitelé amerického námořnictva od začátku uvědomovali, že jim projekt TFX nemůže poskytnout požadované letadlo schopné operovat z paluby letadlové lodi, museli respektovat McNamarovo rozhodnutí a pokračovat ve vývoji. Vznikla tedy verze F-111B, určená pro námořnictvo, z níž bylo celkem vyrobeno 7 prototypů. Jak však mnozí předpokládali hned na začátku, vývoj doprovázelo množství problémů a program byl nakonec v červenci 1968 zrušen. Náhradou za zastaralé palubní stíhačky se o několik let později stal F-14 Tomcat.\n\nVerze stíhacího bombardéru, určená pro letectvo, dostala označení F-111A. 29. září 1961 byly osloveny společnosti Boeing, General Dynamics, Lockheed, Northrop, Grumman, McDonnell, Douglas, North American a Republic, aby předložily své návrhy na nové letadlo. Odpovědi firem byly zaslány do prosince téhož roku, přičemž pouze Northrop výzvu k předložení návrhu odmítl.\nKoncem ledna 1962 se letectvo i námořnictvo shodli na tom, že žádný z návrhů není přijatelný, ale že dva z nich - návrhy Boeingu a General Dynamics - stojí za další prozkoumání. Na jaře roku 1962 předložily Boeing a General Dynamics pozměněny návrhy, ty však byly opět zamítnuty. Své konečné návrhy dodaly obě společnosti v září 1962 a 24. listopadu 1962 se vítězem této soutěže stala firma General Dynamics. K jejímu úspěchu se přispělo hlavně to, že verze pro námořnictvo a letectvo sdílely několik společných prvků a firma použila realističtější přístup k otázce nákladů. První prototyp F-111A se sériovým číslem 63-9766 se vznesl k obloze 21. prosince 1964. I když byl let z důvodu poruchy klapky zkrácen na 22 minut, výsledky byly obecně uspokojivé. Letové testy byly obnoveny 6. ledna 1965 a během prvních letů dosáhla F-111A rychlost 1,3 Machu. \n\nV roce 1965 byly odhadované náklady na výrobu jedné F-111 v rozmezí 4,5 až 6,3 milionu dolarů, což zapříčinilo výrazné škrty v plánech na množství pořízených letadel. Ve stejném roce byla uzavřena objednávka na 431 strojů, což bylo o více než 50 procent méně, než se původně plánovalo. Výroba letadel F-111A začala v roce 1967 a celkově bylo v této verzi vyrobeno 141 strojů. Americké letectvo získalo první letouny F-111 18. července 1967 a zpočátku s nimi vyzbrojili letky dislokované na základně Cannon v Novém Mexiku.\n\nKabina posádky byla řešena inovativním způsobem - pilot a operátor zbraňových systémů neseděli za sebou, ale vedle sebe. V případě nouze sloužila kabina posádky i jako úniková kapsle, která se za pomoci výbušnin a raketových motorů zcela oddělila od letadla. Při oddělení odtrhla i malou část trupu, která sloužila jako stabilizační křídlo. Následně se ve spodní části nafoukl vak, který měl ztlumit náraz při dopadu na zem. V případě přistání na vodě byla kapsle jistý čas schopná plavby. Posádky F-111 byly několikrát nuceny použít únikovou kapsli, avšak i navzdory všem technickým opatřením byla přistání mimořádně tvrdá a členům posádky způsobovala zranění.\n\nPrvních 30 letounů F-111A bylo poháněných motory Pratt & Whitney TF30-P-1. Tyto motory však při vysokých rychlostech a vysokých úhlech náběhu trpěly problémy, které souvisely se zahlcením kompresoru. Proto další sériově vyrobené F-111A už poháněla dvojice TF30-P-3 a přepracované muselo být i vstupní ústrojí. Nový pohon dodatečně získalo i některé z prvních 30 letadel vybavených problémovými TF30-P-1. Přívody vzduchu měly tendenci nasávat hodně úlomků z přistávací dráhy, což zapříčinilo, že F-111A mohly vzlétat jen z upravených drah, které byly nepřetržitě zametány.\n\nAvionika F-111A se skládala z balíku elektroniky nazvaného Mk I. Zahrnovala inerciální navigační a útočný systém Litton AJQ-20, bojový radar General Electric AN/APQ-112, pulzní radar Honeywell APN-167, radar ke sledování terénu Texas Instruments AN/APQ- 110 a komunikační systémy Collins ARC-109 a ARC-112.\n\nF-111A měla pod křídly šest pylonů na zavěšení pum, raket nebo externích palivových nádrží. Vnější pylon na konci každého z křídel byl pevný a nemohl se otáčet. V důsledku toho bylo možné na těchto dvou závěsníkách nést arzenál pouze tehdy, když byla křídla v poloze mezi 16 a 26 stupni. Nicméně čtyři vnitřní pylony se mohly otáčet a zůstat tak rovnoběžné se středovou linií letadla při jakémkoliv stupni šípovitosti. V malé pumovnici mohlo letadlo nést ještě dvojici pum o hmotnosti 340 kg. Alternativně mohly být pumy v tomto vnitřním prostoru nahrazeny 20 mm rotačním kanónem M61A1 s palebným průměrem 2000 nábojů. V této konfiguraci však létaly F-111 jen zřídka a raději využívaly pumovnici k nesení pum nebo elektroniky. Ve standardní bojové konfiguraci se užitečné zatížení F-111A pohybovalo od 3 630 kg po 9070 kg, což představovalo 10 až 26 pum o hmotnosti 340 kg nebo 8 až 20 pum o hmotnosti 454 kg. Například při misích, kde byl požadovaný dolet 2 800 km, bylo užitečné zatížení F-111 řádově 7257 kg, což představovalo 16 pum o hmotnosti 454 kg.\n\nŠlo o námořní verzi F-111, která se však nakonec zavedení do služby nedočkala. Prvního let prototypu se uskutečnil 18. května 1965 a i když byl úspěšný, letové zkoušky již brzy odhalily, že má stroj příliš vysokou vzletovou hmotnost. Tento problém se podařilo částečně zredukovat u čtvrtého prototypu, ale stále to nebylo dostatečné. Této nepovedené konstrukci nepomohl ani fakt, že byla poháněna motory TF30-P-1, které trpěly zahlcením kompresoru. Do října 1967 bylo námořnictvu jasné, že z F-111B nikdy nebude palubní letadlo s požadovanými vlastnostmi a americkému kongresu doporučilo, aby byl projekt ukončen.\n\nJelikož společnost General Dynamics neměla žádné zkušenosti s palubními letadly, spojila se s firmou Grumman, která byla zkušeným výrobcem stíhaček operujících z paluby letadlové lodi.\n\nNos F-111B byl o 259 cm kratší než u F-111A, aby se letadlo přizpůsobilo výtahům na palubách tehdejších amerických letadlových lodí. Křídla byla prodloužena o necelých 107 cm, aby se zvýšila nosná plocha. F-111B by měla být vybavena pulzně-dopplerovským radarem Hughes AN/AWG-9 a vyzbrojená šesti raketami AIM-54 Phoenix.\n\nVerze určená pro Austrálii, která nahradila bombardéry English Electric Canberra. Celkově získalo australské letectvo 24 letadel tohoto typu, které byly oficiálně zařazeny do služby v roce 1973 a Austrálie je provozovala až do roku 2010.\n\nF-111C získala křídla z verze F-111B, která měla rozpětí až 21,3 m. Na prodloužená křídla bylo možné připevnit až osm pylonů. Zároveň bylo letadlo vybaveno zpevněným podvozkem a moderním palubním radarem APQ-113. V letech 1983 až 1985 získaly australské letadla i AVQ-26 Pave Tack, který se skládal z laserového značkovače a infračerveného senzoru, což umožnilo efektivnější použití laserem naváděných pum. F-111C byly vyzbrojeny i protilodními raketami AGM-084A Harpoon.\n\nV srpnu 1990 byla s firmou Rockwell uzavřena smlouva na modernizaci 18 strojů F-111C, což se podařilo zrealizovat do listopadu 1999. Letadla byla vybavena novým navigačním systémem, analogový systém řízení letu byl nahrazen digitálním systémem \"fly-by-wire\" a přibyl také nový radar ke sledování terénu Texas Instruments AN/APQ-171.\n\nVe verzi F-111D bylo vyrobeno 96 letadel, jejichž dodávky probíhaly v letech 1970 až 1973. Počáteční operační způsobilosti dosáhly tyto stroje v září 1972, ale kvůli přetrvávajícím problémům s avionikou byly bojeschopné až od ledna 1974. Americké letectvo je provozovalo do prosince 1992.\n\nF-111D byla poháněna výkonnějšími motory Pratt & Whitney TF30-P-9 a byla vybavena novými přívody vzduchu, které odstranily problémy s kompresorem. Letadlo také získalo nový avionický systém Mark II, který zahrnoval například navigační systém od Autonetics North American Rockwell, počítačový systém od IBM, integrovanou sadu displejů AN/AVA-9 od Norden Division of United Aircraft Corporation nebo dopplerovský radar od kanadské firmy Marconi.\n\nZ důvodu dlouhotrvajícího vývoje verze F-111D objednalo americké letectvo 94 letounů F-111E, které měly jednodušší avioniku a motory TF30-P-3. Stroje však disponovaly novinkou, vyvinutou pro F-111D, kterou byly přívody vzduchu Triple Plow 2. F-111E byl vybaven radarem APQ-113, který sloužil na navigaci a řízení palby v režimu vzduchu-země nebo vzduch-vzduch (i když toto nebylo jeho primárním určením). Letadla byla americkému letectvu dodána v letech 1969 až 1971.\n\nPrvní prototyp verze F-111E (67-0115) byl zapůjčen NASA na testování systému řízení letu \"fly-by-wire\". První zkušební let s tímto systémem se uskutečnil 4. září 1975.\n\nF-111F byla poslední verzí F-111 pro americké letectvo. Do služby vstoupila v lednu 1972. Dodávky byly ukončeny v září 1976 a letectvo celkově získalo 106 letadel tohoto typu. F-111F byly v arzenálu amerických vzdušných sil do roku 1996.\n\nOd F-111D se odlišovala pokročilejší elektronikou, která se vyznačovala větší jednoduchostí a spolehlivostí. Šlo o avionickou sadu Mark IIB, která kombinovala navigační a digitální počítačové systémy F-111D a FB-111A. Kromě toho byla vybavena moderním bojovým radiolokátorem APK-144. Verze F-111F dostala i vylepšený podvozek a výkonnější pohonné jednotky TF30-P-100, které poskytovaly o 35 procent větší tah než motory verzí F-111A a E.\n\nMnohé z letadel F-111F nesly v pumovnici kontejner Ford AVQ-26 Pave Tack, který se skládal z laserového značkovače a infračerveného senzoru, což umožnilo efektivnější použití laserem naváděných pum. Přestože všechny předchozí verze F-111 mohly být vyzbrojeny laserem naváděnými pumami, pouze verze F-111F si dokázala pozemní cíle i sama označit.\n\nŠlo o modifikaci letadel F-111A, které nahradily stroje Douglas EB-66. Americké letectvo získalo první Raveny v listopadu 1981 a do prosince 1985 jich bylo dodáno celkem 42. Letectvo je provozovalo do 2. května 1998.\n\nJde o letadlo elektronického boje, které bylo vybaveno rušícím systémem AN/ALQ-99E. Antény a další příslušenství byly umístěny v pumovnici, ostatní vybavení se nacházelo v radomu.\n\nPo raném testování bylo 15. března 1968 šest letadel F-111A přesunutu ze základny Nellis do Thajska, odkud začaly působit v rámci programu \"Combat Lancer\" za skutečných bojových podmínek ve Vietnamu. Do konce března letouny uskutečnily 55 nočních misí proti cílům v Severním Vietnamu. V průběhu pěti týdnů však americké letectvo ztratilo tři ze šesti F-111A a proto bylo jejich bojové nasazení 22. dubna zastaveno. Později se ukázalo, že tyto ztráty nebyly způsobeny nepřátelskou bojovou činností, ale konstrukčními chybami křídel a ocasních ploch.\n\nF-111A se vrátily do jihovýchodní Asie v září 1972. Podílely se na letecké ofenzivě Linebacker II a prováděly bombardovací mise proti cílům v Severním Vietnamu a Laosu uprostřed monzunové sezóny. Létaly bez pomoci letadel elektronického boje nebo tankovacích KC-135. 8. listopadu 1972 provedly 20 náletů na Severní Vietnam v tak špatném počasí, že ostatní letadla musela zůstat uzemněna. Čtyři F-111A byly schopny dopravit na cíl tolik pum jako 20 letadel F-4 Phantom II. Letouny F-111A prováděly bombardovací mise i v Kambodži až do 15. srpna 1973. Celkově absolvovaly F-111A přibližně 4000 bojových misí. Zaznamenaly vysokou mírou úspěšnosti při zasahování pozemních cílů a to i když byla viditelnost téměř nulová. V souvislosti s bojovou činností ztratilo americké letectvo pouze šest letadel.\n\nV noci 14. dubna 1986 zaútočilo 24 amerických F-111F na Libyi. Letadla shazovala na cíle v Tripolisu neřízené, ale i laserem naváděné pumy. Libyjské protivzdušné obraně se podařilo jednu ze stíhaček sestřelit.\n\nŠlo o dosud nejdelší bojový let stíhacích letadel. Trval 13 hodin a F-111F urazily na zpátečním letu mezi Velkou Británií a Libyí 10 300 km.\n\nOperace Kaňon El Dorado byla také bojovým křtem pro letadla elektronického boje EF-111A Raven. Této operace se zúčastnily tři stroje Raven a jejich úkolem bylo rušit libyjské radary.\n\nBěhem operace Pouštní bouře sehrála letadla F-111F klíčovou roli při zničení irácké velitelské a řídící infrastruktury a při eliminaci důležitých pozemních cílů na bojišti v Kuvajtu. 67 strojů F-111F vzlétalo z leteckých základen v Saúdské Arábii a dokázaly na cíl dopravit přesně naváděnou munici za jakýchkoliv povětrnostních podmínek. Tyto stroje provedly 2500 letů a zničily 2203 cílů, včetně 920 tanků, 252 kusů dělostřelectva, 245 opevněných letadlových krytů, 13 přistávacích drah, 113 bunkrů a 12 mostů. Celkově shodily 5500 pum, přičemž v téměř 85 procentech šlo o přesně naváděnou munici.\n\nKdyž irácké síly začaly úmyslně vypouštět ropu z čerpacích stanic, aby umožnily její únik do Perského zálivu, byla to právě F-111F, která na rozvodné potrubí shodila pumu s elektrooptickým naváděním GBU-15, aby tento únik zastavila. V poslední noc války shodily dvě F-111F narychlo vyvinuté pumy GBU-28 na irácké bunkry hlavního velení. Tyto pumy dokáží proniknout více 30 m vrstvou země nebo téměř 7 m vrstvou betonu.\n\nPozoruhodným důkazem bojové efektivnosti F-111F bylo, že během války v Zálivu neztratilo americké letectvo žádné z těchto letadel.\n\nSpolu s F-111F byla nasazena i starší a méně pokročilá verze F-111E. Tyto stroje neměly integrovanou přesnou munici, proto bombardovaly cíle v severní části Iráku převážně gravitačními pumami Mk 82 nebo Mk 84.\n\nDo boje byla zapojena i letadla elektronického boje EF-111A Raven, která provedla více než 900 letů. Žádné z nich nebylo sestřeleno nepřítelem, i když americké letectvo přišlo o jeden stroj, což však nesouviselo s bojovou činností. Paradoxně si jeden z Raven vysloužil vítězství ve vzdušném souboji, kdy irácká Mirage F1, která ho pronásledovala, narazila při manévrování do země.\n\n\n\n\n\n"}
{"id": "86545", "url": "https://cs.wikipedia.org/wiki?curid=86545", "title": "Williams FW10", "text": "Williams FW10\n\nWilliams FW10 (Frank Williams 10. vůz) byl monopost Formule 1 stáje Williams vyrobený pro sezónu 1985.\n\nFW10 byl první vůz Williamsu vyrobený z uhlíkových vláken. Konstruktéři Patrick Head a Neil Oatley tak po předchozích neúspěšných sezónách opustili hliníkové karoserie a přešli na technologii rozpracovanou stájí McLaren. Vůz používal velmi výkonný motor dodaný Hondou. Takto sestavený vůz měl mít ambice na co nejvyšší umístění, v průběhu závodů se ukázalo, že slabinou motoru je jeho spolehlivost, což prakticky odepsalo ambice Williamsu v této sezóně. Trochu smůlou byly i dvě nehody Nigel Mansella v šestém a sedmém (Grand Prix USA resp. Francie) závodě seriálu.\n\nPrvní část sezóny dopadla pro Williams velmi špatně a jezdci Keke Rosberg a Nigel Mansell prakticky nebodovali. Síla motoru se v kombinaci se samonosnou karoserií ukázala jako těžko ovladatelná především na mokrém okruhu. Ve druhé části se podařilo pilotům zlepšit techniku jízdy a doladit nastavení, což vedlo k výraznému zlepšení, které nakonec Williamsu stačilo na třetí místo v poháru konstruktérů.\n\nTento model sice nesplnil očekávání, ale byl důležitým krokem k FW11, který ve dvou následujících sezónách patřil k nejlepším vozům na okruhu.\n\n\n\n\ntučně vyznačené závody znamenají zisk pole position\n"}
{"id": "86549", "url": "https://cs.wikipedia.org/wiki?curid=86549", "title": "Karel Schwarzenberg", "text": "Karel Schwarzenberg\n\nKarel Schwarzenberg (* 10. prosince 1937 Praha), dle rodové tradice Karel VII. ze Schwarzenbergu, v německojazyčném prostředí také \"Karl Fürst zu Schwarzenberg\", celým jménem \"Karel Jan Nepomuk Josef Norbert Bedřich Antonín Vratislav Menas kníže ze Schwarzenbergu\" (německy \"Karl Johannes Nepomuk Josef Norbert Friedrich Antonius Wratislaw Mena Fürst zu Schwarzenberg\"), je český politik, čestný předseda TOP 09, poslanec, bývalý senátor, exministr zahraničí, bývalý místopředseda Nečasovy vlády, kancléř prezidenta Václava Havla a kandidát TOP 09 v prezidentské volbě v roce 2013.\n\nV prvním kole přímé volby prezidenta v roce 2013 se umístil na druhém místě s 23,40 % hlasů za Milošem Zemanem. Ve druhém kole volby získal Karel Schwarzenberg 45,19 % odevzdaných hlasů. Pro vítězného kandidáta Miloše Zemana hlasovalo 54,80 % voličů.\n\nJe příslušník české větve rodu Schwarzenbergů. Jeho dědičný šlechtický titul (v zemích, kde nebylo jejich užívání zákonem zrušeno či zakázáno) je „kníže ze Schwarzenbergu, vévoda krumlovský, hrabě ze Sulzu a lankrabě klettgavský“. Je též rytířem Řádu zlatého rouna.\n\nV letech 2009–2015 byl předsedou strany TOP 09, kterou spoluzaložil. Od května 2010 je poslancem Poslanecké sněmovny Parlamentu ČR. V minulosti působil jako vedoucí kanceláře prezidenta Václava Havla, byl ministrem zahraničních věcí v druhé Topolánkově (nominovaným za Stranu zelených) a prvním místopředsedou vlády a ministrem zahraničních věcí v Nečasově vládě (za TOP 09). V letech 2004–2010 byl senátorem Parlamentu ČR za Prahu 6. Jako své povolání pravidelně uváděl, že je lesník a hostinský („V občanském průkaze mám napsáno Forst und Gastwirt, tedy lesník a hospodský.“), později také senátor.\n\nSchwarzenberg má trvalý pobyt na zámku Dřevíč v obci Sýkořice, v okrese Rakovník. Je vlastníkem zámku Obermurau (též jen Murau) v rakouském Štýrsku, kde žijí jeho manželka Therese Schwarzenbergová a starší syn Johann, a rodového zámku Schwarzenberg v bavorském Scheinfeldu. Má také byt v Praze a v paláci na vídeňském Schwarzenberském náměstí (\"Schwarzenbergplatz, Palais Schwarzenberg\").\n\nOznačuje se za Středoevropana s českým a švýcarským pasem. Kromě českého občanství má také domovské právo kantonu Curych a tedy i občanství švýcarské. Tuto výsadu vlastní všichni příslušníci rodu Schwarzenbergů již od vlády knížete Ferdinanda Schwarzenberga, který zdědil v roce 1687 hrabství Klettgau a uzavřel spojenectví s Curychem proti Schaffhausenu.\n\nNarodil se 10. prosince 1937 v Praze-Bubenči. Je nejstarším synem heraldika a historika Karla VI. knížete ze Schwarzenbergu (1911–1986) a jeho manželky Antonie, rozené princezny z Fürstenbergu (1905–1988). Pochází z mladší (sekundogeniturní), tzv. orlické větve rodu Schwarzenbergů, založené Karlem Filipem (1771–1820), mladším synem Jana Nepomuka, V. knížete ze Schwarzenbergu, a slavným vojevůdcem (vítězem tzv. Bitvy národů u Lipska v roce 1813). Své dětství strávil na zámcích Orlík a Čimelice. V Čimelicích navštěvoval též národní školu. Po komunistickém převratu roku 1948 byl jeho rodině zabaven majetek orlické větve a i proto se uchýlili do emigrace do Rakouska. Tam nejdříve žili nedaleko Salzburgu u jeho babičky z matčiny strany, která je i živila. O několik let později se přestěhovali do bytu v ulici Jacquingasse ve Vídni, který se brzy proměnil ve společenský salon. V mládí se Schwarzenberg čile věnoval vídeňskému kavárenskému životu.\n\nJiž v roce 1962 byl Karel adoptován svým strýcem, členem starší (primogeniturní) hlubocko-krumlovské větve Schwarzenbergů, Jindřichem ze Schwarzenbergu. Tato adopce pro něj znamenala finanční zajištění a dědictví v hodnotě až 400 milionů eur, které získal po strýcově smrti roku 1965.\n\nProšel tradiční rodinnou aristokratickou výchovou, kdy se od dětství učil etiketě a několika jazykům, a to zejména němčině a češtině (jako tradičním rodovým jazykům), francouzštině (jako tradičnímu jazyku vzdělaneckých vrstev), a také angličtině (jako jednomu z rodových jazyků jeho matky). Ovládá také italštinu a jeden další, šestý jazyk.\n\nV roce 1957 absolvoval gymnázium ve Vídni. Následně započal studia práv ve Vídni a poté ve Štýrském Hradci, a obor lesnictví v Mnichově. Dle jeho tehdejších známých nebyl nijak výrazným studentem. Studia nedokončil, protože se musel začít věnovat správě rodinných panství v Německu a Rakousku poté, co jeho adoptivní otec Jindřich v roce 1965 zemřel.\n\nJeho manželkou je lékařka MUDr. Therese Schwarzenbergová (* 17. února 1940 Vídeň), pocházející z rodu rakouských hrabat Hardegg (německy \"Grafen zu Hardegg auf Glatz und im Machlande\"), který se stal koncem 15. století majitelem hradu Hardegg na rakousko-moravském pomezí po původním rakouském a moravském panském rodu Hardeků. Její otec patřil k velkým stoupencům Adolfa Hitlera, od roku 1930 byl členem v Rakousku ilegální nacistické NSDAP a velitelem jednotek SA v Rakousku. Sama Therese Schwarzenbergová se od nacismu v dospělosti důsledně distancovala.\n\nPoprvé se setkali ve Vídni v roce 1957 na banketu pořádaném pro nezadané aristokraty. Sňatek uzavřeli v tyrolském Seefeldu 22. dubna 1967. Po svatbě se přestěhovali na zámek Obermurau ve Štýrsku. Therese Schwarzenbergová porodila v době manželství tři děti: Jana Nepomuka (* 13. prosince 1967 Vídeň), Annu Karolínu (* 16. prosince 1968, provdanou za britského scenáristu a dramatika Petera Morgana) a Karla Filipa (* 12. května 1979). Roku 1987 se ukázalo, že Karel Filip je nemanželské dítě, které Therese měla s rakouským politikem a průmyslníkem Thomasem Prinzhornem, který ho i dohodou z roku 1987 (úředně zaevidovanou roku 1988) adoptoval. Kvůli této aféře se Schwarzenbergovi v roce 1988 rozvedli, ale i nadále zůstali v kontaktu. Je známo, že Karel Schwarzenberg sám měl tehdy vztah k podstatně mladší maďarsko-italské markraběnce Zitě Pallavicini. O Vánocích 1992 utrpěla Therese Schwarzenbergová těžký úraz při lyžování, po kterém byla dlouho ochrnutá, ale dokázala se po rehabilitaci „opět postavit na nohy“.\n\nKarel a Therese Schwarzenbergovi se znovu vzali 22. srpna 2008; jejich druhá svatba se konala v tichosti na zámku Obermurau ve Štýrsku. Tento zámek byl postaven předkem rodu Schwarzenbergů v roce 1623 a dodnes jim patří. Therese Schwarzenbergová později uvedla, že: „Rozvod byl potřebný a nám oběma bylo snad od začátku jasné, že jednou zase budeme spolu schopní žít“.\n\nDne 23. listopadu 2013 se Schwarzenberg na slavnostním vyhlášení hudebních cen Český slavík objevil v doprovodu 24leté Jany Vopěnkové, o čemž přinesla zprávu TV Nova. O věkově nerovný pár se okamžitě začali zajímat novináři.\n\nPrvorozený syn Jan Nepomuk (zvaný \"Aki\", celým jménem \"Johannes Nepomucenus Andreas Heinrich Joseph Karl Ferdinand Johannes Evangelist die Heiligen Drei Könige Achaz Michael Maria Erbprinz zu Schwarzenberg\") navštívil poprvé Československo v roce 1978. Ze svých sourozenců zůstal nejdéle svobodný. V sobotu 20. března 2010 se v Neubergu an der Mürz ve Štýrsku oženil s malířkou a sochařkou, baronkou Dianou Orgovanyi-Hanstein (* 1971 Vídeň). V sobotu 8. dubna 2017 se na zámku Obermurau ve Štýrsku v nejbližším rodinném kruhu podruhé oženil s vystudovanou socioložkou, italskou šlechtičnou donnou Franceskou Riario–Sforza (* 1974 Florencie).\n\nNa podzim roku 1989, po sametové revoluci, se Karel Schwarzenberg vrátil do své rodné vlasti, kde se intenzivně zapojil do společenského, hospodářského i politického života. Prezident Václav Havel jej brzy poté jmenoval vedoucím své prezidentské kanceláře (kancléřem). Usídlil se na zámečku Dřevíč u obce Nižbor, který od státu odkoupil a na vlastní náklady opravil.\n\nVyznává víru a nauku římskokatolického křesťanství.\n\nVěří v účinnost homeopatie, kterou se zabývá i jeho manželka Therese.\n\nV rozhovoru s Karlem Hvížďalou Schwarzenberg řekl: „Odchodem Židů a Němců se náš pohled ohromně zúžil. Už se díváme jen na vlastní pupek. Ještě před pár lety jsme se mohli dívat až na Michalovce. Teď už se díváme jen do Břeclavi. A to je samozřejmě další omezení. A protože s nikým nekomunikujeme, tak podle toho to u nás vypadá.“\n\nVzhledem k častým narážkám na jeho věk a zdravotní způsobilost Karel Schwarzenberg koncem prosince 2012, v době vrcholící kampaně před prezidentskými volbami, zveřejnil na svém blogu vyjádření přednosty interní kliniky Fakultní nemocnice v Motole profesora Milana Kvapila, který po prostudování zdravotnické dokumentace Karla Schwarzenberga konstatoval, že jeho zdravotní stav není v žádném případě překážkou pro naplnění všech povinností, které jsou spjaty s funkcí prezidenta České republiky, a absolvovaná operace srdce je bez jakýchkoliv negativních následků. K tomu byla připojena faksimile desetiřádkového strojopisného výpisu ze zdravotní dokumentace podepsaného MUDr. Jaroslavem Svobodou z 1. lékařské fakulty UK v Praze, datovaného 7. prosince 2012, podle níž je pacient dlouhodobě sledován po aplikaci aortální bioprotézy v únoru 2008 pro kombinovanou aortální vadu s převahou aortální stenózy (zúžení aorty) a dále je léčen pro arteriální hypertenzi (zvýšený krevní tlak), která je při léčbě plně korigována. Až na intermitentní bolesti páteře na podkladě vertebrogenního algického syndromu (blok krční páteře, lidově ústřel) je prakticky bez potíží a jeho stav je plně stabilizovaný, takže zvládá bez problémů i velkou zátěž spojenou s jeho aktuálními pracovními povinnostmi. Hypnopatologickými, logopedickými ani gerontologickými hledisky se žádná z těchto zpráv nezabývala.\n\nRoku 1979 získal Karel Schwarzenberg dědictví hlubocko-krumlovské větve Schwarzenbergů v Rakousku po svém adoptivním strýci Josefu Schwarzenbergovi. Stal se po jeho smrti hlavním představitelem rodu, přičemž v sobě spojil obě jeho větve i značnou část jejich majetku. Velmi obsáhlý majetek hlubocko-krumlovské větve v Československu respektive v České republice, zabavený zvláštním zákonem v roce 1947 (\"Lex Schwarzenberg\", Zákon č. 143/1947 Sb., částka 66 Sb. o převodu vlastnictví majetku hlubocké větve Schwarzenbergů na zemi Českou), nebyl československým ani českým státem Karlu Schwarzenbergovi vydán, jelikož se restituce nevztahovaly na majetek zabavený před 25. únorem 1948 (den komunistického převratu v Československu).\n\nJeho adoptivní sestra Alžběta Pezoldová (rozená Elizabeth Regina Schwarzenberg, provdaná von Pezold), dcera výše zmíněného Jindřicha Schwarzenberga, však veškerá dědická rozhodnutí napadla. Po dvanácti letech sporů, v listopadu 2012, rakouský Nejvyšší soud žalobu Pezoldové ve věci rakouského a bavorského majetku zamítl. O správě tohoto majetku rozhoduje šestičlenná správní rada Schwarzenberské nadace, která je Schwarzenberským rodem zastoupena v osobě Jana Schwarzenberga, syna Karla Schwarzenberga.\n\nAlžběta Pezoldová se snažila jak o navrácení majetku v České republice, tak o navrácení dalšího majetku po svém strýci, knížeti Adolfu Schwarzenbergovi, do svých rukou. Dědická rozhodnutí napadla jak v Rakousku, tak v roce 2000 u Ústavního soudu České republiky. Podala též stížnost k Evropskému soudnímu dvoru. Alžběta Pezoldová dlouhodobě usiluje o navrácení majetku zabaveného před únorem 1948. Ústavní soud České republiky aktuálně její procesní žádosti vyhověl (I. ÚS 1332/10 z 21.11.2012).\n\nKarel Schwarzenberg po přesídlení do České republiky bez větších problémů získal u československých soudů v restituci majetek orlické větve Schwarzenbergů (zabavený po únoru 1948), do níž patřil po svých biologických rodičích. Šlo o zámky Orlík, Čimelice, Sedlec a Schwarzenberský palác ve Voršilské ulici v Praze. V pozdější fázi restitucí jeden ze Schwarzenbergových oponentů, bývalý komunistický generální prokurátor Jaroslav Krupauer, který odmítal vydat hájenku ve Smetanově Lhotě, soudně zpochybnil jeho dědická práva vůči majetku biologických rodičů s poukazem na to, že byl roku 1960 v Rakousku adoptován svým strýcem do hlubocké větve, jež by k restituci oprávněna nebyla. Do kolize se tak dostalo československé a české právo, podle kterého dědická práva po biologických rodičích adopcí zanikají, a rakouské právo, podle kterého nezanikají. Celá věc byla navíc komplikována tím, že Schwarzenberg byl adoptován jako dospělý, což československé a české zákony tehdy neumožňovaly. Soud po vyslechnutí znalců mezinárodního práva stanovil, že směrodatné je v tomto případě rakouské právo, resp. že podle českého práva k žádné adopci nedošlo a že tedy Schwarzenbergova dědická práva nezanikla.\n\nDo chvíle, než v souvislosti s převzetím úřadu ministra zahraničních věcí České republiky předal správu svého majetku synovi Johannesi Schwarzenbergovi, byla Schwarzenbergovým hlavním zaměstnáním správa zahraničního i v Československu restituovaného rodinného majetku, především lesů a několika budov. Také řídil \"Schwarzenberský penzijní fond\", který jeho rod založil již dříve v Rakousku pro podporu svých minulých i současných zaměstnanců a jejich rodin, a to i v komunistickém Československu. Po roce 1989 se tento fond podílel také na nutných opravách budov a jiného majetku vráceného v restituci. Mezi současné podniky Schwarzenbergova rodu patří dvě knížecí restaurace v Německu a budova Schwarzenberského paláce ve Vídni, která však nyní již není využívána jako hotel. Svůj český majetek spravoval prostřednictvím firmy Orlík nad Vltavou s.r.o., do které vložil 27 milionů korun.\n\nDalší firmy v České republice přímo nebo nepřímo související s Karlem Schwarzenbergem byly nebo jsou Rybárna, spol. s. r. o., Salb, s. r. o., Jan Becher – Karlovarská Becherovka, a. s., Patria Finance, a. s., a Respekt Publishing a. s.\n\nMezi roky 1993 a 1996 byl Karel Schwarzenberg členem představenstva izolářské firmy Sládek Group, a.s. (dříve Stavební izolace Kutná Hora, a.s.). V letech 1993 až 2010 byl spolumajitelem firmy Ringier Print s.r.o., dnes již zaniklé. Mezi lety 1994 a 2002 spoluvlastnil pohostinskou firmu Rybárna, s.r.o. Od roku 1997 do roku 2007 vedl firmu Lesní správa Orlík nad Vltavou, která byla roku 2007 vymazána z obchodního rejstříku.\n\nV srpnu 1997 spoluzaložil konsorcium Salb s.r.o., které se stalo právním nástupcem firmy Value Bill, ve firmě získal 20% podíl (vkladem 20 000 Kč). Dalšími spoluvlastníky byly česká firma Patria Finance a francouzský nápojářský koncern Pernod Ricard. Mezi lety 1994 a 2002 byl předsedou představenstva firmy Patria Finance podnikatel Zdeněk Bakala; Schwarzenberg v ní mezi lety 2000 a 2002 figuroval jako člen dozorčí rady. Konsorcium Salb s. r. o. se stalo klíčovým hráčem v privatizaci tehdy státního podniku Jan Becher – Karlovarská Becherovka, a. s., kdy bylo druhou vládou Václava Klause vybráno za vítěze privatizace. \"Karlovarská Becherovka\" měla být privatizována ve dvou fázích, kdy měl být odprodán 89% podíl celkem za 2 mld. korun. Šlo o druhou nejvyšší nabídku, kdy více nabízel jen podnik Stock z Plzně, ale dle posudku nabídl Salb lepší komplexní podmínky. V září roku 1997 bylo rozhodnuto o postupném prodeji nejdříve 30 % akcií za třetinu ceny, ale současně s tzv. řídícím právem. První část privatizace byla zrealizována za vlády Josefa Tošovského. V květnu 1998 byl navýšen kapitál konsorcia Salb na 500 milionů korun, když Schwarzenbergův vklad činil 100 milionů korun, rovnal se tedy nadále 20 % podílu. Roku 2001 firma Salb doprivatizovala Karlovarskou Becherovku, když od Fondu národního majetku odkoupila zbylých 59 % akcií. Doprodej byl schválen během účinkování vlády Miloše Zemana, a to konkrétně ministrem zemědělství Janem Fenclem a ministrem financí Jiří Rusnokem. Kupní cena za oněch 59 % akcií v druhé fázi privatizace podniku \"Karlovarská Becherovka\" činil 1,37 mld. Kč. V letech 1998 až 2002 Schwarzenberg předsedal dozorčí radě ve firmě Jan Becher – Karlovarská Becherovka, a.s. Firmu opustil roku 2002. Roku 2012 se konsorcium Salb sloučilo s firmou Jan Becher.\n\nV roce 2002 obcházel Schwarzenberg nařízení pro ochranu před kontaminací karcinogenní malachitovou zelení (prostředku na ochranu před plísní), podle kterého nebylo možné prodávat ryby z jeho rybníků, dokud neprojdou laboratorními testy, a ryby za několik milionů korun prodal nově zřízené firmě pod vedením dosavadního správce, na kterou se už onen zákaz nevztahoval.\n\nDlouhou dobu byl jediným vlastníkem společnosti R-Presse, která vydává týdeník Respekt, v roce 2006 však do dlouhodobě ztrátové společnosti vstoupil Zdeněk Bakala, který se stal v roce 2007 po navýšení základního jmění firmy majoritním vlastníkem s podílem 55,5 %. Schwarzenberg si podržel pouze menšinový podíl (44,5 %).\n\nV roce 2007, když se stal ministrem zahraničí, předal vedení veškerého podnikání svému synovi Johannesovi, od té doby již nepodnikal. Johannes Schwarzenberg spravuje také záležitosti rodinné nadace (\"Fürstlich Schwarzenberg’sche Familienstiftung\"), která má sídlo ve Vaduzu.\n\nV Rakousku byl schwarzenberský rodový majetek v roce 1997 odhadován na hodnotu 3,5 miliardy šilinků (tehdy přes 6 miliard Kč).\nK roku 2011 byl Schwarzenbergův majetek některými českými prameny odhadován na cca 4,5 mld. Kč; jako jeho hlavní položky byly uváděny pozemky a reality.\n\nRoku 2002 podal žádost o státní dotace na opravy svých rybníků v rámci programu \"Obnova rybníků po povodni z roku 2002\". K tomuto účelu obdržel v září 2003 částku 2,7 milionu korun na obnovu Kroupovského rybníka a o dva měsíce později částku 1,8 milionu korun na obnovu rybníka Ždír. U Kroupovského rybníka byl přesažen termín pro kolaudaci zhruba o 6 měsíců. Ministerstvo financí ČR pod vedením Miroslava Kalouska prominulo podnikateli Schwarzenbergovi povinnost dotaci vrátit. V době, kdy ministerstvo financí prominulo Schwarzenbergovi vrácení 4,5milionové dotace, Kalousek i Schwarzenberg byli oba ministři ve vládě Mirka Topolánka. Server iHNed.cz v souvislosti s tímto případem uvedl, že Kalouskem vedené ministerstvo financí promíjelo povinnost vrácení dotace 90 % lidí, kteří o to zažádali. Do obnovy rybníka Ždír vložil Schwarzenberg peněžní částku (70 tisíc Kč), jíž byla dotace podmíněna, s měsíčním zpožděním, a za toto pochybení mu byla ministerstvem financí řádně vyměřena a následně také vybrána sankce 60 tisíc Kč.\n\nOd mládí podporoval snahy o návrat demokracie do Československa. V Rakousku byl členem Österreichische Volkspartei. Po roce 1968, tedy po potlačení „pražského jara“ sovětskými vojsky, podporoval československý disent. Například založil na rodinném zámku v bavorském Scheinfeldu společně s Vilémem Prečanem Československé dokumentační středisko (archiv tehdy zapovězené literatury – po roce 1989 tuto sbírku věnoval Národnímu muzeu a nyní je uložena v Praze). Od těch dob trvalo také jeho přátelství s pozdějším prezidentem Václavem Havlem. V roce 1984 byl zvolen předsedou Mezinárodního helsinského výboru pro lidská práva, a tuto funkci vykonával do roku 1990. V roce 1989 byl společně s Lechem Wałęsou vyznamenán Cenou lidských práv Rady Evropy.\n\n10. července 1990 byl jmenován kancléřem prezidenta Václava Havla až do Havlovy abdikace v roce 1992. Jak uvádí na svých webových stránkách, v roce 1992 z funkce kancléře vedl první delegaci OBSE do Náhorního Karabachu po vypuknutí války mezi Arménií a Ázerbájdžánem.\n\nStal se členem představenstva Fóra 2000, založeného v roce 1996 Václavem Havlem společně s japonským filantropem Jóhei Sasakawou a nositelem Nobelovy ceny Eliem Wieselem. Je také členem poroty nadace \"Adalbert-Stiftung Krefeld\", založené již zemřelým německým průmyslníkem Paulem Kleinewefersem, která udílí mezinárodní cenu \"Adalbert-Preis\".\n\nV roce 2001 založil Respekt institut, o.p.s., institut pro rozvoj občanské společnosti. Zde také do roku 2009 předsedal dozorčí radě. Společnost roku 2012 ukončila svou činnost.\n\nV roce 1989 pomáhal založit Masarykovo demokratické hnutí, jehož je členem.\n\nRoku 1999 zaštítil spolu s Michalem Lobkowiczem, Liborem Peškem, Lucií Pilipovou, Jiřím Rücklem, Richardem Salzmannem, Janem Švejnarem a Josefem Zieleniecem nadaci Bohemiae, která fungovala od roku 1992. Nadace pod vedením Tomáše Bati a Petra Oslzlého byla v roce 2001 obviněna z chyb v účetnictví, kdy v letech 1996 až 1998 neplatila daně z poskytování reklamy (tehdy pod vedením Lucie Pilipové). Finančním úřadem byl vyměřen doplatek tři miliony korun, vzhledem k tomu, že nadační jmění činilo necelých pět milionů korun, podalo vedení nadace, po zaplacení doplatku, návrh na likvidaci.\n\nOd roku 1999 do roku 2004 byl členem správní rady společnosti Centrum pro současné umění – Praha, o.p.s.\n\nMezi lety 2004 a 2006 byl členem správní rady Musea Kampy – Nadace Jana a Medy Mládkových. Také byl spoluzakladatelem Knihovny Václava Havla, o. p. s. V letech 2004 až 2010 byl také členem správní rady Nadace Dagmar a Václava Havlových VIZE 97.\n\nOd roku 2009 byl členem správní rady institutu Vladimíra Dlouhého Prague Twenty, o. p. s., který pořádá vzdělávací akce v oblasti politiky, společenských věd a kultury.\n\nVe dnech 5.–8. června 2008 se zúčastnil v Chantilly ve Virginii v USA zasedání tzv. klubu Bilderberg (anglicky \"Bilderberg Group\"). Byl proto interpelován poslanci z KSČM a ČSSD, kteří po něm požadovali vysvětlení důvodu a financování jeho účasti. V roce 2012 potvrdil, že byl na konferenci Bilderberg pozván celkem dvakrát, ale upozornil, že pouze jako soukromá osoba. V rozhovoru uvedl, že se jedná o klasickou konferenci ve formátu přednášek významných odborníků.\n\nTaké se účastnil zasedání Trilaterální komise.\n\nV říjnu 2012 v pražském Centru moderního umění DOX zahájil výstavu vídeňských akcionistů, která byla některými médii označena jako šokující, ačkoliv se akcionismus objevil již v 60. letech 20. století, kdy reagoval na konzervativní biedermeier. Sexuální a často brutální násilné scény těchto umělců, při nichž je v některých případech dle církve znesvěcen kříž coby křesťanský symbol, odsoudily, společně s účastí Karla Schwarzenberga, i některé katolické servery.\n\nV senátních volbách v roce 2002 neúspěšně kandidoval, jako nestraník nominovaný za US-DEU, v obvodu Strakonice. V prvním kole volby skončil třetí s 6 371 hlasy.\n\nRoku 1997 se stal členem ODA, jímž byl až do jejího zániku v roce 2007.\n\nV senátních volbách v listopadu 2004 jako člen ODA kandidoval ve volebním obvodu Praha 6 za US-DEU a byl zvolen. V prvním kole získal 10 547 hlasů a z prvního místa postoupil do druhého kola, kde obdržel 15 088 hlasů (58,16 %).\n\nDne 9. ledna 2007 byl Karel Schwarzenberg jmenován ve druhé Topolánkově vládě ministrem zahraničních věcí ČR za Stranu zelených, které toto ministerské křeslo dle koaliční dohody patřilo. Dne 8. července 2008 v této funkci podepsal s americkou ministryní zahraničních věcí Condoleezzou Riceovou smlouvu o umístění radarové základny USA na území Vojenského újezdu Brdy.\n\nZnačnou pozornost vyvolalo jeho rozhodnutí opustit vládu v případě, že v ní bude nadále působit vicepremiér Jiří Čunek, aniž by vysvětlil původ svého majetku v souvislosti s obviněním z korupce, které vyšetřovala policie. Proto si Schwarzenberg u americké detektivní agentury Kroll objednal audit finančního hospodaření rodiny Jiřího Čunka, jehož výsledky zveřejnil v červenci 2008. Protože audit nepřinesl důkazy korupčních obvinění, Schwarzenberg se rozhodl ve vládě po Čunkově boku setrvat. Nedodržení slibu odůvodnil zprávou agentury Kroll.\n\nDne 1. listopadu 2007 na zasedání Valného shromáždění OSN Schwarzenberg za Českou republiku hlasoval proti návrhu , který vyžadoval, aby jednotlivé členské země OSN a relevantní mezinárodní organizace hledaly dopady použití zbraní a munice z ochuzeného uranu. 2. prosince 2008 na jiném zasedání hlasoval pro podobný návrh. Schwarzenberg byl v tu dobu do funkce ministra zahraničních věcí jmenován Stranou zelených, která se jednoznačně staví proti nasazení zbraní a munice obsahující tento (radioaktivní) materiál.\n\nByl proponentem uznání nezávislosti Kosova, které bylo vysloveno většinou členských států Evropské unie. 21. května 2008 byl na jeho návrh tento bod začleněn do programu jednání vlády. Kritiku ze strany některých politiků Schwarzenberg sklidil za okolnosti tohoto jednání a samotné rozhodnutí. Jednání probíhalo nikoli v Praze, ale v Teplicích, Schwarzenbergův návrh byl zařazen na poslední chvíli a mimo řádně stanovený program, podle některých poslanců z KSČM též v rozporu s usnesením poslanecké sněmovny parlamentu a v rozporu s ústavním pořádkem České republiky. Daniel Solis ze Strany zelených na jedné z demonstrací proti uznání Kosova zhodnotil tuto nominaci jako „přehmat“, řekl, že Schwarzenberg za jejich stranu „nefungoval, jak by měl“ a dodal, že v případě uznání bude ministr konat „v přímém rozporu s Ústavou České republiky“.\n\nVe funkci ministra zahraničních věcí skončil 8. května 2009, kdy Topolánkovu vládu nahradil úřednický kabinet Jana Fischera.\n\nPo volbách 2010, v nichž byl zvolen poslancem, se 13. července 2010 stal ministrem zahraničních věcí za TOP 09 v Nečasově vládě, v níž také vykonával funkci prvního místopředsedy. Skončil společně s tímto kabinetem 10. července 2013, kdy prezident Miloš Zeman jmenoval vládu Jiřího Rusnoka. Následně byla 28. srpna 2013 dolní komora Parlamentu prezidentem rozpuštěna, čímž skončil i Schwarzenbergův poslanecký mandát. Znovu byl zvolen v předčasných sněmovních volbách a v nové sněmovně se stal předsedou zahraničního výboru.\n\nDne 29. srpna 2011 jako ministr zahraničních věcí v Nečasově vládě prohlásil během vojenské intervence NATO v Libyi: \"\"Pád režimu Muammara Kaddáfího otevírá novou etapu historie svobodné Libye, která je z mnoha hledisek velmi důležitá pro klidný vývoj a bezpečnost celé oblasti. Česká republika byla mezi prvními zeměmi, které navázaly kontakty s Národní přechodnou radou Libye.\"\"\n\nV červenci 2012 se Schwarzenberg při své návštěvě Myanmaru setkal s opoziční vůdkyní Aun Schan Su Ťij, které předal růži z hrobu Václava Havla.\n\nPodpořil rozmístění protiraketových systémů Patriot na jihovýchodní hranici NATO v Turecku. Podle Schwarzenberga „Je to politická demonstrace, že NATO bude bránit Turecko.“\n\n11. června 2009 se Karel Schwarzenberg stal předsedou přípravného výboru nově vzniklé politické strany TOP 09. Na ustavujícím sněmu 28. listopadu 2009 byl zvolen předsedou TOP 09 ziskem 99,4 % hlasů. Byl jediným delegátem, který neodevzdal svůj hlas.\n\nPři volbách do Poslanecké sněmovny v roce 2010 získala TOP 09 pod jeho vedením 16,7 % hlasujících voličů a stala se tak 3. nejúspěšnější stranou, v parlamentu obsadila 41 křesel. Karel Schwarzenberg byl lídrem strany v Praze, kde získal také největší počet preferenčních hlasů ze všech kandidátů.\n\nNásledně TOP 09 vstoupila do koaliční vlády Petra Nečase společně s ODS a Věcmi veřejnými. Karel Schwarzenberg se tak opětovně stal členem vlády na postu ministra zahraničních věcí a nově také jejím 1. místopředsedou.\n\nNa 2. celostátním sněmu TOP 09, který se konal ve dnech 22.-23. října 2011 v Hradci Králové, byl zvolen předsedou TOP 09. Na 3. celostátním sněmu TOP 09 v Praze byl 8. prosince 2013 opět zvolen předsedou strany, když získal 160 hlasů ze 173 možných hlasů (tj. 92,5 %). Funkci předsedy strany zastával až do 4. celostátního sněmu TOP 09, na němž se stal dne 28. listopadu 2015 čestným předsedou strany.\n\nV září 2011 se s podporou své strany TOP 09 rozhodl kandidovat na prezidenta České republiky v historicky první přímé volbě konané roku 2013. V létě 2012 uveřejnil stanovisko, že pokud neuspěje, tak v politice do roku 2014 skončí.\n\nDle zákona v průběhu kampaně zavedl transparentní účet u České spořitelny s číslem 2840392309/0800. Z něj vyplynulo, že sám do kampaně vložil dva miliony korun. Další milion věnovala správní firma Orlík nad Vltavou s.r.o., jejímž jednatelem je Jan Schwarzenberg, syn Karla Schwarzenberga. Šest milionů věnovala jeho strana TOP 09, další milion přidali přidružení Starostové a nezávislí. Půl milionu korun daroval Zdeněk Bakala. Další částky věnovali blíže nespecifikovaní lidé, vždy jako soukromé osoby, a to například Václav Dejčmar (2,5 milionu), Viliam Sivek (2 miliony), Libor Winkler (5 milionů) a Petr Václavík (1,5 milionu).\n\nMezi jeho mediální podporovatele patřila řada významných osobností, jako jsou filmoví režiséři Miloš Forman a Jiří Menzel, vědci (např. Helena Illnerová), dále Jiřina Šiklová a další umělci (např. Dan Bárta, David Černý, Marie Rottrová, Matěj Ruppert, Petr Sís). Ze zahraničních osobností ho podpořili profesor Oxfordské univerzity Timothy Garton Ash a profesor Bostonské univerzity Roger Scruton. V neděli 4. listopadu 2012 byla pořádána celorepubliková série koncertů s názvem Noc s Karlem, kde na jeho podporu zdarma vystoupili např. David Koller, Václav Koubek, Vladimír Merta, Sunflower Caravan a další. Dne 9. ledna 2013 se konal „Koncert za slušného prezidenta – Karel na Hrad“, který proběhl v Praze na náměstí Jiřího z Poděbrad. Zdarma na něm vystoupili Tatabojs, Matěj Ruppert, Václav Koubek, David Koller & Band, Dan Bárta, Ester Kočičková, Michal Pavlíček, Michal Prokop, Michael Kocáb, Marie Rottrová, Zdeněk Svěrák & Jaroslav Uhlíř a další. Dle odhadu pořadatelů se akce zúčastnilo 10 000 lidí, dalších 50 000 sledovalo přímý přenos na internetu. Jeho kandidaturu také podpořily organizace jako Centrum současného umění DOX, Svaz skautů a skautek ČR a Pražský kulinářský institut. Také byla vytvořena iniciativa „Hospody volí Karla“, kam se k podpoře, prostřednictvím jejich majitelů, přidaly dvě stovky hospod a restaurací.\n\nV posledním týdnu před volbami zveřejnil web volimkarla.cz citace výroků na podporu Karla Schwarzenberga z různých českých médií. Citovány byly Hospodářské noviny (šéfredaktor Petr Šabata a citát bez udání autora), MF DNES (komentátor Martin Komárek), Lidové noviny (šéfredaktor Dalibor Balšínek a citát bez udání autora), Reflex (Jiří X. Doležal) a Aktuálně.cz (vyjádření za celou redakci). Schwarzenberga podpořil v analytickém článku také týdeník Respekt.\n\nV prvním kole přímé volby, které probíhalo ve dnech 11. a 12. ledna 2013, získal Karel Schwarzenberg 1 204 195 hlasů (23,4 %) a skončil o necelých 42 000 hlasů na druhém místě za Milošem Zemanem. Oba zmínění kandidáti postoupili do druhého kola. Největší úspěch zaznamenal v zahraničí, kde ho volilo 54,36 % z 5 549 voličů. V České republice měl největší podporu v Praze, kde získal 43,19 % z 607 tisíců hlasů. Naopak nejmenší podporu měl v Moravskoslezském kraji, a to 14,77 % z 566 tisíců hlasů. Lze také říci, že Schwarzenberg měl vyšší podporu v jižních a středních Čechách, dále též v Podkrkonoší. Naopak poměrně nízkou podporu zaznamenal v oblastech západních Čech a na celé Moravě. Nejsilnějším kandidátem byl ve velkých městech, například v Praze, Brně a Plzni, naopak tomu bylo v malých městech. Dle různých vyjádření novinářů a politologických odborníků v tzv. nových médiích pomohla Schwarzenbergovi k dobrému výsledku rozsáhlá propagační kampaň na sociálních sítích, jako jsou Facebook či Twitter, kde jako jeden z prvních českých politiků plně využil jejich mobilizační sílu.\n\nVe druhém kole přímé volby, které probíhalo ve dnech 25. a 26. ledna 2013, získal Karel Schwarzenberg 2 241 171 hlasů (45,19 %), čím skončil rozdílem 470 tisíc hlasů na druhém místě za Milošem Zemanem, který se stal novým zvoleným prezidentem. Největší důvěru získal Schwarzenberg u voličů pobývajících v zahraničí, kteří pro něj odevzdali 6 471 hlasů (84,21 %). U voličů na území České republiky byla jeho podpora stejně jako v prvním kole největší v hlavním městě Praze, kde obdržel 389 250 hlasů (66 %).\n\nZ předvolební analýzy agentury STEM/MARK bylo obecně vyvozeno, že Schwarzenberga nejspíše nejvíce volili lidé z Prahy, Čech, z obcí nad 100 tisíc a pod 5 tisíc obyvatel, ve věku 18 až 44 let a spíše lidé s maturitou a vyšším vzděláním, bez ohledu na pohlaví. Analogicky vyplynulo, že byl méně úspěšný u občanů z Moravy, z obcí mezi 5 a 99 tisíci obyvateli a u osob nad 45 let věku.\n\nVe volbách do Poslanecké sněmovny PČR v roce 2013 úspěšně kandidoval v Hlavním městě Praze jako lídr TOP 09 a STAN.\nVe volbách také získal nejvíce preferenčních hlasů ze všech kandidátů, a to 37 794 (6,44 % hlasů v kraji). Podle analýzy sdružení Kohovolit.eu z konce prosince 2014 měl Schwarzenberg nejnižší účast v docházce na hlasování ze všech poslanců, pouhých 28 %.\n\nVe volbách do Poslanecké sněmovny PČR v roce 2017 byl lídrem TOP 09 v Praze. Získal 19 370 preferenčních hlasů a mandát poslance obhájil.\n\nV březnu 2016 jako předseda zahraničního výboru Poslanecké sněmovny vyzval ruskou vládu k propuštění zajaté ukrajinské pilotky Nadi Savčenkové.\n\nSchwarzenberg se sám označuje za konzervativního člověka. Jiní ho považují za liberála, protože podporuje registrované partnerství homosexuálů a adopci dětí osobám žijícím v těchto svazcích, a protože jako ministr Topolánkovy vlády hlasoval pro rozšíření možnosti potratů. Je zastáncem církevních restitucí, tedy navrácení majetku zabavenému církvím komunisty po roce 1948. Také prosazoval zelenou politiku – v roce 2005 hlasoval pro kontroverzní zákon o podpoře obnovitelné energie, ale zároveň odmítl tzv. ekoterorismus. Velký důraz klade na osobní české vlastenectví, které se u něj rozvinulo již v mládí pod vlivem jeho otce. Dlouhá léta bojoval za lidská práva a vždy se hlásil k humanistickému odkazu Tomáše G. Masaryka a později Václava Havla. Je zastáncem demokracie a odpůrcem totalitních režimů. V neposlední řadě je zastáncem funkční Evropské unie, ovšem jako unie jednotlivých suverénních států.\n\nV diskuzi na ČT Schwarzenberg prohlásil, že Benešovy dekrety „jsou dnes už překonány, jsou právně vyhaslé“ a kritizoval odsun Němců z Československa. Podle Schwarzenberga by bylo poválečné vysídlení Němců podle dnešních měřítek odsouzeno jaké „hrubé porušení lidských práv“ a československý prezident Edvard Beneš i celá jeho vláda by se ocitli před mezinárodním trestním soudem pro válečné zločince v Haagu.\n\nV červenci 2013 označil postup prezidenta Miloše Zemana v české vládní krizi za pokus o převzetí moci a přirovnal jej k uchopení moci nacisty v Německu v roce 1933 a komunisty v Československu 1948. Zároveň vyjádřil své odhodlání bojovat, v případě že Rusnokova vláda nezíská důvěru, všemi prostředky proti jejímu případnému setrvání u moci do řádných voleb v květnu 2014.\n\nSchwarzenberg obhajoval vývoz zbraní z České republiky do Saúdské Arábie. V rozhovoru pro DVTV uvedl: „Saúdská Arábie je pro nás v některých oblastech cenný spojenec, to musíme přiznat. Lidská práva tam nejsou dodržována, to je pravda. Ale život není ideální a člověk někdy taky musí mít partnery, s jejichž chováním není úplně spokojen.“\n\nV reakci na evropskou migrační krizi a na povinné uprchlické kvóty, které navrhla Evropská komise, Schwarzenberg v srpnu 2016 prohlásil, že bychom měli přijmout několik tisíc uprchlíků. Také uvedl, že chápe politiku německé kancléřky Angely Merkelové a Němci jsou nejlepší pomocníci a spojenci České republiky. Podle Schwarzenberga problém s uprchlíky Německo zvládlo docela dobře. NATO považuje za hlavního spojence a garanta České republiky.\n\nNa své facebookové stránce sdílel příspěvek, ve kterém připustil, že členové Ukrajinské povstalecké armády (banderovci) v boji „proti Ruské koloniální armádě“ vraždili Poláky a příslušníky dalších národností, ale také dodal, že „povstalecká hnutí a bojovníci proti koloniálním nadvládám způsobili kruté zabíjení a krveprolití všude po světě...Ve Vietnamu, v Alžíru či v Angole nyní spíše oslavujeme dotyčná protikolonialistická povstalecká hnutí. Ale copak v Ukrajině to bylo jiné?“ Připomněl také násilí páchané proti katolíkům během husitských válek a uvedl, že „nemáme vyčítat jiným národům násilí v jejich dějinách, když odpovídáme za násilí páchané také u nás. A to i ve dvacátém století.“\n\nK 50. výročí sebeupálení Jana Palacha v lednu 2019 Schwarzenberg uvedl pro Forum24:\n\nV lednu 2017 uveřejnil deník \"The Washington Post\" zprávu o varovném dopisu, určeném nastupujícímu americkému prezidentovi Donaldu Trumpovi, ve kterém jeho zvolení signatáři uvítali. V dokumentu je psáno, že prezident Ruské federace Vladimir Putin není – na rozdíl od signatářů – ani americkým spojencem, ani důvěryhodným partnerem v mezinárodní politice a že „neusiluje o americkou velikost“. Dále se v dopise praví, že zrušení protiruských sankcí nebo souhlas s rozdělením Ukrajiny by „naše východní sousedy“ ekonomicky destabilizovalo a napomohlo vzniku extremistických, oligarchických a protizápadních nálad. Tento dopis parafovali vesměs pravicoví politici hlavně ze střední a východní Evropy: exministr zahraničí Karel Schwarzenberg, eximistr zahraničí a obrany Alexandr Vondra, slovenský expremiér Mikuláš Dzurinda, exšéf polské diplomacie Radosław Sikorski, švédský expremiér Carl Bildt a exprezidenti Rumunska, Estonska a Lotyšska, celkem jde o 17 jmen.\n\nSchwarzenberg přiznal, že na počátku 90. let 20. století přijal nabídku úředníka urychlit vyřízení restitucí za příslib protislužby. Tuto skutečnost potvrdil roku 2010 v rozhovoru pro Mladou frontu DNES. V reakci na zveřejnění tohoto svého počinu pak oznámil: „Nebyla to žádná suma. Nebyly to peníze. Bylo to něco jiného, jakási protislužba, kterou po mně ten úředník tehdy chtěl a kterou jsem pro něj měl udělat. Byla to výjimečná situace.“ Později upřesnil, že zmíněný úředník za zahájení restitučního řízení požadoval prodej pozemku. Celý případ byl již při svém zveřejnění právně promlčený.\n\nSchwarzenbergovi je také často vyčítána finanční podpora od podnikatele Zdeňka Bakaly. Společně s Bakalou také ve výše popsané privatizaci zakoupil státní podnik Becherovka, firma se poté údajně ocitla v hluboké ztrátě.\n\nV roce 2011 byl propuštěn ředitel IT oddělení MZV Jakub Klouzal, který v roce 2010 upozornil ministra Schwarzenberga na předražené zakázky. Schwarzenberg nechal případ prošetřit inspekcí ministerstva zahraničí, která následně případ předala policii, ta však celou věc odložila. Odložení případu označil Schwarzenberg za šok. Klouzal tvrdí, že údajně inspekce MZV nepředala policii část originální dokumentace, kterou si prý od něho ani nikdy nevyzvedla. Podle MF Dnes měl jasné doklady, že ministerstvo zbytečně utratilo až 60 milionů korun. Klouzal poté dostal ocenění Nadačního fondu proti korupci.\n\nZačátkem roku 2008 se objevilo tvrzení, že Karel Schwarzenberg neumí dobře česky, pracně hledá slova, vypadává z větné vazby, plete si pádové koncovky nebo je vůbec nepoužívá. Uchyluje se jak ke knižním infinitivním tvarům, tak k výrazům hovorové češtiny. Kritici i příznivci mu vytýkají (či až zesměšňují) též časté usínání na veřejnosti a málo srozumitelné vyjadřování, což mnozí dávají rovněž do souvislosti s jeho věkem nebo zdravotním stavem. Petra Paroubková ve své knize napsala, že Schwarzenbergovi není rozumět, a to nejen v češtině, ale ani v jiných jazycích.\n\nPodle Novinek.cz přinesl Schwarzenberg do české politiky noblesu a rozhled evropského šlechtice i přímé a lidové vyjadřování lesníka a hostinského. Píše klasickým inkoustovým perem a je sběratelem i uživatelem dýmek. Jeho lidové až vulgární a zároveň archaické vyjadřování je častým předmětem pozornosti i kritiky. V květnu 2007 označil rakouské protijaderné aktivisty za magory, v listopadu 2009 označil ČSSD za povětrnou holku. V listopadu 2009 řekl, že při každé diskusi zaznamenává, že způsob, jak se u nás politika dělá, se většině lidí hnusí, nehledě na to, jestli ji dělá modrý pták, socan či černoprdelník. KDU-ČSL pak po něm za označení, které jí připadalo jako na ni mířené, vyžadovala omluvu. V lednu 2010 požadoval okamžité zbavení svéprávnosti pro toho, kdo v situaci ohrožení důchodového systému požaduje vyplácení třináctého důchodu. V televizním diskusním pořadu v září 2011 řekl, že by Václav Klaus měl více dbát o svou pozici hlavy státu a nepůsobit ve světě jako někdy docela zábavný provokatér, což prezidentův mluvčí Radim Ochvat označil za hrubý osobní útok na prezidenta republiky. Václav Klaus označil Schwarzenbergův styl vyjadřování za smutný, neboť podle něj devastuje a ničí beztak chatrnou veřejnou diskusi a politickou kulturu v České republice. V srpnu 2011 Schwarzenberg prohlásil, že umístění Ladislava Bátory v pozici ředitele personálního odboru ministerstva školství je rovná tomu, jako kdyby byl známý pedofil ustanoven ředitelem dívčí školy, a že Bátora s ohledem na své vystupování a názory patří na školství jako „pazdeří k jisté části těla“. Když se Schwarzenberg zastával Alexandra Vondry v kauze ProMoPro, jednu chybu mu přesto vytkl: „Všichni makali jak barevní, a že někdo mohl kontrolovat všechno u sebe na ministerstvu? Kecy. (…) Tvrdit, že každou objednávku měl pod kontrolou, byla volovina. Hovno měl pod kontrolou – a taky mít nemohl.“ Podle Andrey Votrubové z časopisu Instinkt jeho trefným hláškám spolehlivě rozumí i mýtická bába Dymáková, avšak svou archaickou mluvou a způsoby gentlemana zároveň vyčnívá v moři politických vulgarit jako perla na smetišti.\n\nV roce 2011 mu německý novinář z tiskové agentury DPA u Evropského parlamentu špatně porozuměl a slova „\"keine Katastrophe\"“ pochopil jako „\"eine Katastrophe\"“, takže druhý den musel Schwarzenberg dementovat informaci, že Česká republika podporuje libyjského diktátora Kaddáfího. Redaktorka Buláková z agentury Presseurop se domnívá, že asi netřeba vinit německého novináře, protože Karlu Schwarzenbergovi je, snad kvůli jeho aristokratické “přešlechtěnosti”, čím dál obtížnější rozumět. Za podobně zásadní považoval tento problém i Petr Holec v článku v časopise Reflex v únoru 2011. Podle něj lze Schwarzenbergovo “šišlání” interpretovat různě a „je vlastně jedno, co říká“. S mírnou nadsázkou pak uvažuje, že to je na jednu stranu výhoda, protože ho nikdo nemůže obvinit, že řekl něco hloupého, nepatřičného, případně rasistického, na druhou stranu to může být nevýhoda, pokud při nějakém rozhodování bude záležet na jeho hlasu anebo pokud by mohl třeba v OSN vzbudit dojem, že řekl, co vlastně neřekl, a „spustit něco, co spustit nechtěl“.\n\nÚředník ministerstva ministra školství Ladislav Bátora 9. srpna 2011 v reakci na urážlivý výrok Karla Schwarzenberga vůči své osobě v diskusi na svém facebookovém profilu napsal na adresu Karla Schwarzenberga: „Chudáček starej… To se mu to bezostyšně prská, když ví, že ho přinejmenším ze tří důvodů nemohu vyzvat na souboj…“ Ministr Josef Dobeš se pak od těchto výroků distancoval a TOP 09 žádala Bátorovo nebo Dobešovo odvolání.\n\nBohuslav Sobotka v srpnu 2012 v narážce na věk některých prezidentských kandidátů (z nich mezi nejstarší patřil právě Schwarzenberg) na svém facebookovém profilu poznamenal, že by nechtěl, aby někomu v prezidentských debatách vypadla v přímém přenosu zubní protéza jako jednomu pákistánskému politikovi. Později dovysvětlil, že si představil tu partičku mocichtivých sedmdesátníků deroucích se na Hrad a neudržel se. Karel Schwarzenberg poznamenal, že je mu z výroku smutno, že v době jeho mládí se stáří ctilo a mladík by tehdy dostal za takovýto výrok okamžitě facku a že T. G. Masaryk, na nějž se Sobotkova strana odvolává, nastoupil do funkce ve vysokém věku. Jiří Paroubek Sobotku hájil tím, že Schwarzenberg je senilní a prý má vždy smysl pro humor, takže není důvod, aby se kvůli výroku urážel. Paroubek považoval Sobotkův výrok jen za nepovedený žert a projev Sobotkovy nižší sociální inteligence, nikoliv špatného vztahu k seniorům. Sobotka označil námitky proti svému výroku za prudérní a za projev nedostatku smyslu pro humor a obhajoval se tím, že sám musel po čtyři roky svého působení v politice snášet vtipy kvůli fixním rovnátkům, ale nikdy by ho nenapadlo z toho dělat kauzu politické korektnosti, avšak debata o vysokém věku kandidátů je podle něj zcela legitimní.\n\nSvé slabiny – usínání na veřejnosti a vady řeči – se Schwarzenberg snaží zlehčovat ve svých volebních kampaních. Jeho slogan z roku 2010 „Když se kecají blbosti, tak spím“ byl dokonce vyjádřeními odborníků oslovených redakcí iDnes.cz vyhodnocen jako nejlepší předvolební slogan. Bylo oceněno, jak slogan dokázal z jeho handicapu udělat téměř přednost a jak vystihuje, že Schwarzenberg rafinovaně míchá noblesu a jadrnou lidovost, což lingvistka Světla Čmejrková dokládala na pospisovnělém slovu „kecají“ místo normálního „kecaj“. V roce 2012 se pokusil tento úspěch zopakovat použitím sloganů jako: „Není mi sice občas rozumět, ale mé názory jsou jasné.“ V kampani pro prezidentské volby 2012 podle kreativce Marka Prchala jeho volební tým především skvěle maskuje hlavní problém kandidáta, spočívající v tom, že mu často není rozumět, a to tak, že v klipech kandidát vůbec nemluví, ale mluví jen jeho příznivci. Jeho pospávání není podle kritiků jen záležitostí domácí politiky, ale bylo zaznamenáno i ve světě. Podle zpráv Schwarzenberga přemohla dřímota na Bělehradském bezpečnostním fóru za přítomnosti sedmdesáti dalších státníků.\nV roce 2015 označil českou hysterii z přijímání imigrantů za projev malosti, jindy sdělil, že je „zhnusen“ vystupováním Miloše Zemana na jednom pódiu s lidmi pokračujícími v práci protektorátního ministra Emanuela Moravce a také že migrační krize je nekrvavou válkou, s kterou se musí současná generace vypořádat stejně jako s nacismem a komunismem.\n\n\n\n\n\n"}
{"id": "86554", "url": "https://cs.wikipedia.org/wiki?curid=86554", "title": "Gymnázium Třebíč", "text": "Gymnázium Třebíč\n\nGymnázium Třebíč je všeobecné gymnázium, které se nachází v třebíčské čtvrti Horka-Domky naproti budově Městského úřadu Třebíč na Masarykově náměstí. Blízko školy se nachází i Obchodní akademie Dr. Albína Bráfa a Hotelová škola Třebíč.\n\nPrvní pokus o zřízení nižší reály vzešel na popud starosty města Martina Hasska z třebíčského zastupitelstva roku 1853 a vedl k podání žádosti vládě o zřízení školy s nabídkou, že město zajistí pro školu budovu a rovněž veškeré potřebné vybavení. Pro dokázání vážnosti žádosti zakoupilo město dům číslo stojící na Jordáně, tedy dnešním Masarykově náměstí. Na jeho místě měla být vybudována nová školní budova.\n\nPři projednávání návrhu úředními orgány však došlo k průtahům. Mezitím se změnilo rozložení sil v třebíčském zastupitelstvu a konzervativní členové se postavili pro Hasskově snaze a odvolali dříve dané sliby o zajištění školy. Jejich další tlak vedl až k odstoupení Martina Hasska z pozice starosty v roce 1857.\n\nAž roku 1867 padla vláda Karla Funduluse staršího a nový starosta Ignác Přerovský oživil myšlenku vzniku střední školy. Tentokrát ale zastupitelé neusilovali o nižší reálku, nýbrž o nižší gymnáziu. O jeho zřízení jela roku 1870 osobně jednat do Vídně delegace ve složení Ignác Přerovský, Alois Hassek a František Müller. Dalšího projednávání žádosti se ujal ve Vídni tehdejší ministerský rada Josef Jireček, který se rok poté stal rovněž ministrem kultury a vyučování v Hohenwartově vládě. Z této pozice zajistil císařské rozhodnutí ze dne 14. srpna 1871 o zřízení c. k. slovanských nižších gymnasií v Třebíči a Valašském Meziříčí. Slovanská gymnasia zakládaná na Moravě byla totožná s českými v Čechách.\n\nPrvním ředitelem gymnázia byl jmenován Alois Vaníček, profesorem František Hejzlar a katechetou farář ze zámku dr. Alois Schrotz. Pro zajištění chodu školy pronajalo město místnosti v domě \"U Krupičků\".\n\nVzdělávací ústav byl slavnostně otevřen 29. října 1871, tedy ve stejný den, jako byl vysvěcen třebíčský Národní dům. Slavnostní kázání ku příležitosti otevření tehdy vedl třebíčský rodák P. Jan Soukop.\n\nV prvním školním roce se zapsalo ke studiu 78 žáků. Ti byli vyučováni v domě \"U Krupičků\" všichni v společně v jedné místnosti, protože se nepočítalo s takovým zájmem. Obdobný zájem vydržel i v následujícím roce.\n\nPo nástupu nové Auersperkovy vlády však došlo ke změnám v celém císařství, které vedly k centralizaci a germanizaci. Bylo tak rozpuštěno české zastupitelstvo a následně nahrazeno hrstkou třebíčských Němců podporovaných německy mluvícími Židy a státní správou. 3. srpna 1873 v důsledku toho došlo k podání žádosti 30členné komise o zavedení německého vyučovacího jazyka na gymnáziu. Ten byl zaveden i přes protest podepsaný 722 občany Třebíče a 100 občany okolních obcí a následně odeslaný císaři. Vláda návrh totiž císaři protest ani nepředložila a obhajovala své rozhodnutí prohlášením, že dokument nevzešel od obecního zastupitelstva.\n\n7. listopadu 1873 byl zvolen starostou Karel Fundulus mladší a již 9. listopadu bylo změněno slovanské gymnázium na \"c. k. německé vyšší gymnasium\". Německé gymnázium však nemohlo získat dostatečný počet žáků. Z toho důvody byly zřízeny české paralelní třídy v 1. a 2. ročníku. Ve druhém ročníku byli čeští studenti připravování na přechod do třetího ročníku německého.\n\nRozvoj třebíčského školství začal až po školských reformách Marie Terezie v 18. století. V té době byly učiněny první pokusy o vytvoření gymnázia v Třebíči. Další, již úspěšnější, snahy jsou datovány do poloviny 19. století. O založení gymnázia usiloval tehdejší starosta Martin Hassek, který v roce 1853 podal žádost o zřízení gymnázia. Nakonec se ani tento pokus nestal úspěšným a tak střední škola opět nebyla založena.\n\nV roce 1871 se tehdy již převážně české městské zastupitelstvo zavázalo opatřit gymnáziu budovu a zázemí a císař František Josef I. 14. srpna tohoto roku rozhodl, že celkově 4. české gymnázium bude založeno. Již 29. října téhož roku proběhla slavnost k otevření gymnázia, v kostele sv. Martina z Tours pronesl slavnostní kázání farář z Doubravice na Moravě a třebíčský rodák Jan Nepomuk Soukop. Tentýž den byl rovněž otevřen i Národní dům. Obec tak byla narychlo nucena sehnat budovy pro gymnázium, využila tak tzv. Krupičkův dům, kde působila finanční stráž – ta byla vystěhována jinam. Škola však působila postupně i v dalších prostorách, Krupičkův dům údajně nestačil, škola působila v budově radnice, hostinci, sirotčinci a také i v bývalé jejkovské škole. V roce 1875 byla škola přestěhována do tzv. staré školy (pozdější budova zdravotnické školy a po roce 2005 i gymnázia) na Hasskově ulici. Za dalších deset let byla k této budově přistavěna dvouposchoďová přístavba. V těchto letech bylo gymnázium poněmčeno, tento stav trval od roku 1874 až do roku 1888, kdy byly zrušeny všechny německé třídy. Mezitím však postupně přibývaly mezi německé třídy i třídy s českým vyučovacím jazykem. Od roku 1886 bylo navíc gymnázium císařským rozhodnutím z 24. července 1885 prohlášeno za nižší gymnázium, o rok později již za gymnázium vyšší.\nV dubnu 1888 bylo již vybráno místo pro novou budovu gymnázia a stavitelé Jaroslav Herzán a Reimund Wolf zahájili stavbu, budova byla postavena nákladem 84 000 zlatých a slavnostní otevření proběhlo 22. září 1889. Tentýž den byla budova i vysvěcena, svěcení se ujal František Saleský Bauer. Projevy pronesli i starosta Jan František Kubeš, školní inspektor K. Schober a advokát Antonín Blahovec, za desku s věnováním byla zazděna železná krabička s listinami a také byly k příležitosti svěcení gymnázia vyraženy pamětní mince. Odpoledne se v besedním domě konal banket, při kterém byla volána sláva císaři.\n\nV roce 1896 proběhly oslavy k 25 letům gymnázia a k tomuto roku byl založen i \"Akademický feriální klub pro jihozápadní Moravu se sídlem v Třebíči\". Škola byla však využívaná i jinak, v roce 1894 ve škole byla během prázdnin ubytována armáda a znovu od srpna 1914 do 1. ledna 1916 ve škole sídlil vojenský lazaret. Výuka však nebyla přerušena, pouze byla odsunuta do tzv. Staré školy na Hasskově ulici. Od roku 1916 až do osvobození 28. října 1918 probíhala výuka s problémy, někteří učitelé narukovali a také byli nuceni narukovat i žáci vyšších ročníků. Po osvobození se měli vrátit původní profesoři a studenti již ve školním roce 1919/1920 založili sportovní klub \"Achilles\". Již 10. února 1920 bylo gymnázium pojmenováno \"Masarykovo gymnázium\", tentýž měsíc byly z učeben odstraněny kříže (jako ve všech školách). V roce 1921 proběhly oslavy 50 let gymnázia.\n\nŠkola byla do roku 1924 označena jako klasické gymnázium, později jako reálně gymnazijní škola s francouzštinou a deskriptivou. V roce 1928 byla osazena druhá pamětní deska, tentokrát padlým vojákům v čele se studentem Josefem Knotkem ze Smrku a od roku 1930 ve škole působilo sdružení rodičů. V roce 1935 si studenti mohli poprvé vybrat francouzský jazyk jako jazyk maturitní.\n\nV roce 1938 byla škola opět obsazena armádou (všechny učebny kromě čtyř byly přenechány československé armádě, mohlo se vyučovat pouze 24 hodin týdně a sborovna byla přesunuta do šaten), tentokrát byla výuka přesunuta do šesti učeben budovy Obchodní akademie Dr. Albína Bráfa. Do třebíčského gymnázia se navíc přesunuly řediteství gymnázií z odsunutých území českého státu, byli jimi ředitelství znojemského, telčského, ivančického, hustopečského a opavského gymnázia. Později se výuka vrátila zpět do původní budovy, ale již 11. května 1942 byla budova zabrána pro sběrný tábor Židů. Výuka fungovala pouze pro studenty z posledního ročníku, kteří se připravovali na maturitní zkoušku. Účelu sběrného tábora ovšem škola sloužila pouze do 25. května tohoto roku, budovou prošlo přes 1500 osob, tyto osoby byly později transportovány do koncentračních táborů. Po této epizodě se ve škole učilo až do konce školního roku 1944, v srpnu tohoto roku byly v budově rychle připraveny prostory pro německý vojenský lazaret. V této době se tak vyučovalo v tzv. Dělnickém domě (naproti jejkovskému kostelu), jejkovské faře a na dalších místech. Později bylo vyučování zastaveno úplně. Po osvobození bylo vyučování obnoveno a v roce 1946 se již konaly slavnosti k 75 letům školy. V tomto roce byl také vydán almanach k tomuto výročí.\n\nPo revoluci, v roce 1953 byla budova přestěhována do nově postavené budovy \"jedenáctileté střední školy\" na tehdejším \"náměstí Osvobození\" (na nynějším Václavském náměstí), tento název škola získala na několik let a v roce 1960 byla znovu přejmenována a to na Střední všeobecně vzdělávací školu. Tak se škola jmenovala do roku 1968, posléze byla přejmenována opět na gymnázium. V roce 1971 proběhly oslavy stého výročí založení školy a také se škola vrátila zpět do původní budovy na Masarykově náměstí. Do budovy \"jedenáctiletky\" byla přestěhována základní škola. V roce 1980 po školských reformách začali být ve škole vyučovány odborné předměty, ty se pak vyučovaly až do roku 1990, kdy byly zrušeny. K dalšímu přejmenování školy došlo dne 23. října 1987, dostala název \"Gymnázium Bedřicha Václavka\", tento název vydržel pouze do roku 1990 a v souvislosti s tímto přejmenováním byla odhalena pamětní deska. Ještě před sametovou revolucí začala přístavba nové budovy gymnázia, přesněji 1. září 1989, výuka probíhala v sousední budově. Přístavba byla dokončena v roce 1994 a výuka v původních i nových prostorách byla zahájena 4. září 1995. V roce 1990 nastoupili první studenti do tříd víceletého gymnázia, ti prozatím studovali v budově ZŠ T.G. Masaryka, do budov gymnázia se přesunuli až po dostavbě přístavby v roce 1995.\n\nV roce 1996 došlo k oslavám 125. výročí školy a rovněž k vydání \"Almanachu gymnázia Třebíč 1871–1996\".\n\nGymnázium se snaží studenty připravovat na studium na vysokých školách, většina studentů se na vysoké školy dostává. Škola nabízí výuku několika jazyků, kurzy programování, biologické, dějepisné a jiné semináře. Na škole vyučuje 46 učitelů, navštěvuje ji přibližně 600 žáků, škola otvírá 3 třídy pro čtyřleté gymnázium a jednu třídu pro víceleté gymnázium.\n\nŠkola sídlí ve dvou budovách. Jsou to nová a stará budova, stará školní budova na Masarykově náměstí byla postavena v roce 1889, nová byla postavena mezi lety 1989–1994. V roce 2016 má dojít k rekonstrukci střechy školy, stejně tak k dobudování strojovny vzduchotechniky s rekuperací tepla. Budova se rekonstruovala až do konce roku s tím, že kolaudace má proběhnout na začátku prosince 2016. Mimo jiné se z tělocvičny gymnázia staly učebny a kabinety, neboť v horních patrech školy se nedalo vyučovat – nebyla zavedena vzduchotechnika a další vedení.\n\n\nPrvním ředitelem gymnázia byl Alois Vaníček, současnou ředitelkou gymnázia je od roku 2012 Alice Burešová.\n\n\nV nabídce gymnázia jsou předměty všeobecného zaměření jako jsou zeměpis, dějepis, biologie, matematika, fyzika a mnohé další. Z jazyků je možné studovat češtinu, angličtinu, němčinu, ruštinu, francouzštinu a latinu.\n\nNa gymnáziu se nachází celkem devět specializovaných učeben. Svou třídu a laboratoře mají biologie, chemie a fyzika. Vlastní učebnu má také výtvarná výchova, hudební výchova. Mimo to se zde nachází ještě jedna bývalá učebna fyziky, ve které jsou patrné pozůstatky přizpůsobení. Škola se také může pochlubit interaktivní učebnou zeměpisu se speciální dotykovou tabulí, na kterou v rámci soutěže \"Oranžová učebna\" přispěla Skupina ČEZ. Takřka všechny specializované učebny jsou vybaveny počítačem a projektorem, některé jsou poschoďové.\n\n\nJiž více než třicet let na škole pravidelně vychází studentský časopis \"Zvonek\" navazující na odkaz úspěšných studentů Gymnázia Třebíč, jakými byly například básníci Vítězslav Nezval či Jakub Deml. Svým stářím patří patrně mezi nejstarší pravidelně vycházející školní časopisy v Česku. Mezi jeho odchovance patří například karikaturista Štěpán Mareš, který během svého studia na gymnáziu pro Zvonek pracoval coby začínající ilustrátor.\nOd roku 2009 spolupracuje školní časopis se Studentským studiem, které existuje již od devadesátých let 20. století a jeho hlavní činností je provoz školní televize. Zvonek společně se Studentským studiem úspěšně provozuje televizní stanici \"Hitoto\", která pravidelně vysílá ve škole i na internetu. Při své činnosti využívají redaktoři četných zkušeností získaných při provozu velmi populární stejnojmenné rozhlasové stanice, která na škole působila v osmdesátých až devadesátých letech. Jejím hlavním předmětem vysílání byla populární hitparáda. V současné době se na vysílání podílí všichni redaktoři školního časopisu, někteří zástupci Studentského studia a další studenti. Mimo standardní vysílání, které probíhá dvakrát i vícekrát týdně, natáčí školní televize také například dokument o historii školy.\n\nVe školním roce 2009/2010 vznikl na gymnáziu též konkurenční televizní kanál \"Universal\" provozovaný některými členy Studentského studia. První vysílání bylo představeno studentům v úterý 22. prosince 2009 před konáním tradiční vánoční akademie. Vysílání bylo přijato studenty i učiteli dobře. Universal v současnosti vysílá každý týden pouze jednou a to ve středu, v repríze pak ve čtvrtek. Každý lichý týden se na televizních obrazovkách na všech učebnách objevuje zpravodajská relace, zatímco sudé týdny patří zábavné show \"Uvolněte se, prosím\", kde roli hosta přebírají místní vyučující. Universal ve svých začátcích pronikl i na titulní stránky místních novin, např. Třebíčského deníku. Na tvorbě pořadu spolupracuje přibližně 30 studentů.\n\nV roce 2018 studenti uspořádali v Třebíči jeden z Běhů pro Paměť národa.\n\nV únoru roku 2019 studenti uspěli v soutěží Francouzského institutu v Praze, studenti vytvořili komiks s tématikou roku 1918, stejně tak vytvořili dopis s téže tématikou.\n\n"}
{"id": "86555", "url": "https://cs.wikipedia.org/wiki?curid=86555", "title": "Pierre-Simon Laplace", "text": "Pierre-Simon Laplace\n\nPierre Simon de Laplace [\"laplas\"] (23. března 1749 – 5. března 1827) byl francouzský matematik, fyzik, astronom a politik; člen Francouzské akademie věd, Královské společnosti v Londýně a Komise pro míry a váhy.\n\nLaplace je právem považován za jednoho z největších vědců vůbec. Zanechal monumentální dílo již svým rozsahem.\nZabýval se matematickou analýzou, teorií pravděpodobnosti, nebeskou mechanikou, teorií potenciálu, zavedl pojem Laplaceovy transformace, užil tzv. Laplaceův operátor (v parciální diferenciální rovnici pro potenciál silového pole). Je autorem teorie o vzniku sluneční soustavy z rotující mlhoviny (Kantova-Laplaceova teorie) a mnoha dalších teorií a metod s mnoha aplikacemi.\n\nLaplace je také více než mnoho jiných velikánů vědy spojován se zakořeněnými pověrami a názory, které nikdy prokazatelně nehlásal. Je zejména často zcela neprávem považován za naivního propagátora představy absolutně deterministického vesmíru, analogického kolosálnímu hodinovému stroji, který by po zadání všech rovnic a počátečních podmínek všech částic ve vesmíru umožňoval absolutně přesně předvídat budoucnost. Jde však o pouhou tradovanou pověru. Pozorné studium originálních prací Laplaceho však ukazuje, že tento vědec zastával názor právě opačný a byl propagátorem \"pravděpodobnostně\" chápané a zcela moderní formy determinismu. Uvedený příklad Laplaceova démona, jak byl později pojmenován, uváděl Laplace z důvodů zcela opačných, než je mu podsouváno: ukazuje na něm absurditu a nereálnost absolutního determinismu, aby vyzdvihl nutnost pravděpodobnostního popisu jevů. Není náhodou, že tak činí ve svých knihách o teorii pravděpodobnosti, nikoli nebeské mechanice.\n\nJako chlapec se Laplace dostal do vojenské školy. Tam projevil tak mimořádné matematické nadání, že byl v šestnácti přijat na univerzitu v Caen. O dva roky později odjel do Paříže a přál si poznat fyzika a matematika d'Alemberta. Tento vědec ale nemínil s mladíkem marnit čas a Laplace vůbec nepřijal. Teprve když mu Laplace poslal svou teorii o mechanice, poznal vědec, že Laplace má velký talent. Přijal ho a zařídil mu místo profesora matematiky na vysoké škole.\nV 80. letech 18. století se mu podařilo vyřešit jeden z tehdy nejožehavějších teoretických problémů – stabilitu sluneční soustavy. Astronomové už dlouho zjišťovali posuny v drahách planet, které se nepodařilo s pomocí Newtonova gravitačního zákona vysvětlit. Laplace vyvinul v roce 1784 novou metodu pro výpočet pohybu planet a dokázal, že dráhy planet jsou v souladu s newtonovskou mechanikou. Jeho analýza planetárního pohybu zůstala ještě dlouho nepřekonatelným vzorem.\n\nK nejznámějším Laplaceovým úspěchům patří jeho teorie o vzniku sluneční soustavy. Navázal na Kantovy úvahy z roku 1754 a dal jim přesnou fyzikální i matematickou podobu: Sluneční soustava vznikla z původního mraku chladného prachu a plynu, který se gravitačním zhuštěním zahřál a roztočil. Planety se zrodily z odtrženého pásu žhavého plynu. Předpověděl i existenci černých děr, když roku 1796 vyslovil hypotézu, že existují tak masivní hvězdy, že je nedokáže opustit světlo.\n\nZ moderního pohledu je snad nejvýznamnějším odkazem Laplace jeho monumentální a nadčasová práce z teorie pravděpodobnosti.\n\nV jeho pojetí byla teorie pravděpodobnosti vyzdvižena na úroveň, která poté nebyla po století překonána a je i z dnešního pohledu stále inspirativní. Z koncepčního hlediska chápe Laplace pravděpodobnost jako nástroj pro popis problémů s neúplnou vstupní informací – což je v reálném světě situace běžná. Známý je Laplaceův výrok, že „teorie pravděpodobnosti je v podstatě zdravý rozum, přeměněný na kalkulus“. Laplace též (znovu)objevil jednu z centrálních formulí teorie pravděpodobnosti – tzv. Bayesův teorém – který navíc zobecnil o faktor, umožňující popis jevů s obecným rozložením – tzv. apriorní informace. Toto Laplaceovo pojetí umožňuje přiřadit pravděpodobnosti i jevům, které nelze před provedením experimentů považovat za stejně pravděpodobné – v rozporu s další často tradovanou pověrou. Z matematického hlediska je ústředním bodem Laplaceovy pravděpodobnostní teorie tzv. metoda generujících funkcí. Laplace navíc aplikoval teorii pravděpodobnosti na prakticky všechny hlavní oblasti tehdejšího vědění, od nebeské mechaniky a teorie měření, až po statistiku a společenské vědy. Laplaceova rozsáhlá práce o teorii pravděpodobnosti ovšem velmi předběhla svou dobu a Laplace v ní své čtenáře nikterak nešetřil. Většina čtenářů, zejména mimo Francii, se však seznámila jen s populárně stylizovaným a mnohem stručnějším úvodem k této práci.\n\nNa rozdíl od svého přítele Lavoisera neztratil Laplace hlavu na gilotině v době francouzských revolucí. Napoleon ho dokonce nakrátko jmenoval ministrem vnitra, poté členem senátu a nakonec mu udělil hraběcí titul. Naopak Laplace Napoleonovi dedikoval svou knihu o nebeské mechanice - a ten ji prý dokonce pozorně pročetl. Též se vypráví, že Laplace byl Napoleonem žertem tázán, proč se ve své knize o nebeské mechanice nikde nemluví o Bohu. Laplace prý odpověděl slavnou větou: „Občane první konzule, tuto hypotézu jsem nikde nepotřeboval.“ Po návratu Bourbonů na trůn se Laplace stal přívržencem krále a Ludvík XVIII. ho povýšil na markýze. Ve svých memoárech, které Napoleon sepsal ve vyhnanství na ostrově sv. Heleny, je na účet Laplace ironicky připsáno, že tento mistr infinitezimálního počtu v konventu „šířil ducha nekonečně malých veličin“ a musel být proto funkce ministra vnitra zbaven. Laplace si tak i svými politickými a náboženskými postoji a vědeckými úspěchy vytvořil řadu nepřátel, což se po jeho smrti též negativně projevilo na jeho odkazu.\n\nPierre Simon de Laplace je jedním ze 72 významných mužů, jejichž jméno je zapsáno na Eiffelově věži v Paříži.\n\n"}
{"id": "86559", "url": "https://cs.wikipedia.org/wiki?curid=86559", "title": "Darwinova medaile", "text": "Darwinova medaile\n\nDarwinova medaile (\"The Darwin Medal\") je ocenění, které v sudých letech udílí britská Královská společnost (\"Royal Society\", tj. učená společnost a de facto akademie věd akademií věd) biologům za „výjimečnou práci v té povšechné oblasti biologie, ve které pracoval Charles Darwin, zejména evoluce, populační biologie, biologie organismů a biologické diversity“.\n\nMá podobu stříbrné medaile s vyobrazením Charlese Darwina na líci a je doprovázena finanční částkou 1000 liber. V letech 1982 a 2002 ji získaly manželské týmy biologů.\n\n\nOficiální stránky (anglicky)\n"}
{"id": "86561", "url": "https://cs.wikipedia.org/wiki?curid=86561", "title": "Bombardování Iráku 1998", "text": "Bombardování Iráku 1998\n\nBombardování Iráku 1998 (kódový vojenský název: Operace Desert Fox, česky: pouštní liška) bylo významnou čtyřdenní bombardovací kampaň probíhající od 16. prosince do 19. prosince 1998, kterou vedly Spojené státy a Velká Británie proti vybraným iráckým cílům. Tyto údery byly nařízeny americkým prezidentem Billem Clintonem a byly podniknuty jako reakce na vytrvalé odmítání Iráku podrobit se rezolucím Rady bezpečnosti OSN a současně neustále zasahování do činnosti komise zvláštních inspektorů OSN (UNSCOM). Komise přitom během svého působení shromáždila dost důkazů o tom, že Irák tajně pracuje na vývojových projektech a připravuje výrobu balistických raket. Cílem všech řízených střel a bombardovacích útoků bylo proto maximálně omezit schopnost Saddáma Husajna vyrábět zbraně hromadného ničení.\n\nSpojené státy soustředily před celým útokem – 24 100 vojáků (asi 12 000 z nich v Kuvajtu), 22 válečných lodí, letadlovou loď USS Enterprise, letadlovou loď USS Carl Vinson, 6 raketových ponorek, 12 útočných ponorek a 202 bojových letounů.\nVelká Británie soustředila výrazně menší sílu – 12 bojových letounů Panavia Tornado v Kuvajtu, 6 průzkumných letounů Panavia Tornado v Saúdské Arábii, 2 tankovací letouny v Turecku, 1 válečnou fregatu a 1 zásobovací loď.\n\nOperace Desert Fox byla charakteristická masovým použitím řízených střel s plochou dráhou letu vypouštěných z lodí a letounů B-52 Stratofortress a taktikou komplexního umlčování protivzdušné obrany protivníka SEAD. V menším měřítku byly použity taktické letouny. Celý systém velení, řízení a spojení byl téměř kompletně zničen. Hlavně byla zasažena většina objektů a zařízení na výrobu balistických raket.\n\nAmeričané a Britové napadli asi 100 různých cílů především ve střední a jižní části Iráku. Hlavním cílem všech útoků se stala irácká zařízení na vývoj a výrobu protizemních střel a jejich bojových hlavic. Údery dále směřovaly na více než 30 postavení protivzdušné obrany, šest letišť, dvě desítky velitelských i komunikačních center. Spojenci napadli také deset postavení Republikánských gard a některé další cíle (telefonní ústředny, rafinérie ropy a podobně). Nedošlo však k napadení známých skladů chemických a biologických zbraní z obavy před rozšířením jedovatých látek do vzduchu.\n"}
{"id": "86562", "url": "https://cs.wikipedia.org/wiki?curid=86562", "title": "Renault RE60", "text": "Renault RE60\n\n\nRenault RE 60 zdaleka nedosahoval výkonů svých předchůdců, proto byl v polovině sezóny nahrazen modelem RE60B. Ani nová modifikace nestačila na konkurenci, Renault na konci sezóny zanechává aktivit ve Formuli 1.\n\n\n\n"}
{"id": "86564", "url": "https://cs.wikipedia.org/wiki?curid=86564", "title": "Desaguadero (přítok Poopó)", "text": "Desaguadero (přítok Poopó)\n\nDesaguadero ( ) je řeka v Bolívii, na náhorní planině Puna v Andách. Je 290 km dlouhá.\n\nOdtéká z jezera Titicaca a teče dnem starého vyschlého jezera. Protéká agroekologickými zónami Altiplano Norte a Altiplano Central. Ústí do slaného jezera Poopó. Voda na dolním toku je slaná.\n\nŘeka je splavná pro lodě s malým ponorem v délce 65 km na horním toku. Je využívána k rybolovu. Její vody se též využívá na zavlažování.\n"}
{"id": "86565", "url": "https://cs.wikipedia.org/wiki?curid=86565", "title": "Alexander Neckam", "text": "Alexander Neckam\n\nAlexander Neckam též Neckham nebo Necham (8. září 1157 – 1217) byl středověký anglický filosof, učitel a encyklopedista.\n\nZpracoval tři slovníky (De naturi rerrum, De Laudibus divinae sapientiae, De nominibus utensilium), v kterých shrnuje především nové názory z oblasti teorie poznání a filosofie přírody.\n"}
{"id": "86567", "url": "https://cs.wikipedia.org/wiki?curid=86567", "title": "Merlík čilský", "text": "Merlík čilský\n\nMerlík čilský, někdy také merlík chilský, či quinoa (\"Chenopodium quinoa\"), je rostlina z čeledi laskavcovitých, která je v Latinské Americe využívána převážně jako obilovina.\n\nPůvodně byl rod merlík \"Chenopodium\" zařazen v čeledi merlíkovitých \"Chenopodiaceae\". Zavedením nového, moderního taxonomického systému APG III v říjnu roku 2009 byla čeleď merlíkovité vložena do čeledě laskavcovitých \"Amaranthaceae\". Vytvořila tam podčeleď merlíkové \"Chenopodoideae\".\n\nPřestože se využívá stejně jako mnohé obiloviny, mezi pravé obiloviny nepatří, náleží do skupiny pseudoobilovin.\n\nTato rostlina je stará kulturní plodina původem z pohoří And v Bolívii, Peru a Chile, kde byla domestikována a již před 5000 roky byla potravinou tehdejších obyvatel žijících na horských plošinách a v kopcovitých údolích. Výraz „quinua“ znamená v jazyce Inků „matka zrno“, s kolonizaci Evropanů přišel úpadek, její pěstování bylo nahrazeno obilovinami, dochovala se jen v odlehlých oblastech Jižní Ameriky.\n\nRostlina se po roce 1975 znovu navrací do původních oblastí, nyní se aktivně pěstuje v hornatých oblastech And v Jižní Americe, tj. v Bolívii, Kolumbii, Ekvádoru, Peru a Chile. Největšími producenty jsou Bolívie 25 tis. tun a Peru 33 tis. tun. První větší pokusy o její pěstování, v rámci zdravé výživy, se rozběhly v USA a od roku 1982 také v Evropě ve Velké Británii, Holandsku, Německu a Dánsku. V České republice se pěstuje již přes 100 let v botanických zahradách jako okrasná rostlina a v poslední době i pokusně na polích.\n\nZvýšená poptávka po merlíku v bohaté Evropě i Severní Americe v souvislosti s jeho propagací coby zdravé (a také veganské) potraviny podstatně zvedla ceny, díky čemuž drobní jihoameričtí pěstitelé sice výrazně bohatnou, ale sami ji přestávají jíst a dávají přednost levnějším potravinám. Z merlíku se tak stává především vývozní komodita, což například bolivijská vláda podporuje, stejně jako podporuje čím dál průmyslovější pěstování. Intenzívnější pěstování (které například místo tradičního přirozeného hnojení lamím trusem vytěžuje živiny pomocí umělých hnojiv) ovšem dlouhodobě znehodnocuje půdu v tradiční oblasti pěstování a změny v krajině si tak vynucují přesun pěstování do nových oblastí.\n\nMerlík čilský je jednoletá bylina, která bývá průměrně vysoká od 1 do 2 metrů v závislosti na prostředí a genotypu. Je to velice variabilní druh. Stonky jsou vzpřímené, rozvětvené nebo nevětvené. Barvy širokých, členěných listů jsou proměnné, u mladé rostliny jsou zelené, pak s dozráváním se mění na žluté, červené až fialové. Je tetraploidní stejně jako blízký příbuzný druh \"Chenopodium berlandieri\", pěstovaný hlavně v Mexiku. Hlavní zdřevnatělý kořen roste do hloubky, postranní kořeny rostou horizontálně a tvoří rozvětvený systém který pomáhá rostlině odolat suchu.\n\nPřisedlé květy mohou být jak oboupohlavé, tak jen samčí nebo jen samičí a jsou opylovány větrem. Nahloučené květy v klubíčkách jsou uspořádány do lat, která tvoří hroznovitá květenství. Tyčinky mají krátké nitky s prašníky, čnělka má dvě nebo tři blizny.\n\nPlodem je nažka obalena okvětím. Semeno je oblé, ze dvou stran zploštělé o velikosti 1 až 2,6 mm, může být černé, hnědé, fialové, červené, oranžové nebo žluté barvy, kterou způsobuje pryskyřičný povlak s hořkými saponiny, které se musí před konzumaci odstranit mechanicky (obroušením) nebo chemicky (máčením), pak jsou semena bílá. Semena pokusně vyšlechtěných odrůd bez hořkých saponinů byla ještě před uzráním sezobána ptáky. Embryo semene tvoří 60 % objemu a to má za následek vyšší obsah bílkovin semen merlíku čilského ve srovnání s obilnými zrny. Semena nemají období vegetačního klidu a mohou ihned klíčit, nejsou-li však vhodné podmínky zůstanou v půdě a podrží si klíčivost 2 až 3 roky.\n\nJe to druh velice proměnlivý, roste od rovníkových oblastí až po Chile (od 8°severní šířky po 30° jižní šířky) a od téměř hladiny moře po nadmořskou výšku 4000 m. Jsou vyšlechtěny kultivary s velice rozdílnou dobou růstu, 90 až 220 dnů od vysetí do sklizně. Kvete v květnu až říjnu, sklízí se v červenci až srpnu. Je krátkodenní rostlinou, při kratším dni kvete dřív. Merlík čilský lze pěstovat i v podmínkách, ve kterých obiloviny již dostatečně neplodí.\n\nMerlíku čilskému vyhovují písčité, hlinité i těžší půdy s dobrým odvodněním. Není také náročný na kyselost půdy (6 až 8,5 pH), nevadí ani určitá salinita. Klíčící semena a mladé rostliny potřebuji vláhu a chladno, nesnesou však přemokření. Starší před dozráváním mohou mít i sucho, vyšší teploty nejsou na škodu. Snáší také silný vítr, nemůže však růst ve stínu. Přežije bez újmy i mrazíky do -5 °C vyjma období kvetení.\n\nPři tradičním pěstování se vysévá po předplodině brambory s využitím zbytkových organických hnojiv a mlátí se ručně, tehdy se dosahuje hektarových výnosů 1,5 t. Za příznivých podmínek, při dodání dusíku do půdy a strojním vymlácení, se dosahuje hektarového výnosu až 5 t, což je srovnatelné s výtěžností u obilovin.\n\nRozmnožuje se výhradně semeny. Mladé rostlinky po vzklíčení rostou pomalu, nutno zabránit zaplevelení, speciální herbicidy neexistují. Rostliny jsou napadány plísněmi, mšicemi a larvami hmyzu. Déletrvající déšť smyje z nedozralých zrn vrstvu se saponiny a zrna se stanou oblíbenou potravou ptáků.\n\nUsychající rostliny se sklízejí těsně po začátku dozrávání, protože zralá semena sama vypadávají. Dozralá semena již za 24 hod po navlhnutí začínají klíčit, proto je sklizeň značně problematická za deště.\n\nBěhem růstu se konzumují čerstvé listy v různých salátech a hlavně se používá zralých semen. Mele se z nich mouka, která má výborné vlastnosti ve spojení s obilnou nebo kukuřičnou, na pečení chleba a různých sušenek. Celá semena se používají k vaření kaší, zahušťování polévek i k výrobě cereálií, také se z nich připravuje pálenka „chica“.\n\nMouka z merlíku čilského neobsahuje lepek, je vhodná pro nemocné celiakií. Semena jsou dobrým zdrojem některých vitaminů – thiaminu, riboflavinu, kyseliny listové, beta-karotenu, alfa-tokoferolu a vitaminu C, obsahují 60 % škrobu, 23 % esenciálních bílkovin, 5 % sacharidů, 4 až 9 % tuků, jejich energetická hodnota je 374 kcal/1566 kJ na 100 g.\n\nMerlík má poměrně nízký glykemický index, díky kterému je quinoa vhodnou potravinou pro diabetiky.\n\nV dnešní době je merlík čilský ceněn hlavně díky vysoké nutriční hodnotě a OSN ho klasifikovalo jako jednu z plodin obsahujících velmi vysoké procento bílkovin.\nValné shromáždění OSN vyhlásilo rok 2013 Mezinárodním rokem quinoy, aby zvýšilo povědomí o této plodině.\n\nNASA jej zařadila jako vhodnou plodinu do výzkumného programu, jehož výsledky by umožnily podporovat a udržet lidský život během dlouhých vesmírných letů řízených člověkem. Je také jednou z plodin zařazených do programu Fair Trade, který mimo jiné garantuje spravedlivou cenu pokrývající náklady na produkci a životní potřeby.\n\n\n"}
{"id": "86569", "url": "https://cs.wikipedia.org/wiki?curid=86569", "title": "RAM 03", "text": "RAM 03\n\nRAM 03 byl vůz formule 1 týmu Skoal Bandit Formula 1 Team, který se účastnil mistrovství světa v roce 1985.\n\n\nTým si najal Gustava Brunera, aby navrhl vůz pro rok 1985, hlavním sponzorem zůstal Skoal Gangster. Jako jezdci byli povoláni Philippe Alliot a Manfred Winkelhock. Winkelhock se těžce zranil při závodech sportovních vozů a svým zraněním podlehl v týmu ho nahradil Kenny Acheson. Vůz byl ale hodně nespolehlivý a ke konci sezóny odešel i sponzor Skoal, pro nedostatek peněz se tým neúčastní i posledních dvou Grand Prix. Pokusi o udržení týmu přes zimu do další sezóny selhaly a tak se tým rozhodl věnovat se nově vzniklému šampionátu F 3000, kde RAM 03 byl vcelku úspěšný.\n\n\n\ntučně vyznačené závody znamenají zisk pole position\n"}
{"id": "86570", "url": "https://cs.wikipedia.org/wiki?curid=86570", "title": "Aura", "text": "Aura\n\nAura je podle parapsychologie, alternativní medicíny a okultních věd energetické pole okolo živých organismů. Tedy nejenom lidí, ale i zvířat a rostlin. Lidé zabývající se aurou popisují barvy, tvary a defekty aury. Auru se podle nich může naučit vidět poctivým trénováním téměř každý jedinec.\n\nAura se podle zastánců její existence skládá z vrstev. Základní dělení je na nižší tělo, astrální tělo a vyšší tělo. Některé systémy rozeznávají jen tyto tři vrstvy, jiné až sedmnáct. Vrstvy se liší frekvencí energie, která je tvoří. Nelze si je ale představovat jako slupky cibule, ale spíš jako matrjošky, které jsou plné a větší vždy zasahuje dál, než menší, která je do ní vnořená. Aura má různé barvy a vlastnosti. Je to obrovská energie která obklopuje každého z nás. Údajně také existují lidé, kteří dokáží auru vidět. Většina lidí tvrdí, že jsou to mýty, servery zabývající se aurou se však snaží existenci hmoty kolem lidského těla vědecky dokázat. Z vědeckého pohledu se však jedná jen o teplo, které sálá z každého lidského těla. \n\nAura má být energetická struktura, kterou spoluvytvářejí vnitřní prána, neboli energie Paramátmy), kterou využívá átma, a vnější prána přijímaná čakrami a je projevem životních aspektů v energetickém poli. Jsou zde přítomny veškeré emoce, myšlenky, představy, zkušenosti i záměry, které člověk má. \n\nZákladní vlastností energie v auře je pohyb. Pokud se energie nehýbe nebo je blokována, může se projevit jako bolest nebo nemoc fyzického těla, špatné mezilidské vztahy nebo negativní životní situace. Úkolem léčitele je pak tento pohyb obnovit.\n\nNěkteří lidé, například metafyzikové New Age, identifikují auru s elektromagnetickým polem. Tvrzení, že taková pole je schopno vnímat lidské oko, je považováno za paranormální: mnohá výrazně citlivější zařízení při pokusu zachytit toto pole neuspěla. Některé výzkumy ovšem takové elektromagnetické pole pomocí přístrojů zachytily, například výzkumy Mezinárodního institutu biofyziky v německém Neuss.\n\nJiní lidé samozřejmě tvrdí, že se o elektromagnetické pole nejedná.\n\nOrgánem „vidícím“ auru nemusí být oko. Zmiňována je 6. čakra také zvaná třetí oko. Zrakovým vjemem je pak superpozice obrazu z oka a z čakry. Tato teorie je podporována případy, kdy lze vidět auru i se zavřenýma očima či kdy ji „vidí“ i slepí lidé.\n\nVšechny dosavadní experimenty ověřující opakovatelnost schopnosti člověka vidět auru selhaly.\n\nExistuje řada poruch vidění způsobujících, že člověk vidí něco odpovídajícího popisu aury. Jedná se ale o zrakový klam, který nemůže prozradit nic dalšího o pozorovaném. \n\n\n"}
{"id": "86574", "url": "https://cs.wikipedia.org/wiki?curid=86574", "title": "Melok hlíznatý", "text": "Melok hlíznatý\n\nMelok hlíznatý (\"Ullucus tuberosus\") je rostlina z čeledi bazelovité a jediný druh rodu melok. Pochází z kolumbijských, peruánských a bolivijských And a slouží jako okopanina. Obecně se v oblasti svého původu (Andy) označuje jako „ulluco“ nebo „melloco“.\n\nJe to jednoletá vzpřímená bylina dosahující výšky 50 cm. Květy jsou oboupohlavné. Vytváří hlízy různého tvaru a barvy, které se po úpravě konzumují. Tato plodina je přizpůsobena velmi dobře vysokohorským podmínkám And, ale pěstuje se i v horských údolích. Hlíza obsahuje asi 85 % vody 5 % bílkovin, 10-14 % sacharidů a více vitaminu C.\n\nHlízy se konzumují pečené či vařené. Nať je používána jako zelenina. Využití nachází též v tradiční andské medicíně.\nUlluco může být pěstována na chudých půdách. Ty musí být ale lehké. Je pH rezistentní, i když miluje pH v rozmezí 5,5 až 6,5. Je rezistentní vůči suchu. Je to krátkodenní rostlina. Požadavky na srážky se pohybují v rozmezí 800-1400 mm ročně.\nJe mrazuvzdorná, ale pouze do určité míry.\n\nRozmnožuje se malými hlízkami, plátky hlíz, či očky. Mezi výsadbou a sklizní je 5 - 9 měsíců vegetace.\n\nSklizeň bývá v tradičních podmínkách malá (Andy), na vynikajících parcelách však může dosahovat výnosu až 15 t/ha.\n\n\n \n"}
{"id": "86581", "url": "https://cs.wikipedia.org/wiki?curid=86581", "title": "Ligier JS25", "text": "Ligier JS25\n\n\nRok 1985 je pro Ligier cestou k obnovení ztracené půdy a právě JS25 k tomuto výrazně pomohl. S motory Renault byly vozy mnohem spolehlivější a Jacques Laffite nasbíral 16 bodů. Zatímco Andrea de Cesaris měl problémy se stabilitou vozu a často končil mimo trať a tak koncem sezóny tým opouští. Nahradil ho Philippe Streiff, který v posledním závodě pobral 4 body.\n\n\n\n\n"}
{"id": "86589", "url": "https://cs.wikipedia.org/wiki?curid=86589", "title": "Hvozdná", "text": "Hvozdná\n\nObec Hvozdná se nachází v okrese Zlín ve Zlínském kraji. Žije zde obyvatel.\n\nPrvní zmínky o obci pocházejí z roku 1446. Některé údaje připouštějí i možné osídlení kolem roku 1425.\n\n\n\n"}
{"id": "86593", "url": "https://cs.wikipedia.org/wiki?curid=86593", "title": "Arrows A8", "text": "Arrows A8\n\nArrows A8 byl vůz formule 1 týmu Barclay Arrows BMW, který se účastnil mistrovství světa v letech 1985 a 1986.\n\n\nNový motor od BMW udělal z Arrows štiku středu, vůz byl mnohem spolehlivější a rychlejší než jeho předchůdce A7. Dvojice nadaných pilotů Thierry Boutsen a Gerhard Berger byli nadějí i do dalšího roku. Zatímco v roce 1985 získali 14 bodů v roce 1986 se zastaralý A8 neprosazuje a bere jen 1 bod v Grand Prix Rakouska.\n\nArrows A8 používal v obou sezonách krémově béžové zabarvení s podélným hnědo červeným pruhem. Loga hlavních sponzorů Barclay ze společnosti British American Tobacco, italského výrobce elektrospotřebičů De Longhi, BMW, Camozzi, Champion, Glasurit, Goodyear, Koni, Millfix, Pneumatic, Shell a USF&G.\n\ntučně vyznačené závody znamenají zisk pole position\n"}
{"id": "86598", "url": "https://cs.wikipedia.org/wiki?curid=86598", "title": "Maďaři", "text": "Maďaři\n\nMaďaři ( \"magyarok\", vysl. [moďorok]; dříve Uhři) jsou původem kočovnické etnikum střední Evropy, patřící k ugrofinským národům. Většina z nich ovládá maďarštinu jako svůj mateřský jazyk, který je velmi odlišný od okolních jazyků (nepatří do rodiny indoevropských jazyků, ale uralských).\n\nDo Evropy přišli Maďaři pod vedením vůdce Arpáda v roce 895 a usadili se v Uherských nížinách, kde roku 1001 založil Štěpán I. Uherský samostatný stát Uherské království, které bylo od počátku multinárodní (žili zde např. Chorvati, Kumáni a Jasové (od 13. století), Srbové, Němci (od 12. století) Polovci, Slováci, Avaři). V rumunské Transylvánii sídlili pomaďarštění Sikulové, kteří byli pověřeni ostrahou uherských hranic.\n\nUhersko se až do roku 1918 rozkládalo na dnešním území:\n\n\nTesty haploskupin chromozómu Y lidské DNA prokázaly, že asi 29,5 % mužské populace Maďarů je nositelem haploskupiny R1a, která je hojná mezi Slovany. 18,5 % maďarských mužů je nositelem haploskupiny R1b, rozšířené hlavně na západě Evropy. Haploskupinu N1c1, jež se četně nachází mezi ugrofinskými národy, najdeme u zhruba 0,5 % mužské populace Maďarska. Mongoloidní (tj. východoeuroasijské) genetické znaky tvoří u dnešních Maďarů jen 5 % resp. 1,7 %, přičemž zbylá procenta jsou shodná s ostatním evropským obyvatelstvem.\n\nPojmenování \"magyar\" – znamenající maďarský, maďarština nebo Maďar – podle středověké legendy pochází od praotce Magora, bratra Hunora, praotce Hunů. Odkaz na příbuzenství s Huny, kteří ovládli podkarpatskou oblast v 5. století, měl opodstatnit historický nárok Maďarů na vládu nad tímto územím.\n\nPodle lingvistů předci dnešních Maďarů takto sami sebe označovali jako \"ty, kteří mluví\". \"Magyar\" v sobě obsahuje ugrofinské \"mon\" (mluvit, maď. \"mond\") a \"er\" (muž). Toto označení pak v různých podobách přešlo i do některých jiných jazyků, včetně češtiny. Většina evropských jazyků však převzala jméno z označení \"ungri\" (latinsky \"Hungari\"). Předci Maďarů, žijící na dolním Donu, se v 6. století přidali ke kmenovému svazu Onogurů (znamená \"deset národů\") a stali se součástí turkické říše. V nejstarších západních písemných záznamech jsou obyvatelé této říše zmiňováni jako \"turci\" nebo \"ungri\" (podle Onogurů). První písemná zpráva, v níž se označení \"ungri\" prokazatelně vztahuje k Maďarům, pochází z roku 834 z Byzance.\n\nČeština rozlišuje označení \"maďarský\" a \"Maďarsko\" na jedné straně a \"uherský\" a \"Uhersko\" (z latinského \"hungaricus\" a \"Hungaria\") na straně druhé. První se vztahuje k etniku hovořícímu maďarsky a státnímu útvaru, který vznikl v roce 1918 po rozpadu mnohonárodnostního Uherského království. Pojem \"uherský\" se tedy používá především v historickém kontextu, neboť se vztahuje k zaniklému státnímu útvaru. Podobné významové rozlišení má též slovenština, chorvatština, srbština a slovinština. Samotná maďarština tyto významy nerozlišuje. \"Magyar\" znamená jak maďarský, tak uherský. Stejně tak \"Magyarország\" označuje současné Maďarsko i historické Uhersko. Jedno označení pro oba významy má také většina evropských i dalších jazyků.\n\nPočet Maďarů se stanovuje na 14,5 miliónů, ale v Maďarsku samotném jich žije pouze 9,9 miliónů. Čtvrtina všech Maďarů žije v okolních státech, kde na četných územích tvoří většinu obyvatel. Zbytek (zhruba pětina z celkového počtu) žije na území západní Evropy, v USA a jinde ve světě.\n\nMaďaři jsou velice vlastenecký národ. Jsou hrdí na svou vlast, jazyk, původ a národní dějiny. Ctí své předky a národní tradice. Na maďarských školách je vyučován povinný předmět – Vlastenectví (\"\").\n\nNa území Slovenska žije podle sčítání obyvatelstva z roku 2011 8,5 % obyvatel maďarské národnosti. Žijí převážně v jižní oblasti země u hranic s Maďarskou republikou. Nejvíce Maďarů žije v okresech Dunajská Streda (cca 83 %) a Komárno (cca 64 %). Město Komárno je i kulturním centrem maďarské menšiny na území Slovenska. Sídlí tu maďarské divadlo a maďarská univerzita. Spousta Maďarů žije i v jižních částech okresů Nové Zámky (hl. Štúrovo), Levice, Galanta, Šaľa, Rimavská Sobota, Lučenec, Veľký Krtíš, Revúca, Rožňava, Košice-okolí a Trebišov. Velmi malé skupiny Maďarů žiji i v Košicích (4 750 obyvatel z celkového počtu cca 240 000), Bratislavě a v okolí Nitry. Maďaři na Slovensku jsou převážně katolíci (asi dvě třetiny), zbytek převážně kalvinisté. Malé skupiny tvoří i řeckokatolíci a evangelíci (luteráni).\n\nSlovenští Maďaři mají i vlastní politické strany (Strana maďarskej koalície a Most-Híd), periodika, divadla, média atd. (např. Új Szó).\n\nZápadní části Rumunska byly kdysi součástí Uherska. Jde zejména o Sedmihradsko a část Banátu. Právě v těchto oblastech žije nejpočetnější maďarská menšina v Evropě.\n\nVětšina Maďarů v Rumunsku jsou převážně římští katolíci (okolo 50%), ale početně jsou zastoupeni i příslušníci reformované církve (kolem 37%). Zbytek tvoří luteráni a řečtí katolíci, případně pravoslavní a příslušníci menších protestantských církví (baptisté, dále unitáři apod.).\n\nNejvíce Maďarů žije na území žup Harghita (až 84,6%), Covasna (až 75,2%) a Mures (okolo 44,1%) ve středním Sedmihradsku. Mnoho Maďarů žije i v župách Bihor, Temešvár, Kluž, Satu Mare. Kulturním centrem Maďarů je na rumunském území Kluž (Cluj).\n\nMaďary lze v Rumunsku rozdělit na tři skupiny:\n\nMaďaři na Ukrajině tvoří kompaktní osídlení v Zakarpatské oblasti u hranic s Maďarskem, která byla v minulosti součástí Uherského království. Podle sčítání lidu v roce 2001 žilo na území Ukrajiny 156 600 Maďarů.\n\nZ Maďarska pocházela řada významných vědeckých osobností, například vynálezce holografie a nositel Nobelovy ceny za fyziku Dennis Gabor. Známým fyzikem byl též Loránd Eötvös. Leó Szilárd byl jednou z klíčových postav Projektu Manhattan, stejně jako Edward Teller a John von Neumann, rodáci z Budapešti. Tam se narodil i nositel Nobelovy ceny za fyziku z roku 1963 Eugene Paul Wigner či odborník na aerodynamiku Theodore von Kármán.\n\nSilná byla vždy maďarská matematická škola, k nejznámějším matematikům patří János Bolyai, George Pólya, Farkas Bolyai, Rudolf Emil Kálmán, Peter Lax, Paul Erdős, Frigyes Riesz, László Lovász či tvůrce programovacího jazyka BASIC John George Kemeny.\n\nNobelovu cenu za chemii získali Richard Adolf Zsigmondy, George de Hevesy a George Andrew Olah, za fyziologii objevitel vitamínu C Albert Szent-Györgyi, Robert Bárány a Georg von Békésy. Ke světoznámým osobnostem patří i legendární vynálezce hlavolamů Ernő Rubik, vynálezce kuličkového pera László Bíró či proslulý porodník Ignác Filip Semmelweis. V Maďarsku se narodil i izraelský nositel Nobelovy ceny za chemii Avram Herško.\n\nV sociálních vědách se výrazně prosadil marxistický filozof György Lukács či filozof vědy Imre Lakatos. Také významný sociolog Karl Mannheim se narodil v Budapešti. Karl Polanyi napsal přelomové dílo \"Velká transformace\", originální výklad vzniku kapitalismu. Jeho bratr Michael Polanyi proslul kritikou pozitivismu. Důležitými představiteli psychoanalýzy byli Melanie Kleinová a Sándor Ferenczi. Osobitým myslitelem a kritikem komunismu byl Arthur Koestler. Věhlas získal též filolog a orientalista Sándor Kőrösi Csoma. Také britský archeolog Aurel Stein se narodil v Maďarsku.\nMaďaři jsou právem hrdí i na svou hudební tradici. Skladatelé Franz Liszt a Béla Bartók jsou všeobecně uznávanými klasiky vážné hudby. V tomto žánru dosáhly uznání i Zoltán Kodály, Ernő Dohnányi, Ferenc Erkel, György Kurtág, Miklós Rózsa či György Ligeti. Králem světové operety se stal Franz Lehár. Mezi interprety vynikli houslisté Joseph Joachim a Leopold Auer. Mezi dirigenty Georg Solti, Arthur Nikisch, George Szell a Eugene Ormandy.\n\nVe výtvarném umění lze jmenovat malíře a člena Bauhausu László Moholy-Nagye, představitele hyperrealismu Istvána Sándorfiho a představitele op-artu Victora Vasarelyho. Podobně proslulí jsou fotografové André Kertész, Robert Capa a Brassaï (původním jménem Gyula Halász). Významným představitelem modernismu v architektuře je Marcel Breuer.\n\nSpisovatel Imre Kertész získal roku 2002 Nobelovu cenu za literaturu. Roli národního básníka sehrává Sándor Petőfi. Hranici rodné země překročil též věhlas autorů jako Mikuláš Zrinský, Endre Ady, Attila József, Mihály Babits, János Arany, Mihály Vörösmarty, Géza Gárdonyi, Mór Jókai, Sándor Márai, Ferenc Molnár, Péter Esterházy, Valentín Balaša, Dezső Kosztolányi, George Tabori či Magda Szabó. Z žijících autorů lze jmenovat Pétera Nádase. V oblasti populární literatury se prosadila autorka série o detektivovi Červeném bedrníkovi Emmuska Orczy. V Maďarsku se narodila rovněž švýcarská spisovatelka Agota Kristofová, tvůrce populárního Bambiho spisovatel Felix Salten či humorista Ephraim Kishon.\n\nNejúspěšnějšími maďarskými filmovými režiséry jsou István Szabó, Miklós Jancsó a Béla Tarr. Michael Curtiz se prosadil v Hollywoodu, natočil kupříkladu romantickou klasiku \"Casablanca\". Alexander Korda byl zakladatelem britského filmového průmyslu. Z herců se v Hollywoodu prosadili Peter Lorre, Paul Lukas či herečka a skandalistka Zsa Zsa Gaborová. Hvězdou hororových filmů se stal Bela Lugosi. Ilona Stallerová známá jako Cicciolina byla jednou z prvních pornohvězd. Harry Houdini patří k symbolům kouzelnické profese. V modelingu se prosadila Barbara Palvinová.\n\nInvestor a filantrop George Soros pochází rovněž z Maďarska. Andrew Grove (rodným jménem András István Gróf) byl významnou postavou Silicon Valley, která se podílela na vzestupu firem \"Intel\" a \"Apple\", Charles Simonyi zase Microsoftu.\n\nMaďaři ctí i řadu politických osobností. Hrdiny revoluce z roku 1848 byli Lajos Kossuth a István Széchenyi, té z roku 1956 Imre Nagy. Podobnou roli jako u nás Karel IV. sehrává v Maďarsku Štěpán I. Svatý. Legendami je opředen život hraběnky Alžběty Báthoryové.\n\nTibor Sekelj se proslavil jako cestovatel, \"světoobčan\" a esperantista. Bertalan Farkas byl prvním maďarským kosmonautem. Maďarským rodákem je též slavný americký tiskový magnát Joseph Pulitzer či zakladatel sionismu Theodor Herzl.\n\nVe sportu se Maďaři prosazují například v plavání. Pět olympijských medailí má plavkyně Krisztina Egerszegiová, čtyři plavec Tamás Darnyi. Už vůbec první plaveckou medaili na olympijských hrách ostatně získal Maďar: Alfréd Hajós.\n\nProslulá je rovněž maďarská šermířská škola: Aladár Gerevich má sedm zlatých medailí z olympiád, Pál Kovács šest. Gymnastka Ágnes Keletiová pět, boxer László Papp tři. Mistrem světa v závodech silničních motocyklů se stal Gábor Talmácsi.\n\nV 50. letech 20. století měli Maďaři nesmírně silnou generaci fotbalistů. Jejich národní tým nebyl tehdy poražen 4 roky. Jeho páteř tvořili Ferenc Puskás, Sándor Kocsis, Zoltán Czibor, Gyula Grosics, Nándor Hidegkuti či József Bozsik.\n\nZnámí jsou i někteří maďarští šachisté, zejména Peter Leko, Arpad Elo, Andor Lilienthal a Judit Polgárová.\n\nV roce 1999 proběhla v Maďarsku anketa 2000 magyar (obdoba soutěže Největší Čech v ČR), hlasovalo se ve dvou kategoriích – historické (již zemřelí) a současné (žijící).\n\n\n"}
{"id": "86606", "url": "https://cs.wikipedia.org/wiki?curid=86606", "title": "Osella FA1F", "text": "Osella FA1F\n\nOsella FA1F byl závodní automobil Formule 1 v letech 1984-1986.\n\nOsella FA1F těžila především ze spojení s Alfou Romeo, která nejenže dodala své osmiválcové motory, ale i starší šasi 183T. Začátek nebyl zrovna šťastný pro Ghinzaniho, který jen zázrakem přežil ohnivé peklo v Jižní Africe. Osella začala pracovat na úpravě šasi spolu s leteckou společností CMA ve městě Novara. Toto šasi bylo lehčí a rychlejší než původní Alfa Romeo. Ke Ghinzanimu přibyl Jo Gartner a s penězi od Milde Sorte byli schopní dosahovat na body.\n\n\n\n\n"}
{"id": "86608", "url": "https://cs.wikipedia.org/wiki?curid=86608", "title": "Barbara Tóthová", "text": "Barbara Tóthová\n\nBarbara Tóthová, nepřechýleně \"Barbara Tóth\" (* 8. října 1974 Vídeň) je rakouská novinářka a spisovatelka.\nMá českou matku a maďarského otce. Během studia dějin ve Vídni pracovala jako externí autorka pro časopis \"Profil\". Po diplomu přešla jako redaktorka k týdeníku \"Format\". Od února 2003 je redaktorkou deníku \"Der Standard\", kde má i svou kolumnu \"Kolportiert\". Píše také pro \"FAZ\" a Respekt.\n\nNa jaře 2003 jí bylo uděleno Stipendium Mileny Jesenské Institutu humanitních věd \"(Institut für die Wissenschaften vom Menschen, IWM)\" Vídeňské univerzity.\n\n"}
{"id": "86611", "url": "https://cs.wikipedia.org/wiki?curid=86611", "title": "Luková (Manětín)", "text": "Luková (Manětín)\n\nLuková ( ) je vesnice v severozápadní části okresu Plzeň-sever, část obce Manětín. Katastrální území \"Luková u Manětína\" zaujímá 318,49 ha a PSČ všech adres je 331 62. V roce 2011 zde trvale žili čtyři obyvatelé.\n\nLuková leží na jihozápadním svahu kopce, převážně nad levým břehem Lukovského potoka, 6 km severozápadně od Manětína, v nadmořské výšce 500 m. Na severu sousedí s Domašínem, na jihu s Mezím a na jihozápadě s Zhořcem. Severozápadně od vsi je výrazný kuželovitý Zbraslavský vrch sopečného původu.\n\nPrvní písemná zmínka o vesnici pochází z roku 1115.\n\nKostel svatého Jiří – nachází se v havarijním stavu, stal se však atrakcí pro turisty z celého světa poté, co v něm byla instalována expozice 32 sádrových soch. Sochy jsou dílem bakalářské práce studenta Fakulty designu a umění (ZČÚ v Plzni) Jakuba Hadravy. Postavy věřících, které postávají mezi lavicemi nebo v nich dokonce sedí, si návštěvníci překřtili na duchy. Sádrové postavy mají představovat sudetské Němce, kteří se do kostela chodili každou neděli modlit. Výtěžek z dobrovolného vstupného je určen na záchranu kostela.\n"}
{"id": "86613", "url": "https://cs.wikipedia.org/wiki?curid=86613", "title": "Sociální inteligence", "text": "Sociální inteligence\n\nSociální inteligence je schopnost kladně působit na svoje okolí. Na rozdíl od vrozené inteligence se tato dá naučit. Zkoumá se v sociologii. Jeden z jejích důsledků je např. tzv. „haló efekt“ – náhled na určitou osobu si člověk udělá ze 70 % z prvního pohledu (tedy vzhledu, držení těla apod.).\n\nPojem sociální inteligence konstruoval americký psycholog Edward Lee Thorndike (1874–1949), schopnost a dovednost optimálně sociálně komunikovat, smysl pro spolupráci a nekonfliktní vztahy.\n"}
{"id": "86617", "url": "https://cs.wikipedia.org/wiki?curid=86617", "title": "Pjotr Nikolajevič Wrangel", "text": "Pjotr Nikolajevič Wrangel\n\nBaron Pjotr Nikolajevič Wrangel ( \"Пётр Николаевич Врангель\", \"Peter von Wrangel\", v Mukuliai, Ruské impérium, dnešní Litva – 25. dubna 1928 v Bruselu) byl ruský bělogvardějský generál, který byl přezdíván „Černý baron“, vzhledem k tomu, že velice často nosil černou kozáckou uniformu.\n\nWrangel se narodil 27. srpna 1878 v Mukuliai (dnešní Zarasai v Litvě) do šlechtické rodiny baltských Němců. Rod Wrangelů patřil k významným baltským rodům od 16. století se silnými vazbami na Prusko, Švédsko a Rusko. Mladý Wrangel v roce 1896 dokončil Střední technickou školu v Rostově na Donu a roku 1901 úspěšně ukončil studium na Hornickém institutu v Petrohradě. Nedal se ale na dráhu důlního inženýra a v roce 1902 vstoupil do armády. Nejprve působil v Irkutsku, pak se už jako důstojník zúčastnil rusko-japonské války. Po válce v roce 1904 se zapojil do trestné výpravy v Pobaltí, která eliminovala nacionalistické tendence místních obyvatel. Roku 1910 absolvoval Vojenskou akademii generálního štábu.\n\nSe začátkem 1. světové války byl povýšen na kapitána a v říjnu 1914 obdržel jako první ruský voják ve válce řád sv. Jiří (jedno z nejvyšších ocenění). Bojoval v Haliči, kde se vyznamenal především při Brusilovově ofenzívě 1916 a při obraně řeky Zbruč v roce 1917.\n\nPo vystoupení Ruska z války rezignoval na svoji pozici a uchýlil se do své vily na Krymu. Na konci roku 1917 byl uvězněn bolševiky, ale podařilo se mu uniknout na Ukrajinu. V Kyjevě se přidal k Pavlu Skoropadskému, který vyhlásil nezávislý Ukrajinský stát. Když Wrangel zjistil, že stát je de facto loutkou Německa, opustil Ukrajinu a v srpnu 1918 se v Krasnodaru přidal k dobrovolnické armádě bojující proti bolševikům.\n\nDostal svoji vlastní divizi a úspěšně vedl boj proti bolševikům v oblasti Kubáně. Agresivním a cílevědomým přístupem dosáhl mnoha vítězství a výrazně rozšířil řady svého vojska. V lednu 1919 tak vznikla pod jeho velením \"Kavkazská dobrovolnická armáda\". Získal si reputaci velice schopného velitele, který na rozdíl od jiných „bílých generálů“ netoleroval plenění a vraždění civilistů svými vojsky. Brzy se ale dostal do sporů s Antonem Děnikinem, který velel celé „Bílé armádě“ v jižním Rusku. Generál Děnikin preferoval přímý vojenský útok na Moskvu s myšlenkou dobýt sovětské hlavní město. Generál Wrangel dával přednost útoku na Caricyn (dnešní Volgograd) a spojit se tak s jednotkami admirála Kolčaka bojujícími na Sibiři. Nakonec zvítězil Děnikinův plán a Wrangelovo vojsko bylo donuceno postupovat na sever na Moskvu. Neshody s Děnikinem nakonec přerostly v odchod Wrangela od Bílé armády. V únoru 1920 tak opustil Rusko a uchýlil se do exilu v Istanbulu.\n\nNa Sibiři mezitím zkolabovala Kolčakovova vláda a samotný admirál Kolčak byl popraven. Bělogvardějský útok na Moskvu selhal a generál Děnikin byl odvolán. Celková situace začínala být pro bělogvardějce zoufalá, a proto byl generál Wrangel povolán zpátky z exilu do Ruska. V dubnu 1920 se stal vrchním velitelem bílých sil v jižním Rusku. Provedl několik významných reforem, ale pro Bílou armádu už bylo příliš pozdě. Bílí už ztratili podporu, jak v zahraničí, tak doma v Rusku. Jejich armády utrpěly v boji proti početnějším a lépe vyzbrojeným bolševikům několik výrazných porážek, a tak Wrangel měl pod kontrolou pouze území Krymu.\n\nProtože by čelil jisté porážce, zorganizoval evakuaci svých vojsk z Krymu přes Černé moře do Istanbulu. Každému dal svobodně na vybranou. Každý důstojník, voják nebo civilista se mohl zvolit buď cestu s Wrangelem do Istanbulu za nejistou budoucností nebo setrvání na Krymu a čekání na příchod Rudé armády. Na palubě 151 osobních a válečných lodí odplulo z Ruska do Istanbulu na 151 000 osob. Poslední voják opustil Krym společně s generálem 14. listopadu 1920.\n\nPo evakuaci žil na své jachtě v Istanbulu. Jeho loď se však záhy potopila po srážce s italským parníkem, který přijížděl ze sověty drženého města Batumi. Wrangel unikl smrti jen o vlásek a celý incident se začal považovat za pokus o atentát.\n\nPoté začal Wrangel cestovat a organizovat ruské emigranty. Navštívil Tunisko, Turecko a Jugoslávii a postupem doby se z něho stala hlava emigrantů, kteří museli před bolševiky uprchnout z Ruska. V roce 1924 založil s dalšími emigranty Ruský vševojenský svaz, který působil politicky na vlády ostatních zemí, ale také podporoval protikomunistický odboj v samotném Sovětském svazu. Sám generál se usídlil v roce 1927 v Bruselu, kde pracoval jako důlní inženýr (kde konečně zužitkoval své vzdělání z Hornického institutu v Petrohradu), a začal psát paměti. Jeho paměti, které nazval \"Zápisky\", vyšly v roce 1928 v Berlíně.\n\nWrangel zemřel velice náhle v nedožitých 50 letech v Bruselu. Ohledně jeho smrti existují určité nejasnosti. Je možné, že byl otráven sluhou svého bratra, který byl údajně agentem sovětské NKVD. Pohřeb se sice konal v Bruselu, ale nakonec generálovy ostatky podle jeho přání spočinuly v roce 1929 v Bělehradě.\n\nV Sremských Karlovcích, které sloužily jako jeho velitelství a sídlo synodu Ruské pravoslavné církve v zahraničí, mu byl vztyčen pomník, který zaplatilo ministerstvo kultury Ruské federace.\n\n"}
{"id": "86620", "url": "https://cs.wikipedia.org/wiki?curid=86620", "title": "Doubravický vrch", "text": "Doubravický vrch\n\nNázev Doubravický vrch nese více vrcholů:\n\n"}
{"id": "86621", "url": "https://cs.wikipedia.org/wiki?curid=86621", "title": "Minardi M185", "text": "Minardi M185\n\nMinardi M185 byl vůz F1 týmu Minardi, který se účastnil mistrovství světa v roce 1985.\n\nModel M185 byl navržen Carilim pro motor Ford Cosworth. Tato kombinace ale vydržela pouze první dva závody. Poté Minardi sáhlo po turbo motoru z dílny Motori Moderni. Vůz přesto za konkurencí zaostával a nejlepšího výsledku dosáhl v Austrálii, když dojel Pierluigi Martini na osmém místě.\n\n\n\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě\n"}
{"id": "86622", "url": "https://cs.wikipedia.org/wiki?curid=86622", "title": "Petr z Aspeltu", "text": "Petr z Aspeltu\n\nPetr z Aspeltu (asi 1250 – 2. června 1320, Mohuč, Svatá říše římská) byl mohučský arcibiskup. Pocházel z významné patricijské rodiny ministeriálů v Trevíru, z okruhu opatství sv. Maximina. V letech 1261 - 1262 pravděpodobně studoval práva na univerzitě v Padově a dále v Paříži medicínu, teologii a filozofii. Od roku 1286 byl osobním lékařem a kaplanem císaře Rudolfa I. Habsburského. Od roku 1295 se stal rádcem a od roku 1297 kancléřem českého krále Václava II., jenž mu svěřil řízení zahraniční politiky i funkci probošta Vyšehradské kapituly. Současně byl biskupem v Basileji. Po vymření Přemyslovců po meči opustil České království. Roku 1306 byl zvolen do jedné z nejvyšších říšských duchovenských funkcí - mohučského arcibiskupa, byl zároveň kurfiřtem.\n\nPostupně se odklonil od Habsburků a orientoval se na Francii. Za arcibiskupa trevírského prosadil Balduina Lucemburského a za římskoněmeckého krále Jindřicha VII. Lucemburského. 1. září 1310 vykonal v dómu ve Špýru svatební obřad Jana Lucemburského a Elišky Přemyslovny. 7. února 1311 oba manžele v pražské bazilice sv. Víta korunoval českým králem a královnou. Za to byl královsky odměněn zlatým trůnem a drahocennými relikviáři z přemyslovského dědictví.\n\nPoté, co se Jindřich VII. Lucemburský stal v roce 1312 císařem Svaté říše římské, byl jeho poradcem. V Cáchach dne 25. listopadu 1314 korunoval Ludvíka Bavorského římským králem.\n\nNa žádost císaře Svaté říše římské Jindřicha VII. Lucemburského se vrátil spolu s mladým českým králem Janem Lucemburským do Čech, kde se stal správcem království a poradcem mladého krále. Pomáhal rovnat spory s českou šlechtou a pánem Jindřichem z Lipé, zároveň upevnil vládu Jana Lucemburského v Čechách. Dne 30. května 1316 pokřtil v katedrálním pražském chrámu čerstvě narozeného králova syna Václava, později Karla IV.. Petr z Aspeltu patřil k nejlepším diplomatům Evropy na přelomu 13. a 14. století.\n\n Lucemburského .\n\n\n"}
{"id": "86623", "url": "https://cs.wikipedia.org/wiki?curid=86623", "title": "Mezí", "text": "Mezí\n\nMezí ( ) je vesnice v severozápadní části okresu Plzeň-sever, část obce Manětín. Katastrální území \"Mezí\" zaujímá 437,26 ha a PSČ všech adres je 331 62. V roce 2011 zde trvale žilo 56 obyvatel.\n\nMezí se rozkládá na obou březích Manětínského potoka těsně za jeho soutokem s Krašovským potokem. Ves leží 5,5 km ssz. od Manětína. Na severu sousedí s Lukovou, na jihovýchodě s Újezdem a na západě se Zhořcem. Jižně od vsi se tyčí osamocená stolová hora Kozelka se stejnojmennou přírodní rezervací.\n\nPrvní písemná zmínka o vesnici pochází z roku 1361.\n"}
{"id": "86627", "url": "https://cs.wikipedia.org/wiki?curid=86627", "title": "Zhořec (Manětín)", "text": "Zhořec (Manětín)\n\nZhořec ( je vesnice v severní části okresu Plzeň-sever, část obce Manětín. Katastrální území \"Zhořec u Manětína\" zaujímá 341,65 ha a PSČ všech adres je 331 62. V roce 2011 zde trvale žilo 57 obyvatel.\n\nZhořec leží na svahu nad levým břehem Manětínského potoka, 7 km zsz. od Manětína. Vsí prochází silnice II/193. Na severu sousedí se Zbraslaví, na severovýchodě s Lukovou, na východě s Mezím, na jihozápadě s Potokem a na severozápadě s Vlkošovem.\n\nPrvní písemná zmínka o Zhořci pochází z roku 1351, kdy vesnice patřila vladykům ze Štědré. Okolo roku 1360 Heřman ze Štědré vystavěl ve Zhořci tvrz a začal používat přídomek ze Zhořce. Před rokem 1379 od něj vesnici koupil Bavor ze Všerub, ale Heřmanovi potomci dále žili v okolních vesnicích a nazývali se Sirotky ze Zhoře. Roku 1386 vesnici získal Petr z Rabštejna na Sychrově. Zhořecká tvrz tak ztratila svou sídelní funkci, a zanikla.\n\nPo druhé světové válce byla převážně německá obec vysídlena a přišli do ní noví obyvatelé.\n"}
{"id": "86630", "url": "https://cs.wikipedia.org/wiki?curid=86630", "title": "Újezd (Manětín)", "text": "Újezd (Manětín)\n\nÚjezd ( ) je vesnice v severní části okresu Plzeň-sever, část obce Manětín. Katastrální území \"Újezd u Manětína\" zaujímá 417,06 ha a PSČ všech adres je 331 62. V roce 2011 zde trvale žilo 44 obyvatel.\n\nÚjezd leží v údolí nad pravým břehem Manětínského potoka mezi vrchy Kozelka a Chlumská hora, 3 km zsz. od Manětína v nadmořské výšce 470 m. Na východě sousedí s Manětínem, na jihu s Holubovým Mlýnem a Lešovicemi, na jihozápadě s Doubravicí a na severozápadě s Mezím. Severovýchodně od vsi je na svahu Chlumské hory přírodní rezervace Chlum.\n\nPrvní písemná zmínka o vesnici pochází z roku 1175.\n"}
{"id": "86638", "url": "https://cs.wikipedia.org/wiki?curid=86638", "title": "Louskáček (balet)", "text": "Louskáček (balet)\n\nLouskáček je divadelní baletní pohádková inscenace na náměty příběhu Ernesta Theodora Amadea Hoffmanna. Hudbu složil Petr Iljič Čajkovskij, choreografii Lev Ivanov.\n\nPremiéru měla inscenace 18. prosince 1892 v Mariinském divadle v Petrohradě.\n\nDekorace a kostýmy navrhli Michail J. Botčarov a Konstantin M. Ivanov, hlavními interprety byli Antonietta Dell'Era, Pavel Gerdt, T. Stoukolkin, Nikolaj Legat, Olga Preobrazenska, S. Belinska.\n\n\n"}
{"id": "86639", "url": "https://cs.wikipedia.org/wiki?curid=86639", "title": "Cacodémon", "text": "Cacodémon\n\nCacodémon nebo také Cacodemon (původem z řeckého kakodaimon) je zlý duch nebo démon. Protikladem k němu je agathodaemon nebo eudaemon čili hodný duch (či démon; démon má v řečtině neutrální zabarvení). Samotný výraz se objevil však až v 16. století.\n\nCacodémon se proslavil hlavně v počítačových hrách, z nichž nejznámější je pravděpodobně jeho ztvárnění ve hře Doom jako velké rudé vznášející se kouli podobnému monstru s jedním zeleným okem a malými růžky plivající po hráči fialové střely. Vyskytuje se téměř v každé úrovni druhé a třetí epizody hry. Poprvé se objevil v alfaverzi hry 22. května 1993. Jeho původ je ve světě AD&D, vzhled známý z Dooma vznikl na základě démonů, jako jsou Beholder a Astral dreadnought.\n\nI přesto se ale měla podobná stvoření vyskytovat i v jiných hrách, jakými jsou například Advanced Dungeons & Dragons, Doom nebo Baldur's Gate 2; později však došlo ke změně názvů.\n"}
{"id": "86642", "url": "https://cs.wikipedia.org/wiki?curid=86642", "title": "Bertramka", "text": "Bertramka\n\nBertramka je bývalá hospodářská a viniční usedlost v klasicistním slohu z poloviny 18. století nacházející se na severním svahu Černého vrchu na pražském Smíchově. Dnes slouží částečně jako muzeum, s tematikou zdejšího pobytu Wolfganga Amadea Mozarta u manželů Duškových, s původní koncertní síní. Budova čp. 169 se nachází v prodloužení Mozartovy ulice, číslem orientačním 2 je přiřazena k uličce U Mrázovky. Usedlost byla od roku 1964 zapsána v seznamu kulturních památek. V lednu 2019 prohlásila vláda Bertramku národní kulturní památkou.\n\nDo 17. století byl svah osázen vinicemi, k nimž patřily dřevěné viniční domky. Roku 1699 skoupil a spojil vinice sládek Jan František Pimskorn, z lomové opuky postavil usedlost s obytným domkem, vinným lisem, stodolou a dal pozemek ohradit. V roce 1710 nemovitost prodal Janu Jiřímu Jelinkovi. Roku 1723 usedlost vlastnil Vojtěch Jiří Fillippi, od něhož ji roku 1743 v dražbě koupila z Zornfelsu. Po ní a po jejím manželovi Františkovi z Bertramu dostala usedlost jméno. Později nechali usedlost upravit na letovisko po vzoru předměstských vil. Od roku 1764 se tu vystřídali další majitelé. V roce 1784 usedlost koupila operní pěvkyně Josefína Dušková se svým chotěm, skladatelem a hudebníkem Františkem Xaverem Duškem. V letech 1787 a 1791 je navštívil Wolfgang Amadeus Mozart. Mozart se nikdy ve svých dochovaných dopisech nezmínil o pobytu na Bertramce. O první návštěvě Prahy (v lednu a únoru 1787), Mozart pouze zaznamenal, že bydlel v paláci Johanna Josepha Franze von Thun-Hohenstein na Malé Straně. Pro jeho další návštěvy (říjen až listopad 1787 a srpen až září 1791), je obtížné si představit, že by bylo praktické dlouhodobě pobývat na Bertramce, která byla až za městskými hradbami. Pravděpodobné jsou pouze příležitostné návštěvy Mozarta na Bertramce.. Roku 1873 došlo k nestylové přestavbě budov a zboření lusthausu, který stával v zahradě\n\nV roce 1925 přešla Bertramka dědictvím do majetku Mezinárodní nadace Mozarteum od poslední majitelky M. Slizenské. O dva roky později byl založen spolek Mozartova obec, který v lednu 1929 objekt odkoupil.\n\nPo roce 1989 byla majitelem Bertramky městská část Praha 5, která objekt pronajímala společnosti Comenius, v jejímž čele stál právník Karel Muzikář starší. Mobiliář a exponáty s hudební tématikou byly zapůjčeny z Českého muzea hudby, Národní galerie a Uměleckoprůmyslového muzea. Mezi exponáty byla i lokna Mozartových vlasů. Objekt byl zpřístupněný a pořádaly se v něm nebo v zahradě koncerty a módní přehlídky. Dne 2. prosince 2009 převzal klíče od Bertramky spolek Mozartova obec, který se 18 let přel o vlastnictví. V květnu 2010 byly ve vile instalovány dvě výstavy \"Mozartova Zahradnice a její osudy\" a \"Johann Adolf Hasse - Leben und Werk\" a objekt byl denně otevřen veřejnosti. V roce 2012 byla ve vile instalována další výstava \"Zrození Stavovského divadla\". Od listopadu 2016 do června 2019 probíhala oprava tzv. představeného schodiště vily a Bertramka byla otevřena jen pro předem ohlášené skupiny, pro něž probíhaly odborné přednášky o Mozartovi a Praze. Každoročně probíhá od roku 2010 na Bertramce koncert vítězů Duškovy soutěže hudební mládeže ve zpěvu, kterou organizuje Mozartova obec v ČR.\n\nDne 28.1.2019 schválila Vláda ČR \"Návrh nařízení vlády o prohlášení Usedlosti Bertramka v Praze za národní kulturní památku\".\n\nOprava schodiště byla dokončena v červnu 2019 a vila byla otevřena veřejnosti. V expozici byla instalována čtvrtá výstava \"Bertramka - německý pohled (1942)\", kterou uspořádal Ústav dějin umění AV ČR ve spolupráci s Mozartovou obcí v ČR a za podpory Technické univerzity v Mnichově, a to pod záštitou velvyslance Spolkové republiky Německo J. E. Dr. Christopha Isranga. Na výstavě je představeno téměř na 100 faksimilií dosud neznámých kreseb, plánů a náčrtů Bertramky z let 1925 a 1942‒1943, nalezených v Muzeu architektury Technické univerzity v Mnichově. Pořídil je profesor Georg Buchner (1890‒1971) spolu se svými pokročilými studenty Akademie für Angewandte Kunst v Mnichově. Součástí výstavy jsou také Buchnerovy osobité kresby a skicy některý pražských motivů, stejně jako řada dobových fotografií. Kurátorsky ji připravili Milada Jonášová a prof. Manfred Hermann Schmid (Universität Tübingen), který mnichovské materiály nalezl.\n\nUsedlost tvoří areál, jehož hlavním objektem je obytná budova obrácená hlavním průčelím do dvora. Hlavními viditelnými prvky této stavby jsou předsunuté dvojramenné schodiště a lodžie. Jižní krátké čelo budovy se otevírá do prostoru stoupající zahrady. Naproti je stodola s dvoupatrovým špýcharem. Hned vedle domu stojí přízemní část bývalého viničného lisu se silným zdivem. Místo něj je dnes zde \"Památník Wolfganga Amadea Mozarta a manželů Duškových\" se stálou expozicí. Celý objekt prošel významnou rekonstrukcí 1940-1942 při příležitosti 150. výročí od Mozartova úmrtí, poté v roce 1956 u příležitosti 200. výročí Mozartova narození. Další opravy proběhly v letech 1986 a 1987. Usedlost Bertramka je od roku 1964 památkově chráněna.\n\nPůvodně užitková zahrada a vinohrad byly na konci 18. století nahrazeny parkovou úpravou. Bylo zde např. kaštanové stromořadí. To ovšem zmizelo při požáru v roce 1871 a po roce 1873, kdy došlo k velké přestavbě usedlosti.\n\n\n\n"}
{"id": "86644", "url": "https://cs.wikipedia.org/wiki?curid=86644", "title": "Hranická propast", "text": "Hranická propast\n\nHranická propast, zvaná též Macůška, je propast v Hranickém krasu, ležící na pravém břehu řeky Bečvy v národní přírodní rezervaci Hůrka u Hranic na katastru města Hranice v okrese Přerov. Hloubka suché části propasti je 69,5 m, hloubka zatopené části je minimálně 404 m, což z ní činí nejhlubší zatopenou jeskyni světa.\n\nPřístup k Hranické propasti je po turistické značce od budovy železniční stanice v Teplicích nad Bečvou. Samotná propast je obehnaná plotem jako ochranou proti pádu.\n\nPodle pověsti do propasti skočil na koni velkomoravský vládce Mojmír II. (z dějin známý jako Mojmír I.), aby totéž v noční temnotě udělali jeho pronásledovatelé z řad zrádných velmožů ohrožujících Moravu.\n\nNachází se nedaleko veřejnosti přístupných Zbrašovských aragonitových jeskyní. Celková hloubka propasti (minimálně 473,5 m) není známá, neboť její spodní část je zatopena Hranickým jezírkem. Propast má elipsovitý tvar a je situována směrem JV-SZ. Její délka v nejdelším místě je přibližně 110 metrů a šířka v nejširším místě asi 50 metrů. Pro většinu návštěvníků je nejzajímavějším údajem hloubka propasti včetně zatopené části, ale ve skutečnosti se jedná o poměrně členitý krasový systém. Krasové jevy (např. závrty) lze pozorovat i v těsném okolí propasti. V hloubce 48 metrů pod hladinou jezírka lze po překonání sifonu Zubatice vystoupat až do suchých jeskyní (Rotunda suchá, Nebe I-III, Monika). Tyto jsou průběžně monitorovány, včetně měření teploty vody a vzduchu. Rotunda suchá je navíc známá jako hnízdiště netopýrů, kteří do ní pronikají velmi úzkým průlezem z prostoru Jezírka. Musejí přitom překonat asi 7 metrů skalního masivu. Výskyt netopýrů je monitorován a zkoumán odborníky z Biologického ústavu Akademie věd ČR.\n\nHloubka suché části propasti je 69,5 m. Na dně se nachází Jezírko. Pod hladinou byla propast zmapována do hloubky –170 m (Pavel Říha, 2005), ponor následoval do hloubky –181 m (Starnawski, 2000) dále ponor dne 21. června 2012 do hloubky –217 m (Starnawski s šestičlenným týmem českých a polských potápěčů). Bylo provedeno i zkoumání pomocí robotu Hyball a robotu HBZS Ostrava. Robot (R.O.V.) Hyball byl v hloubce –205 m (1995). Dna nebylo dosaženo, protože podle dalšího průzkumu byla zjištěna taková konfigurace terénu, která další postup robotu znemožnila.\n\nMěření hloubky propasti bylo uskutečněno dne 1. října 2012, kdy při akci speleopotápěčů z organizace ZO ČSS 7-02 Hranický kras Olomouc spustil Krzysztof Starnawski z hloubky 217 metrů sondu do hloubky 373 metrů. Sám potom krátce ještě sestoupil do hloubky 225 metrů, což je největší hloubka, dosažená na této lokalitě potápěčem.\n\nDne 12. října 2014 naměřil Krzysztof Starnawski opět pomocí sondy novou maximální hloubku zatopené části Hranické propasti – 384 metrů. Dne 27. září 2016 dosáhl ROV vyrobený firmou GRALmarine hloubky 404 metry, aniž by dosáhl dna. Hranická propast tak svou hloubkou předstihla italskou Pozzo del Merro, do té doby evidovanou jako nejhlubší zatopená propast na světě s maximální naměřenou hloubkou 392 metrů.\n\nCelková potvrzená hloubka suché i mokré části je tedy 473,5 m (69,5+404). V tomto směru je však ještě třeba učinit řadu výpočtů. Geologové dnes odhadují, že by mohla dosahovat hloubky mezi 800 a 1200 m, čemuž nasvědčují teplota a chemické složení vody v Jezírku.\n\nZ historického hlediska je zajímavé, že Jiří Pogoda uvádí, že 13. dubna 1980 při sólovém ponoru spustil sondu speciální konstrukce (kluzák) ze Zubatice do celkové hloubky vody 260 metrů, aniž by dosáhl dna. Jeho údaje o měření jsou ale neúplné a jsou považovány za málo důvěryhodné, protože nebyly dále ověřeny. Z pohledu dnešního poznání je Pogodovo měření v souladu s realitou, ale kvůli nepřehlednosti restrikce v hloubce 205 metrů by musela být obrovská náhoda, aby jeho sonda mohla klesnout níže a hlavně aby se ji podařilo vytáhnout zpět přes změť kmenů, větví a dalších terénních překážek.\n\n\n"}
{"id": "86645", "url": "https://cs.wikipedia.org/wiki?curid=86645", "title": "Kresťanskaja Zastava (stanice metra v Moskvě)", "text": "Kresťanskaja Zastava (stanice metra v Moskvě)\n\nKresťanskaja Zastava ( ) je stanice moskevského metra.\n\nStanice se nachází na Ljublinské lince, je to podzemní trojlodní stanice hluboce (48m pod povrchem) založená s ostrovním nástupištěm. Otevřena byla 28. prosince 1995 jako součást prvního prodloužení nové linky, součást úseku Čkalovskaja – Volžskaja. Její název lze přeložit jako \"Rolnická základna\". Jako obklad prostoru nástupiště stanice byl použit architekty Nikolajem Šumakovem a Natálií Šurjginou hliník a světlý mramor, na sloupech jsou umístěny v prostoru prostupů pak dekorativní mozaiky. Od roku 1997 je stanice přestupní; napojuje se na stanici Proletarskaja na Tagansko-Krasnopresněnské lince.\n\n"}
{"id": "86646", "url": "https://cs.wikipedia.org/wiki?curid=86646", "title": "Waradži", "text": "Waradži\n\nWaradži (japonsky: 草鞋) jsou japonské sandály zhotovované ze svazků slámy. V minulosti byly nejběžnějším typem obuvi obyčejných lidí. Dnes je nosí buddhističtí mniši z \"výcvikových\" klášterů s přísným režimem (senmon dódžó) při vycházce za almužnou (takuhacu).\n\n"}
{"id": "86647", "url": "https://cs.wikipedia.org/wiki?curid=86647", "title": "Pakhavadž", "text": "Pakhavadž\n\nPakhavadž, zvaný též pakuadž, mardal nebo mardala je buben, používaný v hudbě severní Indie. \nPoužívá se při doprovodu klasického zpěvu dhrupad, tance odissi nebo kathak. \n\nPakhavadž připomíná jihoindický buben mridangam, který je však menší. Jeho přibližně válcové tělo je dřevěné, na obou koncích potažené nestejně velkými membránami z kozí kůže, napínanými pomocí kožených pásků. Menší membrána je podobná potahu menšího z dvojice bubnů tabla - dajanu. K jejímu ladění slouží dřevěné válečky, umístěné pod koženými pásky, k jejichž posouvání slouží malé kladívko. Větší membrána, podobná membráně bajanu se ladí na základní tón hrané skladby nanesením pasty z mouky a vody. \n\nNa pakhavadž se hraje v sedě, přičemž buben je položen vodorovně a podepřen polštářkem. Pravou rukou se hraje na menší kůži, vydávající vysoké zvuky, levá ruka hraje na větší kůži s hlubokým zvukem.\n\nPodobně jako při výuce hry na tabla i pro zapamatování rytmů pro pakhavadž se používají slabiky bol, jejich systém je však odlišný.\n\n"}
{"id": "86648", "url": "https://cs.wikipedia.org/wiki?curid=86648", "title": "Bahrám II.", "text": "Bahrám II.\n\nBahrám II. ( – 293) byl perský velkokrál z rodu Sásánovců vládnoucí v letech 276–293. Jeho otcem byl král Bahrám I. (vládl 273–276), dědem král Šápúr I., jeden z nejvýznamnějších perských panovníků ve starověku. Bahrám II. měl bratra Hormizda, pozdějšího pretendenta trůnu, a syna Bahráma, krátkodobého velkokrále v roce 293.\n\nO vládě Bahráma II. je k dispozici více faktických informací než o panování obou jeho předchůdců. Je to dáno jednak tím, že se Bahrám udržel u moci celých sedmnáct let, jednak dochovanými nápisy kněze Kartíra, nejvyššího móbada zarathuštrovské církve. Kartír prakticky vedl za Bahráma státní záležitosti a patrně z jeho iniciativy proběhla v říši první pronásledování jinověrců – křesťanů, manichejců a buddhistů. Rozsah a dopad těchto akcí jsou dosud předmětem vědeckých debat.\n\nZahraničněpoliticky byl Bahrám na Západě konfrontován s ofenzivní politikou Římanů vedených císařem Carem, kteří roku 283 vpadli do Mezopotámie. Jen náhlá Carova smrt zabránila vážnějším škodám, sásánovské hlavní město Ktésifón však bylo přesto dobyto. Soudí se, že s novým císařem Diocletianem vyjednali Bahrámovi vyslanci mír. \n\nZ vnitropolitického hlediska měla značný význam vzpoura Bahrámova bratra Hormizda, kterou se podařilo jen s velkými obtížemi potlačit. Sakům, podporujícím Hormizda, byl poté ustanoven nový král – Bahrámův stejnojmenný syn a dědic. Přesná chronologie událostí je však vzhledem k torzovotosti pramenů problematická.\n\nBahrám II., jenž po sobě zanechal více skalních reliéfů než kterýkoli jiný perský král, zemřel přirozenou smrtí nedlouho poté, co ztratil kontrolu nad Arménií, ovládanou Peršany od dob Šápúra I.\n\n\n\n"}
{"id": "86678", "url": "https://cs.wikipedia.org/wiki?curid=86678", "title": "Marián Varga", "text": "Marián Varga\n\nMarián Varga (29. ledna 1947 Skalica – 9. srpna 2017 Bratislava) byl slovenský hudební skladatel a hráč na klávesové nástroje, především na Hammondovy varhany.\n\nMěl zásadní podíl na formování populární hudby na Slovensku. Na konci 60. let vytvořil se skupinou Prúdy jedno z nejvýznamnějších slovenských alb, \"Zvoňte, zvonky\". V 70. letech vedl instrumentálně nejvyspělejší rockový soubor v Československu – Collegium Musicum. Významná byla jeho spolupráce s Pavolem Hammelem, s nímž nahrál pět hudebních alb. Složil také hudbu k několika filmům a inscenacím, divadelním i televizním. Od rozpadu Collegia Musica (1979) vystupoval také především sólově. \n\nVarga patří ke generaci vlivných rockových klávesistů s nezaměnitelným stylem hry. Na začátku 70. let byl v západní Evropě údajně prohlášen za jednoho z nejlepších hráčů na Hammondovy varhany v Evropě.\n\nOd šesti let navštěvoval LŠU a současně s tím bral soukromé hodiny kompozice u profesora Jána Cikkera. Později se stal žákem Bratislavské konzervatoře, kde studoval hru na klavír u Romana Bergera a skladbu u Andreje Očenáše.\n\nPo třech letech opustil konzervatoř v roce 1967 stal se členem skupiny Prúdy, která v roce 1969 nahrála album \"Zvoňte, zvonky\". Krátce poté založil první art rockovou skupinu v Československu – Collegium Musicum. Repertoár skupiny se skládal převážně z instrumentálních skladeb, některé z nich byly i interpretací témat vážné hudby (Haydn, Bartók, Stravinskij aj.). V roce 1979 Collegium Musicum zaniklo. On sám se poté začal věnovat hudbě, založené na konceptu absolutní improvizace. To znamená, že komponoval a interpretoval hudbu v reálném čase. Současně s tím se věnoval i písňové tvorbě. Společně se zpěvákem Pavolem Hammelem vydali pět hudebních alb. V 90. letech obnovil Collegium Musicum a kapela dále koncertovala.\n\nMarián Varga nebyl zdravotně zcela v pořádku, tj. měl problémy se žaludkem, měl obstrukční onemocnění plic a nakonec také rakovinu. Zemřel 9. srpna 2017.\n\n\n\n\n\n\n\n\nSe Zorou Kolínskou\nS Marií Rottrovou\nS Vladimírem Mertou\nS Karlem Krylem a Danielou Bakerovou\nS Pavlem Fajtem, Václavem Cílkem, Josefem Klíčem a Geertem Waegemanem\n\n"}
{"id": "86680", "url": "https://cs.wikipedia.org/wiki?curid=86680", "title": "Humpolec", "text": "Humpolec\n\nHumpolec ( \"Humpoletz\", 1939–1945 taky \"Gumpolds\") je město v okrese Pelhřimov v kraji Vysočina, 23 km severozápadně od Jihlavy, přibližně v polovině cesty po dálnici D1 mezi Brnem a Prahou. Žije zde obyvatel.\n\nPrvní písemná zmínka o Humpolci je z roku 1178, kdy byla tehdejší ves darována Přemyslem Soběslavovi II., vznikl však zřejmě dříve jako strážní místo na stezce vedoucí z Prahy na Moravu. Posléze patřil řádu německých rytířů a do roku 1325 ves patřila želivskému klášteru. Po roce 1325 ves patřila řádu křížovníků s červenou hvězdou. V roce 1233 měl být v Humpolci postaven kostel sv. Mikuláše. Posléze ves patřila pánům z Lipé, pánům z Dubé, pánům z Leskovce, Trčkové a z Lípy a pánům z Říčan. Během husitských válek město bylo jednou z husitských výsep. Po bitvě na Bílé hoře bylo město zabaveno a majiteli se stali pánové ze Somlsu.\n\nMezi 13. a 15. stoletím se v Humpolci těžilo stříbro, později převládlo soukenictví.\n\nNásledně byl Humpolec v majetku dalších rodů, v době, kdy Humpolec vlastnil hrabě Wolkenstein-Troszburg byla tehdejší vesnice v roce 1807 povýšena na město. V 19. století byl ve městě velmi rozvinutý soukenický cech a město získalo přezdívku \"Český Manchester\". V roce 1848 ve městě vznikla národní garda a poslancem za město se stal Karel Havlíček Borovský a roku 1910 byl ve městě zřízen okresní úřad okresu Humpolec, město zůstala okresním až do roku 1960, kdy došlo k reorganizaci státní správy a Humpolec se stal součástí okresu Pelhřimov.\n\nMěsto Humpolec zřizuje jako příspěvkové organizace Mateřskou školu Humpolec, dvě základní školy – Hálkova a Hradská a Základní uměleckou školu Gustava Mahlera. Ve městě jsou tři střední školy. Gymnázium dr. Aleše Hrdličky bylo založeno v roce 1937 jako městská reálka. Střední škola Česká zemědělská akademie v Humpolci nabízí čtyři maturitní obory – přírodovědné lyceum, agropodnikání (3 specializace: ekologické a konvenční zemědělství, biotechnologie a chov koní a jezdectví), chovatelství a mechanizace a služby. Dále pak vyučuje obory s výučním listem (autoelektrikář, automechanik, karosář, opravář zemědělských strojů, opravářské práce, instalatér, tesař, zedník, jezdec a chovatel koní a zemědělec–farmář. Nabízí i možnosti nástavbového studia zakončeného maturitou ve třech oblastech – autotronik, podnikání a stavební provoz. Nachází se zde školní statek Zlatá podkova. Dále tu sídlí soukromá Střední škola informatiky a cestovního ruchu SČMSD Humpolec, kde se vyučují dva maturitní obory (informační technologie, obchodník), dva učební obory zakončené výučním listem (prodavač a kuchař–číšník) a nástavbové studium podnikání.\n\n\nVe městě se nachází sportovní hala, kde jsou hřiště na badminton, squash a tenis. TJ Jiskra Humpolec má 770 členů a 13 oddílů ve sportech: národní házená, košíková, volejbal, moderní gymnastika, stolní tenis, šachy, karate, atletika, taekwondo, turistika, ASPV (sport pro všechny), lední hokej a jóga. Má k dispozici čtyři sportoviště – sportovní halu, sokolovnu, hřiště pro národní házenou a atletický stadion. Technické služby Humpolec provozují sportovní areál v ulici Okružní, kde se nachází krytý zimní stadion, fotbalová hřiště s umělou a přírodní trávou, letní koupaliště Žabák, skatepark, dva antukové kurty na volejbal a tenis a kurt na plážový volejbal a lanové centrum. Automotoklub Zálesí Humpolec pořádá autokrosové závody. Fotbalový tým AFC Humpolec hraje v sezoně 2017/18 v Přeboru kraje Vysočina.\n\nV roce 2017 město získalo ocenění Cena hejtmana Kraje Vysočina za společenskou odpovědnost v kategorii veřejný sektor – obce. V roce 2018 získalo město Cenu hejtmana Kraje Vysočina za společenskou odpovědnost, 3. místo v kategorii veřejný sektor – obce. Město také již poosmé za posledních 10 let vyhrálo krajské ocenění Město pro byznys.\n\n\nKatastrem města prochází dálnice D1, která se na území sousedního Vystrkova kříží na exitu 90 se silnicí I/34. Dále tudy prochází silnice II. třídy:\na silnice III. třídy:\n\n\n\n\n\n\n"}
{"id": "86683", "url": "https://cs.wikipedia.org/wiki?curid=86683", "title": "Ledová kra", "text": "Ledová kra\n\nKra je plochý kus ledu tloušťky max. několika metrů vzniklého mrznutím vody na hladině (např. mořský led). Není-li vyvržen na břeh, pohybuje se vlivem větru a proudů, např. mořských. Pokud se ledové kry spojí a společně vytvoří plochu (více jak 70% pokrytí) nazývá se tento úkaz jako „\"pack ice\"“. Vítr a mořské proudy mohou kry nahromadit do několikametrové výšky. \n\nČeské sousloví \"ledová kra\" je shodné s německým \"Eisscholle.\" Běžně se jím označují ledové desky na vnitrozemských vodách či vynesené rozlivem do jejich okolí (v hovorové češtině i bez adjektiva \"ledová;\" do geologického označení pro bloky pevnin je toto substantivum jen přeneseno). Anglický termín \"floe\" je znám až z průzkumů Arktidy od roku 1817. V odborné terminologii se užívá pro ledové plochy velikosti od 20 m výše. Pak člení na malé - od 20 m do 100 m, střední – od 100 m do 500 m, velké – od 500 m do 2000 m, rozsáhlé – od 2000 m do 10 000 m a gigantické nad 10 000 m. Menší plovoucí mořská kra se označují jako \"ice cake\" a při velikosti pod 2 m jako \"small ice cake\", viz oddíl 4.3 v. Kry a \"pack ice\" se vyskytují zejména v polárních oblastech. Významně mění svou velikost dle ročního období a trend v jejich rozloze je projevem globální změny klimatu, kterou tento trend též významně ovlivňuje.\n\nPřemísťování ledových ker může vyvinout obrovskou sílu, která může způsobit opravdu velké potíže . Může například oddělit lodní šroub od lodi nebo odnést i tak silnou konstrukci, jako je molo. Takové konstrukce být musí vyjímatelné z vody, aby nedošlo k jejich poškození. V poli ker mohou lodě uváznout.\nVe vnitrozemí ledové kry vznikají rozlámáním říčního ledu, jejich rozměr často nepřesahuje 1 m. Při tom může dojít k tzv. ledochodu, který může způsobit i záplavy, pokud se zarazí např. o most. O mapování ledochodů se stará vždy Povodí, na Moravě například Povodí Moravy. Na krách se ještě v 50. letech 20. století vozívaly na jaře odvážné děti. Na moři se tak občas „vezli“ i dospělí (viz např. verneovku \"Oceánem na kře ledové\"), putují tak i vědecké výpravy.\n\nV dosavadním českém úzu se substantivum „kra“ leckdy užívalo i pro plovoucí kusy ledovcového ledu, které je lépe označovat jako icebergy (ledové hory). Nevznikly mrznutím mořské vody, ale odlamováním (telením) ledovců či šelfových ledovců. Ledovcový led vzniklý stlačením sněhu obsahuje bublinky vzduchu a má tedy nižší objemovou hmotnost než led vzniklý mrznutím kapalné vody. Icebergy mohou mít zpočátku též podobu ledových desek, ovšem tlouštěk desítek až stovek metrů. Menší kusy vzniklé telením či odtáté zbytky icebergů mohou mít složité tvary s vrcholkem vyčnívajícím nad hladinu („špička ledovce“), Na rozdíl od ker se mohou během tání překotit do nové stabilní polohy, cestovat se proto na takových nikoliv plochých tělesech bezpečně nedá, dokonce se nedoporučuje se k nim i přibližovat. Miniaturní (\"growlery\") i větší icebergy mohou být fixované v mořském ledu, viz např. obr. 10.4.5 v .\n\nKry se nevyskytují osamoceně, ale vzhledem způsobu svého vzniku houfech. Dostanou-li se do nižších zeměpisných šířek s vyššími teplotami, ztenčují se a rozlehlé kry se vlnami rozlamují. Ve vodách, jejichž teplota je nad bodem mrazu, se nevyskytují. Naproti tomu mohutné icebergy mohou putovat i dál do oblastí teplejších vod, trvá dlouho, než roztají. \n\nSrážka s icebergem, která promáčkla bok Titaniku, se ale odehrála v šířce 41°46′, v níž se onoho dubna výjimečně vyskytoval dle varování jiných lodí i mořský led. Publikace, která to detailně popisuje na str. 8 až 12, dobře vysvětluje i formy ledu na moři se vyskytující. Voda v oblasti srážky měla teplotu pod bodem mrazu, i když článek to uvádí hodnotou 31 stupňů „Celsia“ (záměna obou teplotních stupnic může být někdy nebezpečná, ač to zde čtenáře asi nezmate). \n"}
{"id": "86690", "url": "https://cs.wikipedia.org/wiki?curid=86690", "title": "Iceberg", "text": "Iceberg\n\nIceberg, též ledová hora, eisberg je velký kus plovoucího ledovcového ledu oddělený telením od šelfového ledovce či plovoucího jazyku ledovce. Když jej mořský proud přivede do mělčích vod, může se dostat do kontaktu s mořským dnem, což vede k tzv. drážkování dna ledem. Asi 7/8 icebergu je pod hladinou vody.\n\nJe důležité odlišovat pojmy iceberg a ledovec. Ledovec spočívá na horninovém podloží. Pokud na dolním konci nezaniká jen odtáváním, odlamují se z něj kusy až veliké bloky ledu – je-li to do moře, jde o icebergy. Používat pro icebergy totéž označení jako pro jejich zdroje, v nichž se ze sněhu vytváří led, je matoucí (viz moderátorka vs. prof. Pavel Prošek v první části záznamu ČT).\n\nV české odborné literatuře se užívá iceberg převzaté z angličtiny, ale \"berg\" není původem anglické slovo (užívá se dnes leda jako zkratka pro iceberg), název byl v letech 1765–1775 převzat z holandského \"ijsberg\". Starší anglické označení je „mořský kopec“, \"sea-hill\" (po 1690). Berg je německý název pro horu či kopec, Eis pro led. Označení eisberg je převzaté z němčiny. Dánština takové těleso nazývá isbjerg, švédské slovo pro ledovou horu je isberg.\n\nPojmenování icebergů dle velikosti (platí pro severní polokouli):\n\nTermín growler pochází od projevu takového nejmenšího icebergu, kdy unikající bubliny stlačeného vzduchu bručí či vrčí, vytváří zvuk nazývaný „Bergie Seltzer“. Bubliny obsažené v ledu mají zvýšený tlak, pokud daný led pochází z velké hloubky zdrojového ledového štítu (i více než kilometr pod jeho povrchem) nebo ledovce. Po roztátí ledu, který je kryje, slyšitelně explodují.\n\nTaje-li bergy bit či growler v teplé vodě odspodu, bývá nebezpečné se k němu přiblížit, neb se může znenadání převrátit.\nHustota ledu vzniklého mrznutím tekuté vody je asi 920 kg/m a mořské vody asi 1025 kg/m a lidé neznalí vlastností ledovcového ledu z toho dělají \"mylný závěr\", že by jen jedna desetina icebergu měla být nad vodou. Ovšem souvislý led vzniklý stlačením sněhu místo mrznutím vody obsahuje hojnost vzduchových bublinek. Jeho objemová hmotnost je proto vždy nižší, může to být i pouhých 5/6 hustoty mořské vody. Typický podíl ponořené části icebergu je 7/8, vynořená je pak osmina objemu (více viz v článku Šelfový ledovec). U nevelkých kusů plovoucího ledovcového ledu, které nemají podobu tlusté desky, může vyčnívat jen jeden vrchol, což vede k obratu, který bychom měli formulovat „\"špička eisbergu\"\" (čili ledové hory, nikoliv ledovce…). Myslí se tím, že hlavní, zdáli neviditelná, ale mnohem větší část je skryta a nevíme, jaká vlastně je.\n\nÚdajně největší známý iceberg v severním Atlantiku byl 168 m nad hladinou moře podle zprávy ledoborce USCG v roce 1958. Většina největších ledových hor na severní polokouli pochází ze západního Grónska, teploty v jejich nitru jsou −15 až −20 °C.\n\nIcebergy se pohybují spolu s mořskými proudy, ovlivnění jejich pohybu samotným větrem je nevelké, vzhledem k malé vynořené a velké ponořené jejich části. Největší zaznamenané icebergy pochází z Rossova šelfového ledovce v Antarktidě. Iceberg B-15, který byl na snímku z družice v roce 2000, měl rozlohu 295 km × 37 km a tedy plochu 11 tisíc km². Největší iceberg v historii měl rozlohu více jak 31 tisíc km², nacházel se asi 240 kilometrů západně od ostrova Scott v jižním Tichém oceánu v roce 1956. Tento iceberg byl větší než Belgie.\n\n"}
{"id": "86707", "url": "https://cs.wikipedia.org/wiki?curid=86707", "title": "Další dálniční atrakce", "text": "Další dálniční atrakce\n\nDalší dálniční atrakce (\"Another Roadside Attraction\", 1971, česky Argo 1997) je román, který napsal americký spisovatel Tom Robbins.\n\nHlavními hrdiny Robbinsova prvního románu jsou manželé Amanda a Jan Pavel Zillerovi, jejich syn Thor, Zillerův blízký kamarád L. Westminster „Plucky“ Purcell, pavián Mon Cul a vědec Marx Úžasný. Zillerovi si otevřou bistro s párky v rohlíku a s malou zoo. Tam brzy jako jediná pracovní síla nastoupí zběhlý vědec Marx. Plucky Purcell zvláštní shodou okolností (a aniž by to bylo jeho záměrem) infiltruje utajený řád katolických mnichů, kteří pracují jako zabijáci ve službách Vatikánu, a přitom ve vatikánských katakombách objeví mrtvé balzamované tělo Krista, které propašuje z Evropy do Ameriky, do Zillerovic bistra. Tam všichni společně dlouho přemítají nad tím, jaký dopad by na společnost mělo oznámení, že Kristus nevstal z mrtvých a nebyl vzkříšen, ale stejně jako každý jiný prostě umřel.\n\nRobbins zde poprvé velmi obratně útočí na konzervativní americkou společnost a na církev. Poměrně hodně se věnuje střetu mezi abstraktním duchovnem a zemitým, praktickým pohledem na život. Přes notnou dávku humoru a nadsázky (v jakési snové sekvenci například nechává postícího se Krista hovořit s Tarzanem, který jede na oslu a žvýká muškátové oříšky) ale přistupuje k věci v podstatě velmi vážně.\n"}
{"id": "86708", "url": "https://cs.wikipedia.org/wiki?curid=86708", "title": "Hubené nohy a všechno ostatní", "text": "Hubené nohy a všechno ostatní\n\nHubené nohy a všechno ostatní (\"Skinny Legs and All\", 1990, česky Argo 1998) je román, který napsal americký spisovatel Tom Robbins. Název odkazuje k jedné z postav knihy, mladičké tanečnici blízkovýchodních tanců přezdívané Salome.\n\nPoměrně rozsáhlý román vypráví na pozadí zdánlivě banálního příběhu dvou novomanželů o letité nevraživosti mezi Židy a Araby, o Jeruzalému, o závojích, které stojí mezi skutečnou pravdou a lidským vnímáním světa, o významu neživých předmětů pro lidský život, o umění, o Tanci sedmi závojů a o mnoha dalších věcech.\n\nPříběh se odvíjí ve dvou různých liniích. Jedna sleduje osudy malířky Ellen Cherry Charlesové a jejího manžele Vazouna Petwaye, kteří se po sňatku vydávají v karavanu, který vypadá jako pečená krůta, na cestu do New Yorku, kde má Ellen Cherry v plánu prorazit se svými obrazy. Všechno ale dopadne trošku jinak a z Ellen Cherry se brzy stává servírka v restauraci U Izáka & Izmaela, kterou společně vlastní Žid a Arab a která se nachází naproti newyorskému sídlu OSN. Svářeč Vazoun se mezitím stane celebritou uměleckých kruhů, které jsou fascinovány jeho jediným výtvorem - „pečenou krůtou“.\n\nDruhá dějová linie popisuje cestu pětice neživých předmětů do Jeruzaléma. Tři z nich, Guláš v Konzervě, Špinavou ponožku a Stříbrnou lžičku, zapomněli novomanželé Ellen Cherry a Vazoun v jedné jeskyni poblíž dálnice, když se rozhodli pomilovat. Dva další, Malovaný kolík a Lastura, v této jeskyni již léta odpočívaly a čekaly na vhodnou chvíli, aby procitly a vydaly se zpět domů, do Jeruzaléma. Nejprve se všichni přesunou do New Yorku, do sklepa katedrály svatého Patrika, kde nejen plánují svou cestu do Svatého města, ale také postupně odkrývají jeho historii a přitom každý den sledují neobvyklé vystoupení Normana Votočky, pouličního umělce, jehož umění tkví v tom, že se velice pomalu otáčí na místě.\n\nRobbins si i tentokrát rýpne do katolické církve a představí řadu zvláštních postaviček. Kniha je rozdělena do sedmi částí, což souvisí s Tancem sedmi závojů, kterým Robbins román na ploše necelých dvaceti stran zakončuje a skrze který odhaluje, co všechno nám brání nahlédnout a pochopit skutečnost v její ryzosti.\n"}
{"id": "86715", "url": "https://cs.wikipedia.org/wiki?curid=86715", "title": "Junkers Ju 87", "text": "Junkers Ju 87\n\nJunkers Ju 87 - Stuka [\"štuka\"] (pozn. přezdívka \"Stuka\" pochází z německého slova \"das Sturzkampfflugzeug\") sloužil během druhé světové války jako střemhlavý bombardovací letoun německé Luftwaffe. Model Ju 87 B-1 se osvědčil především na počátku války (v Polsku, Holandsku, Belgii i Francii), v bitvě o Británii však zcela zklamal. V roce 1941 se objevil model Ju 87 D-1 s řadou vylepšení (aerodynamika, pancéřování). Vzhledem k síle nepřátelských stíhaček byly postupně stuky nasazovány jako bitevní letouny (Ju 87 D-7). Jako protitankový letoun sloužil typ Ju 87G, vyzbrojen dvěma kanóny BK 37 ráže 37 mm.\n\nRoku 1933 vypsalo RLM (říšské ministerstvo letectví) soutěž na výrobu střemhlavého bombardéru. Soutěže se zúčastnily firmy: Arado, Blohm & Voss, Heinkel a Junkers. Projekt firmy Junkers nakonec získal státní zakázku.\n\nPředchůdcem Ju 87 bylo podobně koncipované letadlo Junkers K-47. První prototyp Ju 87V1 vzlétl 17. září 1935 na továrním letišti v Dessau. Stroj zkonstruoval Herman Polman. Už tehdy letadlo získalo svoje charakteristické rysy jako celokovová konstrukce centroplánu, či křídla do tvaru „W“ Prototyp byl poháněný motorem Rolls-Royce Kestrel V s maximálním výkonem 525 k. Pozdější prototypy se lišily motorem Junkers Ju-210A s vyšším výkonem, jednoduchou směrovkou a průzorem v podlaze pro jednodušší bombardování. Výzbroj se skládala kromě nesených bomb i z dvou kulometů MG 17 v křídlech a jednoho MG 15 ovládaného střelcem, pro krytí zadní polosféry. Prototypy měly nosnost jen do 500 kg. Ve své době byl stroj celkově dobrý, poměrně kvalitní a spolehlivý. Zkombinoval dobré letové vlastnosti, na svou třídu dostatečnou manévrovatelnost, dobrý výhled z kabiny a přesnost zásahů při bombardování, která se pohybovala okolo 30 m.\n\nNa konci roku 1937 přišly první úpravy Ju 87A-0 a A-1 pozdější dokonalejší A-2 s novým motorem Ju-210D s větším výkonem (vyrobilo se 262 strojů). Luftwaffe však měla ke stroji výhrady. Ukázalo se, že nemá dostatečný dostup, operační dolet a malou nosnost bomb. Tyto nedostatky měla odstranit verze B. Ju 87B-1 se od předchůdců lišil zasouvatelným překrytem (na předešlých verzích se překryt kabiny vyklápěl na bok), jinak navrženou přední částí trupu a krytem motorů. Změny byly i na podvozku, rádiové anténě a směrovce. Na podvozkovou nohu byla namontovaná náporová siréna (charakteristická pro tento letoun) pro svůj psychologický účinek na nepřítele i civilní obyvatelstvo během útoku. Jiný byl i motor Ju-211A a později D s výkonem 1000, či později 1200 k. V prosinci 1939 začala výroba verze B-2. Ta se lišila větším vodním chladičem a dřevěnou vrtulí, která nahradila kovovou. Vylepšení se dočkala i radiostanice. Verze B-2 mohla nést až 1000 kg bomb. Tento typ se dočkal svého křtu ohněm ve Španělsku. Později v 2. světové válce.\n\n\nBěhem invaze do Polska, útoku na Holandsko, Belgii a Francii zaznamenaly Ju 87B velké úspěchy a účinně pomáhaly postupujícím německým jednotkám jako „létající dělostřelectvo“. Zaznamenaly dokonce první sestřel, když 1. září 1939 sestřelily polský letoun PZL P.11. Kryté převahou stíhacích Bf 109 předváděly exhibice v přesném bombardování vojenských i nevojenských cílů a tak získaly jednak fantastickými úspěchy (za příznivých podmínek), jako i výbornou propagandou přímo legendární pověst univerzální všeničící zbraně. Avšak už po jednom měsíci nasazení v bitvě o Británii v roce 1940 britské stíhačky ukázaly, že „Štuky“ jsou ve své skutečné podobě jen pomalá, neohrabaná a nedostatečně ozbrojená jednoúčelová letadla a musely být z bojů kvůli vysokým ztrátám staženy. Proto byly nasazeny ve středomoří a Africe, kde britské letectvo ještě tak silné nebylo. Pokusem o zlepšení stroje byla výroba verze D. Ta byla nasazovaná hlavně na východní frontě, kde v první letech bojů byla skutečně velkou oporou postupujících Němců. V roce 1942 však sovětské vzdušné síly začaly být pro Luftwaffe rovnocenným soupeřem. Jakmile Němci ztratili vzdušnou převahu i na tomto bojišti, skončily „Štuky“ jako i éra jejich střemhlavých náletů.\n\nZajímavostí je snad ještě verze G, která byla nasazena u Kurska. Taktika útoku na tanky byla jednoduchá ale o to účinnější. Stroje se snesly z oblohy podobně jako při střemhlavém bombardování, avšak neshazovaly bomby, ale mířily své kanóny na zadní část tanků. Tam se nacházelo jejich nejslabší pancéřování. Přestože množství nesené munice do těchto 37 mm kanónů nebylo velké, dokázaly během jednoho letu zničit až 6 ruských tanků. Hans-Ulrich Rudel na Ju 87 dosáhl neuvěřitelných 519 zničených tanků do konce války. Od roku 1936 do srpna 1944 bylo vyrobeno více než 6 000 Ju 87.\n\nJunkers Ju 87D byl dvoumístný, jednomotorový samonosný dolnoplošník. Kovová kostra křídel, pevných i pohyblivých ocasních ploch byla potažená duralem. Krycí plechy také duralové. Řadový motor s typickým chladičem poháněl trojlistou, dřevěnou vrtuli s nastavitelným úhlem náběhu listů. Podvozek byl pevný. Hlavní podvozkové nohy kapotované v typických „bačkorách“. Výzbroj verze D tvořily dva pevné kulomety MG 81 kalibru 7,92 mm a jeden pohyblivý dvojitý kulomet stejné ráže.\n\n\n\n\n"}
{"id": "86717", "url": "https://cs.wikipedia.org/wiki?curid=86717", "title": "I na kovbojky občas padne smutek", "text": "I na kovbojky občas padne smutek\n\nI na kovbojky občas padne smutek (\"Even Cowgirls Get the Blues\", 1976) je druhý román amerického postmodernistického humoristického spisovatele Toma Robbinse, v roce 1993 zfilmovaný.\n\nRobbins v něm medituje zejména o tématech osobní svobody, chápání času, homosexuality, ženských práv, práv zvířat a náboženství.\n\nČeský překlad Jiřího Popela vyšel v nakladatelství Votobia r. 1996 (ISBN 80-7198-083-8) a podruhé v nakl. Argo r. 2003 (v edici AAA, ovšem s výrazně odlišnou grafickou úpravou, než je v ní obvyklé; ISBN 80-7203-535-5).\n\nHlavní hrdinka Sissy Hankshawová se narodí s nezvykle velkými palci. Tento svůj zdánlivý handicap využije k tomu, že se stane nejlepší stopařkou na světě. Setkává se s partou kovbojek (v čele s předačkou Bonanzou Jellybeanovou), které pracují na ranči Gumová růže, jehož majitelem je Sissyin dřívější zaměstnavatel, výrobce parfémů Hraběnka. Gumová růže slouží jako relaxační centrum pro bohaté dámy z města, ale kovbojky se postupně snaží udělat z něj skutečný ranč. Sissy narazí také na Číňáka, syna japonských Američanů, přírodního mudrce, který žije v horách nedaleko ranče, živí se jámy a jistou část svého života pobýval s Hodinovými lidmi – indiánským kmenem, který žije v podzemí a udržuje v chodu Hodinový stroj. Přestože je Sissy zasnoubená s Julianem Glitchem, prožije krátký románek jak s Číňákem, tak s Bonanzou Jellybeanovou. Sám Robbins v románu vystupuje nejen jako autor, který občas promlouvá přímo ke čtenáři (a společně s ním oslaví jubilejní stou kapitolu lahví šampaňského), ale nakonec také jako dr. Robbins, psychiatr, u kterého Sissy skončí.\n\nRomán v roce 1993 zfilmoval podle vlastního scénáře Gus Van Sant. Hlavní roli Sissy Hankshawové ztvárnila Uma Thurmanová, jejího snoubence Juliana Gitche hrál Keanu Reeves, Sissyina patrona Hraběnku britský herec John Hurt. Sám Robbins se ve snímku, který se knihy drží pouze v hlavní příběhové linii (a vynechává tak nejen motiv Hodinových lidí, Hodinového stroje, ale i postavu dr. Robbinse), ujal role vypravěče.\n\nFilm u diváků i kritiky propadl, což je způsobeno pravděpodobně tím, že Robbinsova předloha je příliš vrstevnatá a Van Santovi se nepovedlo převést její působivou atmosféru na filmové plátno.\n\n"}
{"id": "86748", "url": "https://cs.wikipedia.org/wiki?curid=86748", "title": "Jáchym Topol", "text": "Jáchym Topol\n\nJáchym Topol (* 4. srpna 1962 Praha) je český básník, prozaik, hudebník a žurnalista, jenž se stal v říjnu roku 2017 za román \"Citlivý člověk\" laureátem Státní ceny za literaturu.\n\nJáchym Topol se narodil 4. srpna 1962 v Praze jako syn básníka a dramatika Josefa Topola a Jiřiny Topolové, dcery spisovatele Karla Schulze.\n\nV roce 1981 složil maturitu. V letech 1981–1984 studoval na střední škole sociálně právní, kterou předčasně opustil. V jeho klubovém bytě v Radlicích tehdy proběhlo pásmo literárně-dramatických pořadů.\n\nDo roku 1986 pracoval jako skladník, topič, nosič uhlí, poté do roku 1990 pobíral invalidní důchod. Od roku 1991 je spisovatelem z povolání, od roku 1996 byl posluchačem oboru etnologie na Filozofické fakultě UK, studium nedokončil.\n\nPřibližně od roku 1980 působil jako zpěvák a textař skupiny \"Psí vojáci\" (frontman skupiny byl jeho bratr Filip Topol), později skupiny \"Národní třída\", jeho básně zhudebnila i Monika Načeva. Je představitelem undergroundu.\n\nDo roku 1993 byl šéfredaktorem časopisu \"Revolver Revue\". Byl členem redakce týdeníku \"Respekt\" od jeho založení v roce 1990 do roku 2007. V letech 2009–2011 působil v redakci deníku Lidové noviny, nyní pracuje jako dramaturg Knihovny Václava Havla.\n\nV září 2010 se stal laureátem Ceny Jaroslava Seiferta. V září 2015, na závěr Vilenického mezinárodního literárního festivalu, byl oceněn Vilenickou cenou, kterou mu udělil Slovinský svaz spisovatelů za mimořádnou literární činnost ve střední Evropě.\n\nJe monarchista, na jaře 1988 se stal prvním aktivistou monarchistické opoziční iniciativy České děti a prvním signatářem monarchistického manifestu Návrat krále hned po jeho autorovi Petru Placákovi. V roce 1999 se stal jedním ze signatářů monarchistického prohlášení \"Na prahu nového milénia\" a účastní se akcí za monarchii, pořádaných studentským spolkem Babylon.\n\nBěhem první poloviny 90. let opustil básnickou tvorbu a věnuje se doposud výhradně próze.\n\n\n\n\n\n\n\n\n\n\n"}
{"id": "86758", "url": "https://cs.wikipedia.org/wiki?curid=86758", "title": "Vi (editor)", "text": "Vi (editor)\n\nvi je obrazovkový textový editor. Tento počítačový program napsal Bill Joy v roce 1976 pro unixový operační systém BSD.\n\nNázev programu vi se vyslovuje jako „ví-aj“ a označuje nejkratší možnou zkratku příkazu visual v textovém editoru \"ex\". Tento příkaz přepíná řádkový mód editoru do celoobrazovkového módu.\n\nvi přiřazuje klávesám nebo kombinacím kláves různé významy, podle toho, v jakém módu editor zrovna pracuje. V módu vkládání je text vložen do dokumentu. Po stisku klávesy Escape přejde editor do příkazového módu, ve kterém některá písmena ovládají pohyb kurzoru nebo editační funkce. Například: j posouvá kurzor o jednu řádku dolů, k jednu řádku nahoru, x vymaže znak na pozici kurzoru a i znamená návrat do módu vkládání (insert mode). Znaky kláves stisknutých v příkazovém módu se nevkládají do souboru, ale interpretují se jako příkazy. Tento princip činí začátečníkům značné potíže. Pro zkušené uživatele naopak tento princip dovoluje velmi efektivní ovládání programu bez nutnosti používat myš nebo komplikované kombinace kláves.\n\nV příkazovém módu lze provádět celou řadu editovacích operací stiskem základních kláves bez toho, aby uživatel musel tisknout klávesy <Alt>, <Ctrl> nebo jiné speciální klávesy. Komplikovanější editovací operace jsou tvořeny posloupností jednodušších příkazů (např. dw vymaže jedno slovo, c2fa změní text od pozice kurzoru až do místa, na kterém je druhé „a“). Pro zkušené uživatele to znamená výrazné zrychlení práce. Není potřeba vůbec sundávat ruku z klávesnice.\n\nPrvní verze vi neměly vůbec žádnou indikaci aktuálního módu. Jedinou možností bylo stisknout klávesu Escape a přejít do příkazového módu. Pokud už program v příkazovém módu byl, ozvalo se pípnutí. Současné verze vi již aktuální mód označují. Grafické implementace vi (např. gvim) plně podporují práci s myší a přístup k menu.\n\nEditor vi se stal standardem UNIXových editorů. V každé instalaci UNIXu obvykle je k dispozici editor vi, jeho klon nebo nástupce Vim. Editor vi je i dnes používán celou řadou uživatelů operačních systému UNIX. Díky náročnosti se vi naučit je vi „přátelský“ software. Své přátele si pečlivě vybírá na rozdíl od promiskuitního software, který si zadá s každým. Těm, kdo se vi(m) naučí, slouží pak věrně desítky let.\n\nVi lze použít jako unixový pager, stejně jako more nebo less, např. oblíbená je možnost zobrazit výstup z terminálu v novém okně gvimu - ps ax |gvim - (pozor na pomlčku). Editací nastavení programu man lze dosáhnout stejného výsledku i pro unixové manuálové stránky.\n\nVzhledem k rozšíření a oblíbenosti editoru vi se objevilo několik jeho moderních klonů. Nejrozšířenější je Vim, další jsou například Elvis nebo nvi.\n\n"}
{"id": "86763", "url": "https://cs.wikipedia.org/wiki?curid=86763", "title": "Zlatá princezna", "text": "Zlatá princezna\n\nZlatá princezna je televizní pohádka z roku 2001 na motivy příběhu Boženy Němcové. Nese morální ponaučení, že být jiný neznamená být špatný.\n\nV předvečer princezniných narozenin se pořádá ples na její oslavu. Tajemný Jezerní vládce, který má na obličeji masku, okouzlí princeznu a odvede ji do zahrady. Na zahradě si princezna všimne brány do jiného světa, která tam nikdy předtím nebyla. Jezerní vládce přiměje princeznu, aby společně s ním branou prošla.\n\nNa druhé straně brány je podivný svět – již sem nedoléhají zvuky z plesu a Jezerní vládce vysvětlí princezně, že čas zde plyne jinak, a tak nikdy nezestárne. Princeznu sem doběhne hodná chůva Dora, na kterou je princezna zvyklá.\n\nJezerní vládce nabízí princezně sňatek, ale již nikdy se nebude moci vrátit na svět. Namísto toho dostane kouzelné zrcadlo, kterým může vidět kohokoli, na koho pomyslí. Princezna chce vidět tvář Jezerního vládce a žádá ho, aby odložil masku, ten ale odmítá s tím, že důležitá je vnitřní krása, nikoli jak kdo vypadá.\n\nPrincezna se s jeho odpovědí nespokojí a lstí mu masku strhne. Princezna i Dora uvidí odpornou šedou tvář. Jezerní vládce za trest uvalí na princeznu kletbu – celá se promění, že vypadá jako zlatá socha. Zachránit ji může jen někdo, kdo se do ní zamiluje i přes její vzhled.\n\nRybář se loučí se ženou a slibuje jí, že za prodané ryby jí koupí tu nejkrásnější sukni. Celý den však vytahuje jen prázdné sítě. Zjeví se mu Jezerní vládce a slíbí sítě plné ryb, když mu výměnou dá to, o čem doma neví. Rybář se domnívá, že je to dobrý obchod, a kývne. Jezerní vládce oznámí, že přijde za osmnáct let.\n\nRybář se vrací domů, šťastný z bohatého úlovku, přinese ženě spoustu peněz a krásnou sukni. Žena je šťastná a navíc rybáři oznamuje radostnou novinu – čeká syna! Rybář pochopí, že byl oklamán a že prodal vlastního syna, rmoutí se, ale rozhodne se, že synek bude mít alespoň šťastné dětství.\n\nMezitím princezna čeká osmnáct let v podivném světě Jezerního vládce, ale za tu dobu vůbec nestárne. Dora ji přesvědčuje, ať poklekne a odprosí Jezerního vládce, ale princezna tvrdošíjně odmítá.\n\nRybářův syn Radovid vyrostl a přišel si pro něj Jezerní vládce, když rodiče nebyli doma. Přičaroval mu krásné šaty, a řekl, že může splatit otcův dluh, když okouzlí jednu dívku. Radovid souhlasí.\n\nVe světě Jezerního vládce se do sebe princezna a Radovid zamilují. Princezna mu dá náramek ze zlatých květů, který má stále nosit, který bude chránit jejich lásku.\n\nJezerní vládce vidí jejich lásku a svolí, že mohou zůstat navždy spolu, ale nikdy neodejdou do svého světa. Radovid se trápí, že už nikdy neuvidí své rodiče.\n\nJezerní vládce se opět zjeví rybáři, a slíbí, že může dostat svého syna zpět, pokud vezmou do domu schovanku. Princezně a Radovidovi nabídne, že se může Radovid vrátit domů. Princezna nesobecky Radovida pošle zpět a doufá, že na ni nikdy nezapomene.\n\nRadovid se však doma zamiluje do schovanky, a ve chvíli, kdy jí chce dát náramek od princezny, se náramek rozpálí, až nakonec začne hořet. Radovid si uvědomí svou chybu, a náramek drží, i když ho pálí. Objeví se ve světě Jezerního vládce.\n\nDíky jeho vytrvalosti se princezna promění zpět a mohou zůstat navždy spolu.\n\n"}
{"id": "86780", "url": "https://cs.wikipedia.org/wiki?curid=86780", "title": "Medvědkovo (stanice metra v Moskvě)", "text": "Medvědkovo (stanice metra v Moskvě)\n\nMedvědkovo () je stanice moskevského metra.\n\nMedvědkovo se nachází na Kalužsko-Rižské lince, je její severní konečnou. Je to mělce založená (10 m pod povrchem) hloubená stanice s ostrovním nástupištěm podpíraná dvěma řadami sloupů. Na obklad stanice byl použit narůžovělý mramor a nerezová ocel. Stěny za nástupištěm jsou obloženy tvarovkami ve tvaru trojúhelníků z eloxovaného hliníku střídané v pravidelných intervalech různými reliéf. Ze stanice otevřené 30. září 1978 vedou dva výstupy do povrchových vestibulů. Ty jsou součástí rozsáhlých přestupních uzlů na povrchovou dopravu vedoucí do sousedních měst.\n\n"}
{"id": "86781", "url": "https://cs.wikipedia.org/wiki?curid=86781", "title": "Vologdská oblast", "text": "Vologdská oblast\n\nVologdská oblast (rusky \"Волого́дская о́бласть\") je oblastí Ruské federace. Na ploše o rozloze 145 700 km² žilo v roce 2019 1 167 713 obyvatel (výrazný pokles oproti počtu 1 269 568 v roce 2002). Administrativním centrem je Vologda, více obyvatel má ale ekonomicky významnější Čerepovec.\n\nVologdská oblast sousedí na severu s Archangelskou, na východě s Kirovskou, na jihovýchodě s Kostromskou, na jihu s Jaroslavskou, na jihozápadě s Tverskou a Novgorodskou, a na západě s Leningradskou oblastí. Na severozápadě sousedí s Republikou Karélie.\n\nV oblasti se nachází mnoho historických památek. Mezi nejvýznamnější patří Kirillo-bělozerský klášter, Klášter svatého Feraponta Bělozerského (součást světového dědictví UNESCO), středověká města Velikij Usťug a Bělozersk a kostely ve městech Totma a Usťužna.\n\nVe městě Čerepovec sídlí firma Severstal, druhý největší výrobce oceli v Rusku.\n\nHlavní etnika (stav 2002):\n\nVelká města (stav 2009):\n"}
{"id": "86787", "url": "https://cs.wikipedia.org/wiki?curid=86787", "title": "Aurelius (réva)", "text": "Aurelius (réva)\n\nAurelius (zkratka \"Au\") je moštová odrůda vinné révy (\"Vitis vinifera\"), určená k výrobě bílých vín, která byla vyšlechtěna v České republice, kříženec odrůd \"Neuburské\" a \"Ryzlink rýnský\".\n\nRéva vinná (\"Vitis vinifera\") odrůda \"Aurelius\" je jednodomá dřevitá pnoucí liána dorůstající v kultuře až několika metrů. Kmen tloušťky až několik centimetrů je pokryt světlou borkou, která se loupe v pruzích. Úponky umožňují této rostlině pnout se po tvrdých předmětech. Růst je středně bujný až bujný. Včelka je zelená s načervenalým okrajem, vrcholek letorostu je světle zelený s nádechem do bronzova, hladký, okraje mladých lístků jsou načervenalé. Internodia jsou středně dlouhá až dlouhá (70-90 mm), zelená, zimní pupeny jsou menší, tupé. Jednoleté réví je středně silné, světle hnědé, v uzlech a kolínkách ploché a tmavší.\n\nList je středně velký až velký, tvar čepele okrouhlý až pětiúhelníkový, pěti- až sedmilaločný se středně hlubokými, lyrovitými, mírně překrytými horními bočními výkroji. Vrchní strana čepele listu je tmavozelená, mírně zvlněná, slabě až středně puchýřnatá, spodní strana hustě chloupkatá až mírně plstnatá, šedozelená, okraj čepele má široké, tupé, nerovnoměrné zoubky. Řapík listu je silný, středně dlouhý, na jedné straně načervenalý až tmavofialový, řapíkový výkroj je lyrovitý, uzavřený.\n\nOboupohlavní pětičetné květy v hroznovitých květenstvích jsou žlutozelené, samosprašné. Plodem je malá až středně velká, kulatá bobule žlutozelené barvy, slupka je středně pevná a tenká, dužina je šťavnatá a rozplývavá, sladké chuti. Semeno má hruškovitý tvar, je středně velké. Hrozen je středně velký (115 g), středně hustý až hustý, válcovitě-kuželovitý, protáhlý, s krátkou až středně dlouhou stopkou, se dvěma malými křidélky na bázi.\n\n\"Aurelius\" je moštová odrůda vinné révy (\"Vitis vinifera\"), která vznikla křížením odrůd \"Neuburské\" a \"Ryzlink rýnský\" a byla vyšlechtěna Ing. Josefem Veverkou a Ing. Františkem Zatloukalem. Josef Veverka zahájil šlechtění v roce 1953 ve Šlechtitelské stanici vinařské ve Velkých Pavlovicích, odkud však musel v roce 1959 z politických důvodů odejít. Ve své práci pak pokračoval ve Šlechtitelské stanici v Perné u Mikulova. Do Státní odrůdové knihy České republiky byla odrůda zapsaná v roce 1983.\n\nOdrůdu je možné pěstovat ve všech českých i moravských vinařských podoblastech. K jejímu rozšiřování došlo zejména po kalamitních mrazech v roce 1985, kdy poměrně dobře přezimovala. Nejvíce se pěstuje v Mikulovské vinařské podoblasti. Podíl vinic v ČR činil roku 1999 pouze 0,1 %, roku 2010 již 0,28 %, průměrné stáří vinic r. 2010 bylo 14 let. Vzhledem k dosavadním velmi dobrým pěstitelským zkušenostem s touto odrůdou lze očekávat, že její zastoupení zejména v moravských vinicích nadále poroste. Na Slovensku byla vysazena roku 2007 na 7,5 ha. Udržovatelem odrůdy v ČR je Ampelos-Šlechtitelská stanice vinařská Znojmo a.s. a Ing. Miloš Michlovský.\n\nNázev odrůdy připomíná zásluhy římského císaře Proba na rozšíření révy vinné na Moravu. Marcus Aurelius Probus (232-282) vládl v letech 276-282 a mimo jiné zrušil zákaz vysazování révy v provinciích za Alpami. Římané pravděpodobně vysázeli révu v kraji pod Pálavou, jak o tom svědčí nález vinařských nožů. Jednalo se pravděpodobně o jednotku, náležející pod ležení Vindobona. Pracovní označení odrůdy \"Aurelius\" bylo \"NE x RR 45/18\".\n\nDoporučeny jsou podnože T 5C a SO-4, v chudších půdách i silněji rostoucí podnože. Pro úrodnější půdy se doporučuje vysoké vedení, pro půdy méně úrodné vedení střední. Při řezu je vhodné volit střední zatížení keřů, keře musí zůstat vzdušné. Velmi a poměrně pravidelně plodná odrůda (průměrný výnos 10-11 t/ha) poskytuje hrozny s cukernatostí 17-23 °NM, obsah kyselin se pohybuje kolem 8-12 g/l. Ve vhodných letech se nechává značná část hroznů přezrát, aby se docílilo vína s přívlastkem výběr z hroznů.\n\nStředně pozdní odrůda raší středně pozdně až poměrně pozdně, ve druhé polovině dubna, kvete středně raně, dobře odkvétá. Sklizňová zralost začíná ve druhé polovině září až začátkem října, před \"Ryzlinkem rýnským\".\n\nProti napadení houbovými chorobami je odrůda průměrně až mírně podprůměrně odolná, má zvýšenou citlivost k plísni šedé (\"Botrytis cinerea\"), proto je nutné zajistit ochranu před uzavřením hroznů. Proti poškození zimními i jarními mrazy je odolná, nemá sklon ke sprchávání. Za deštivého počasí při dozrávání hroznů má zvýšenou náchylnost ke hnilobě.\n\nNa polohu je středně náročná, preferuje dobře exponované jižní až jihovýchodní svahy, je vhodná tam, kde se již \"Ryzlinku rýnskému\" moc nedaří. V úrodných půdách poskytuje vysoké výnosy a velmi dobrou cukernatost, nicméně její pěstování je rentabilní i v méně příznivých podmínkách. Snáší dobře i výkyvy ve vlhkosti stanoviště.\n\nJakostní odrůdová vína bývají vzácností, hrozny většinou vyzrají do přívlastkových kategorií, kabinetem počínaje, ale výjimkou nejsou ani bobulové výběry. K výraznějšímu uvolnění aromatických látek ze slupky a ke zlepšení plnosti chuti se využívá metoda krátkodobé macerace rmutu za teploty 18-22 °C. Chladným kvašením získáme výrazně aromatická vína s menší plností chuti. Velmi vhodné je usilovat o zachování harmonické hladiny zbytkového cukru a nesnažit se o prokvašení ,do sucha“.\n\n\"Aurelius\" poskytuje kvalitní, plná vína charakteru \"Ryzlinku rýnského\" s intenzivnějšími aromatickými látkami širší škály, s vyšší kořenitostí, ale s poněkud nižší svižností a elegancí, vlastní vínům RR. Barva typového vína je zelenožlutá, vůně nese ovocito-květnaté tóny kdoulově-lipové, chuť je plná, harmonická, s výraznějšími kyselinami (8-9 g/l), svěží až řízná, jemně kořenitá. Ve vůni a chuti můžeme hledat jablko, hrušku, meruňku, broskev, citronovou kůru a koření. Vhodnost k archivaci je střední až vyšší.\nVína odrůdy \"Aurelius\" jsou v gastronomii využívána podobně jako vína RR. Jsou vhodná k lehčím úpravám drůbeže. Kabinetní vína jsou jedinečným doprovodem ke studeným předkrmům a lehkým jídlům z drůbeže. Pozdní sběry se hodí k pstruhům a různým úpravám jiných ryb. Sladké výběry dobře ladí s dezerty.\n\n\n"}
{"id": "86804", "url": "https://cs.wikipedia.org/wiki?curid=86804", "title": "451 stupňů Fahrenheita", "text": "451 stupňů Fahrenheita\n\n451 stupňů Fahrenheita (: ) je jeden z nejznámějších románů spisovatele Raye Bradburyho, popisuje antiutopickou vizi budoucnosti, ve které vítězí technokratická a povrchní kultura masových médií nad přemýšlivou společností uznávající hodnotu knih. Lidé v této společnosti se již o sebe vzájemně nezajímají a dokonce ztratili schopnost myslet, namísto toho utíkají do svého virtuálního světa hedonického vzrušení. Příběh byl jako krátká povídka otištěn nejprve v časopise \"Galaxy Science Fiction\" v únoru 1951. Do češtiny román přeložili Jarmila Emmerová a Josef Škvorecký.\n\nDěj knihy se odehrává ve velice hektické budoucnosti. Doba je charakterizována neustálým spěchem, většinou za zábavou; lidé nemají čas ani chuť číst knihy a starat se o něco jiného než o vlastní potěšení. Zájem o literaturu postupně upadá a knihy jsou posléze oficiálně zakázány a ničeny.\n\nHlavním hrdinou je požárník \"Guy Montag\". Požárníci však v této době nejsou těmi, jež požáry hasí. Domy se vyrábějí z ohnivzdorných materiálů a požárníci už nemají co na práci, začínají dělat pravý opak své původní práce. Vyhledávají nelegální přechovavatele knih a vypalují jejich knihovny, často i celé domy. „\"451 stupňů Fahrenheita (232,8 °C) je teplota při které se papír vznítí a hoří\"”, píše Bradbury v úvodu. Proto mají požárníci ve znaku právě číslo 451.\n\n\"Montag\" svou práci miluje, ale jeho nová sousedka \"Clarissa McClellanová\", dívka pocházející z rodiny podivínů (vzpomínajících na minulost) ho svými řečmi nahlodá a \"Guy\" začne přemýšlet o tom, co se v knihách asi tak píše. Při jedné akci Guy ukradne z domu nelegálních přechovavatelů několik knih, vezme je domů a v práci nahlásí, že je nemocný. Velitel \"Beatty\" si vše domyslí a přijde k \"Montagovi\" domů a vypoví mu minulost hasičů. Také řekne, že když hasič ukradne knihu a do jednoho dne ji spálí, nic se mu nestane. Guy ho sice poslechne, ale nechá spálit pouze jedinou knihu na radu profesora \"Fabera\", kterého kdysi potkal v parku. \"Beatty\" se však doví, že \"Guyovi\" doma ještě zbývají knihy, a na dalším výjezdu požárníků zastaví před \"Montagovým\" domem.\n\nHrdinu udala jeho žena \"Mildred\" a její přítelkyně, jimž předtím četl básničky právě z ukradené knihy. Guy je přinucen zapálit svůj dům a všechno v něm. Avšak poté, co \"Beatty\" přijde na jeho tajné spojení s \"Faberem a\" \"Guy\" je nucen zabít svého šéfa a dát se na útěk. Policie okamžitě vysílá mechanického \"Ohaře\", aby \"Montaga\" vystopoval, ale \"Guy\" se převléká do \"Faberových\" šatů, které navíc polije alkoholem, a daří se mu Ohařovi utéct korytem řeky. Celá honička ovšem běží naživo v televizi a policie si nemůže dovolit neuspět. Pošle tedy \"Ohaře\" k místu, kde se každý den prochází nějaký člověk a nechá zabít nevinného muže, aby oklamali bavící se lidi.\n\nGuy se mezitím dostává do lesa ke skupině bývalých vysokoškolských profesorů, kteří putují z místa na místo a pamatují si vědomosti z knih (každý si pamatuje nějakou). Montag, jelikož sám nějaké knihy četl, se k nim přidává.\n\nPo nějaké době propukne válečný konflikt a město plné „benzínových štvanců“ a věčně se bavících lidí je během několika minut zničeno bombardováním. Vzdělanci se vydávají městu na pomoc s tím, co mají – vědomostmi získanými z knih.\n\n\n\n\n\n"}
{"id": "86806", "url": "https://cs.wikipedia.org/wiki?curid=86806", "title": "Babuškinskaja (stanice metra v Moskvě)", "text": "Babuškinskaja (stanice metra v Moskvě)\n\nBabuškinskaja () je stanice moskevského metra.\n\nBabuškinskaja se nachází v severní částí Kalužsko-Rižské linky. Je to podzemní mělce založená (10 m pod povrchem) jednolodní stanice. Pojmenována byla po letci Michailovi Babuškinovi (1893-1938), který létal v polárních oblastech a získal titul Hrdina SSSR. Na obložení byl použit mramor (stěny za nástupištěm) a žula (podlaha); nad jedním výstupem je umístěna plastika vyobrazující právě lety M. Babuškina. Ze stanice vedou dva výstupy do podzemních vestibulů; jeden po eskalátoru a druhý po pevném schodišti. Moskevský dopravní podnik stanici zprovoznil k 30. září 1978.\n\n"}
{"id": "86814", "url": "https://cs.wikipedia.org/wiki?curid=86814", "title": "Lidová hudba", "text": "Lidová hudba\n\nLidová hudba (hudební folklór) je ryze spontánní projev lidové hudebnosti. Jedná se o písně a tance, ale též o obyčeje a zvyky, při nichž hraje hudba významnou roli. Rozvíjí se a uchovává ústní tradicí a její tvůrci zůstávají většinou anonymní ale nemusí.\n\nZákladem evropské lidové hudby je píseň. Mnohé z písní byly natolik oblíbeny, že si je předávaly celé generace a staly se tak nejpřirozenějším a také nejčistším projevem obecné hudebnosti, současně však též neocenitelným dokumentem hudebních kořenů příslušného etnika. Zpívá se v nich o přirozených lidských potřebách a tužbách, nejčastěji o lásce, práci a přírodě. Folklór vznikal a dosud vzniká v nejrůznějších částech světa a na mnoha místech je dosud jediným hudebním projevem vůbec. Velmi se různí podle kontinentů, zemí a tradic v melodice, rytmu i harmonii a odlišnost užívaných hudebních nástrojů). Zatímco v některých světadílech dosud žije a vzniká, v některých zemích, hlavně evropských v průběhu 20. století téměř vymizel. Je to důsledek komercionalizace umění, které drtí prostřednictvím mediální globalizace průměrné umělé hudební tvorby vše, co podobnými možnostmi a metodami šíření nedisponuje. Je svým způsobem zákonité, že společenství méně závislá na tom, co nazýváme civilizací jsou více schopna rozvíjet potenciál vlastních hudebních kořenů.\n\nTémata lidové hudby hudby nacházíme v umělé hudbě od středověku dodnes; skladatelé se k nim stále znovu vracejí jako k nevyčerpatelné inspiraci. Velmi výrazně inspirovala skladatele romantického období (např. Antonín Dvořák, Bedřich Smetana, Edvard Grieg Ferenc Liszt a mnoho dalších). V generaci skladatelů první poloviny 20. století nacházíme osobnosti, které jí ve své tvorbě vyhradily zásadní místo a důkladně ji studovaly i z hlediska sémantického. Nejvýznamnějšími z nich byli (a to nejen ve středoevropském kontextu) Leoš Janáček a Béla Bartók, kde lidová hudba prolíná prakticky celou jejich tvorbou, a to nejen skladby deklarující zpracovávání příslušných námětů. Lidová hudba ovlivnila i skladatele západoevropské, v jejich produkci se však objevuje pouze ve vysloveně artificiální podobě – takovým příkladem je třeba anglickým neoklasicista Benjamin Britten.\n\nNa úvod této kapitoly je nezbytné uvést, že pod pojmem „populární hudba“ je nutno chápat veškeré hudební žánry umělé hudby od prvních dekád 20. století do současnosti, které nelze zařadit do klasické, jinak u nás též tzv. „vážné“ hudby. Nejedná se tím o náznak diskriminace těchto žánrů či o pejorativní význam slova, pojetí vychází z faktu nedostatečné či nepřesné terminologické deskripce tohoto širokého okruhu hudebních stylů. Termín \"populární hudba\" je třeba oddělit od výrazu popmusic - zkráceně nazývané také \"pop\" (jakkoli jsou si tyto názvy jazykově příbuzné), který představuje tzv. „střední proud“, tedy komerční a konvenční formy umělé populární hudby z příslušných stylů vycházející nebo je kombinující. Česká terminologie tuto diferenciaci nezná, ale anglosaská tento rozdíl cítí.\n\nVztah lidové a populární hudby v současnosti je v zásadě dvojí, a to ve smyslu obousměrného pohybu, kdy vektor vlivu (směřování) lze někdy jen ztěžka determinovat (určit). Kvalita obou směrů pohybu je většinou diametrálně odlišná. Zatímco v prvním případě, tedy v případě vlivu lidové hudby na hudbu populární lze tento zásah cítit jako primárně (nikoli však vždy ve svém výsledku) pozitivní, v opačném případě je tomu tak jen málokdy.\n\nNejvýraznější globální vliv původní lidové hudby na vývoj široce akceptovaných hudebních směrů ve 20. století měla nepochybně původní hudba černošských komunit bývalých otroků ve Spojených státech. Jednalo se o písňovou formu se specifickou pentatonickou (pětitónou) modalitou, charakteristickými dvanáctitaktovými akordickými postupy a systémem „otázka-odpověď“ ve sborovém zpěvu. Tento druh lidové hudby byl v 19. století nazván blues a stal se základem pro pozdější americkou populární hudbu, její vývoj a formy, především ragtime, jazz, rhythm and blues, rock and roll, hip hop a celou širokou oblast konvenčních popových trendů. Tyto styly, počínaje jazzem posléze ovlivnily vývoj hudby v celosvětovém měřítku. Pozdější vlivy lidové hudby lze v této oblasti vysledovat především v rockové hudbě. Ta je i příkladem obousměrného působení a ovlivňování coby tzv. folková hudba (z německého slova \"volk\" či z anglického \"folk\" – lid, národ), včetně svých nejrůznějších odnoží (např. také tzv. česká trampská hudba).\n\nBěhem 20. století získal termín „lidová hudba“ i druhý význam coby zvláštní druh umělé populární hudby, který zpětně ovlivňuje tradiční lidovou hudbu, resp.její provozování. Umělá aplikace lidové hudby do současných hudebních forem často ovlivňuje chápání současníků a jejich představy o ní natolik, že jí sami v tomto podání provozují coby hudbu původní. V závěru 20. století se stalo díky rozmachu komunikace oblíbeným druhem hudebního experimentu mísení etnických vlivů se snahou o vznik nového stylu, který je nazýván hudbou multietnickou. Tyto prvoplánové pokusy jsou (s čestnými výjimkami) navzdory své oblíbenosti spíše průkazem nedostatku invence, jak je tomu ostatně v mnoha odvětvích umění.\n\nV našich končinách je starším (nicméně přetrvávajícím a obecně ukázkovým) typem takového postupu vytváření umělé lidové hudby tzv. „dechovka“ označovaná často pojmem \"česká lidovka\". Mezi zlidovělé písně patří např. píseň „Škoda lásky“ skladatele Jaromíra Vejvody, která se stala celosvětově proslulou a natolik zdomácněla v mnoha zemích, že její jazykové verze jsou považovány za vlastní národní produkt. Např. v období druhé světové války byla tato skladba s názvem „Roll On The Barrels“ oficiální bojovou písní britského válečného námořnictva, zpívali si ji s chutí a od srdce vojáci na obou stranách fronty.\n\nVšechny zde uvedené aplikace jsou pochopitelně prezentovány a šířeny standardně komerčním způsobem, postrádají tedy základní aspekt, typický pro lidovou hudbu jako takovou.\n\nNejstarší zápisy českých lidových písní pocházejí ze 16. století , např. proč, kalino,v struze stojíš a když jsem já ty koně pásal. Jedna z nejstarších vůbec je radujme se, veselme se , která se ve svém původním tvaru zachovala až do 20 stol. V 19 .stol. se zájem o lidovou píseň projevil bohatou činností sběratelskou. K významným sběratelům písní patřili Karel Jaromír Erben a František Sušil, který shromáždil neuvěřitelných 2361 skladeb. Přímo programově se k lidové písni obracejí budovatelé národních hudebních kultur. Lidová hudba proto přirozeně v tomto období vrůstá do hudby umělé a stává se nejen tematickým, ale postupně v některých případech i hlavním inspiračním vkladem vynikajících děl světové hudební kultury. Významnou roli měla lidová píseň v zakladatelském období hudby slovanských (také částečně i severských) národů. Lidové písně různých regionů mají své specifické rysy, takže každý jen trochu zkušený hudebník bezpečně rozezná např. lidovou píseň moravskou od české, maďarské apod. \n\nJedinou oblastí žijící lidové hudby v Čechách je Chodsko. V chodské hudbě je specifickou zvláštností je tzv. prolamování, což je vkládání osmin či šestnáctin místo čtvrťových nebo osminových not. Velmi oblíbený je na Chodsku vícehlas; druhý hlas často vystupuje nad hlavní melodii*, kterou doprovází ve vrchních terciích a sextách.\n\nNa Moravě jsou dosud tři oblasti živé hudby: Podluží, Moravské Slovácko a Valašsko. V Podluží na Břeclavsku převládají písně táhlé, teskného zabarvení, s bohatou, široce klenutou melodií velkého tónového rozsahu. Většina z nich patří k tzv. východnímu písňovému typu, který se vyznačuje řadou rytmických a tonálních zvláštností. Z velkého bohatství zdejších písní mnohé dosud žijí. Převažují písně taneční, mezi nimiž nejvýznamnější místo patří párovému točivému tanci ve 2/4 taktu s charakteristickým tečkovaným rytmem. Nejosobitějším projevem valašské lidové kultury je tzv. valašská kvarta, kterou velmi obdivoval Vítězslav Novák. V moravské lidové hudbě je typická též tzv. moravská modulace, kdy nápěv přechází do vedlejší tóniny, zpravidla o tón nižší nebo do tónin na 5. a 6. stupni tóniny základní.\n\nV našem českém, stejně jako obecně v evropském prostředí již neexistuje „nová“ lidová hudba sui generis, hudba tohoto typu je pouze udržována. Tomu napomáhá existence různých souborů a festivalů lidové umělecké tvorby. Máme nejen řadu amatérských souborů, ale i profesionálních, které pracují na vysoké umělecké úrovni (např. Brněnský rozhlasový orchestr lidových nástrojů či Chorea Bohemica, folkoví Kantoři, Karmína) i mnoho sólistů (např. zpěvačka Jarmila Šuláková, Jiří Pavlica, Luboš Holý, Zuzana Lapčíková či Jožka Černý). Existuje též celá řada kombinovaných hudebních a tanečních těles, včetně dětských souborů a perspektivních mladých umělců (např. Gabriela Jílková s cimbálovou muzikou Pramínky). Snad nejvýznamnější každoroční přehlídkou lidové hudby u nás je festival ve Strážnici.\n\n\n\n"}
{"id": "86815", "url": "https://cs.wikipedia.org/wiki?curid=86815", "title": "Mistrovství Evropy v běhu do vrchu 2006", "text": "Mistrovství Evropy v běhu do vrchu 2006\n\nMistrovství Evropy v běhu do vrchu 2006 je sportovní událost, která se uskutečnila 8. až 9. července 2006 v severovýchodních Čechách.\n\nAkreditace proběhla v trutnovském Hotelu Patria 7. července 2006, oficiálně závody začaly v sobotu 8. července 2006 v Malých Svatoňovicích pod Jestřebími horami (16 km od Trutnova, 5 km od Úpice).\n\n"}
{"id": "86816", "url": "https://cs.wikipedia.org/wiki?curid=86816", "title": "Hotel Olympik", "text": "Hotel Olympik\n\nHotel Olympik je dominantní výšková budova v Karlíně v Praze 8, na adrese Sokolovská 615/138, Nekvasilova 615/30. Spolu s celým komplexem se nachází u sídliště Invalidovna a bývalého stadionu Čechie Karlín. Byl postaven především kvůli chystaným neuskutečněným Olympijským hrám v Praze 1980. V roce 1995 zde došlo požáru, při němž zahynulo 8 lidí.\n\nArchitektonicky se na stavbě podíleli architekti Josef Polák, Milan Rejchl, Vojtěch Šalda a Jan Zelený. Interiéry hotelu pak byly prací Zdeňka Wasserbauera a Rudolfa Hadraby.\n\nHotel Olympik byl otevřen v květnu 1971, při otevření měl 318 pokojů, což jej dělalo největším hotelem v Československu. Byl jednou ze staveb realizovaných v rámci přípravy Prahy na pořadatelství letních olympijských her v roce 1980 (viz. jeho název), tyto ambice měla Praha po pražském jaru. Měl sloužit jako ubytování pro sportovce. Okolo něho stojící sídliště Invalidovna mělo být olympijskou vesničkou. Po oznámení kandidatury Moskvy Praha svou kandidaturu stáhla.\n\nPět let poté byl rozšířen o další nízkopodlažní objekt „Olympik Garni\" který jich přidal dalších 267. V roce 1981 došlo k přestavbě, v nejvyšším patře byla otevřena vyhlídková kavárna, později přeměněná na noční Havana club. Dne 6. června 1983 hrozilo zřícením několik uvolněných obkladů pláště budovy, dne 19. února 1984 voda z porušeného vodovodního řádu zaplavila 20 suteréních místností hotelu, restauraci a prodejnu Experiment.\n\nV roce 1990 se hotel stal samostatným státním podnikem. Zároveň byly zahájen rekonstrukční práce. Byly vyměněny výtahy, telefonní ústředna, kopletně rekonstruována vstupní hala, vyměněna všechna okna a střešní krytina, rekontruováno a modernizováno bylo i opláštění objektu.\n\nNavečer 26. května 1995 zde došlo k požáru, při kterém zemřelo 8 lidí, dalších 34 bylo zraněno. Jednalo se o jeden z největších požárů v historii Prahy. Jeho příčinou byl zřejmě nepořádek na ledničce, který po přehřátí vzplanul.\n\nHosté se sem mohli vrátit necelý měsíc po požáru. Zničené interiéry byly rekonstruovány a vybavení hotelu bylo doplněno o moderní požární signalizaci a protipožární zařízení.\n\nV roce 2015 získal hotel novou fasádu. Její motiv má odkazovat k řecké mytologii, ačkoliv mnohým lidem připomíná spíše oheň.\n\n\n"}
{"id": "86817", "url": "https://cs.wikipedia.org/wiki?curid=86817", "title": "Sedimentární hornina", "text": "Sedimentární hornina\n\nSedimentární hornina či usazená hornina je hornina, která vznikla přemístěním, usazením a následným zpevněním zvětralých úlomků (tzv. \"fyzikální proces\"), či vysrážením z roztoků (tzv. \"chemický proces\") anebo usazením vlivem biologického činitele (\"biologický proces\"). Tyto tři procesy v přírodě působí normálně současně a výsledný charakter horniny je určen dominantním procesem, který se na vzniku podílel. Tyto horniny vznikají exogenními procesy na zemském povrchu nebo nehluboko pod ním, a to za běžných, relativně nízkých teplot. Základními procesy vzniku sedimentárních hornin jsou zvětrávání, transport materiálů, sedimentace (usazování) a diageneze, která mimo jiné zahrnuje zpevňování sedimentu.\n\nUsazené horniny se vyskytují na zemském povrchu, kde je jejich procentuální zastoupení dominantní vůči jiným typům hornin (vyvřelých hornin a metamorfovaných hornin). Sedimenty se oproti předchozím ale vyskytují jenom ve svrchní vrstvě. Celkový procentuální objem v celém zemském tělese se pohybuje okolo 5 %, ale na povrchu dosahují hodnoty až 75 % a na mořském a oceánském dně téměř 100 %.\n\nNěkdy se jako speciální skupina odlišují horniny reziduální, které vznikají zvětrávacími pochody ze starších magmatických, metamorfovaných nebo sedimentárních hornin. Reziduální horniny neprodělaly transport materiálu a zůstávají přímo na místě původní horniny. Mezi ně patří například běžná eluvia, kaolinizované horniny, bentonity, laterity apod.\n\nDělí se na dvě základní skupiny na horniny\n\nPři podrobnějším dělení klastických sedimentů je hlavním kriteriem velikost klastů.\n\nV každé skupině rozlišujeme horniny nezpevněné a zpevněné.\n\nDělení neklastických sedimentárních hornin vychází v prvé řadě z jejich látkového složení.\n\n\nZákladním kritériem pro dělení sedimentárních hornin je rozdělení na základě procesů jejich vzniku. Jak již je zmiňované v úvodu, jsou to fyzikální, chemické a biologické procesy, které většinou působí všechny současně. Na vzniklých horninách je pak možno rozpoznat texturní nebo strukturní znaky, které jsou typické pro jednotlivé typy vzniku.\n\nSiliciklastické sedimenty (nebo úlomkové, klastické sedimenty) vznikly zvětrávacími procesy z jiných hornin a jsou tvořené úlomky (klasty), případně úlomky minerálů (hlavně úlomky křemene, díky kterým dostaly i své jméno). Zvětralé úlomky jsou následně transportovány na místo uložení pomocí fluid jako je voda, či vzduch, kde později dochází k jejich zpevnění. Rozdělují se podle velikosti jednotlivých zrn na slepence, pískovce, prachovce, jílovce a jejich nezpevněná variace.\n\nBiogenní sedimenty vznikly nahromaděním úlomků z pevných schránek rostlin a živočichů, přeměnou odumřelých částí těl živých organismů, případně vysrážením z vodních roztoků za pomoci organismů. Často se v biogenních sedimentech (hlavně vápenci) vyskytují fosílie, dle kterých se dá velmi snadno datovat stáří nalezených sedimentů. Tato skupina se podrobněji dělí dle převládající chemické složky, kterou obsahují, na vápence, dolomity, fosfáty, silicity, uhlí, ropu a hořlavé břidlice (poslední tři jmenované se řadí také do kaustobiolitů).\n\nChemické sedimenty vznikají vysrážením z roztoků bez působení živých organismů nejčastěji vlivem změny pT podmínek, kdy dochází k poklesu teploty, tlaku či obou veličin současně. Patří sem hlavně železné a manganové sedimenty (jejich vznik je spojen i se změnou pH) a evapority. Současně sem patří i usazené vápence pórovité textury zvané travertiny, které vznikají vysrážením ze sladké vody či v oblastech hydrotermálních pramenů.\n\nVulkanoklastické sedimenty jsou úlomkové sedimenty, jejichž vznik je bezprostředně spojený se sopečnou aktivitou a nikoliv s procesy jejich zvětrávání. Do této skupiny patří tefra, tufy, ignimbrity a hyaloklasty.\n\nDo této skupiny patří sedimenty, které vznikají například jako důsledek tektonických projevů (kataklazity) a impaktní brekcie, jež jsou spojeny s dopady mimozemských těles.\n\nPodle místa sedimentace se usazené horniny dělí na:\n\nDle velikosti úlomků se horniny dělí na několik skupin:\n\nSedimentární prostředí je určitá část zemského povrchu, kde dochází k ukládání sedimentů. Mají charakter erozivního prostředí, kde je více materiálu odneseného než uloženého, nebo tzv. \"sedimentární pasti\", kde je více materiálu uloženo než odneseno. Mimo tyto dva hlavní typy existují ještě typy přechodné (smíšené), kde jsou oba faktory v rovnováze. Pro jejich klasifikaci není možné vymezit přesnou hranici, jelikož na sebe vzájemně navazují a vytvářejí celé sedimentární systémy.\n\nPříkladem erozivního prostředí je například fluviální, eolitické a glaciální prostředí, k přechodným patří říční delta a mořské pobřeží, k sedimentárním pak patří mořské prostředí a hlubokovodní bazény.\n\nSedimentárního prostředí je ovlivňováno více faktory, jak již bylo výše zmiňováno. Mezi základní fyzikální faktory, který ovlivňují charakter prostředí patří tzv. \"transportní média\", které zajišťují přesun klastu. Jednotlivá média mají různou podobu, u kterých je základním kritériem viskozita, jež značí, jaké tělesa je médium schopno přenášet. Jejich rozsah je velmi veliký od suspenze ve vodě, přes síly větru, který je schopen přenášet malá zrnka písku až po suťotoky a transportní sílu ledovců, který je schopen transportovat velké skalní bloky na velké vzdálenosti.\n\nRozdělují se na:\n\nDalším důležitým parametrem (u mořských sedimentů) je \"hloubka sedimentace\". Usazeniny z mělkovodních oblastí jsou rozdílné než ty, které vznikají hluboko na oceánském dně v oblastí abyssálních plošin. U sedimentu vznikající v mělkém prostředí dochází k častému přenosu jejich částic a přepracovávání, čímž se dosahuje velmi dobrého vytřídění jednotlivých velikostí zrn a častému vzniku druhotných struktur (např. čeřiny). Hlubokomořské sedimenty jsou pak spíše statické a jsou přeměňovány většinou jen hlubinnými proudy. Důležitým poznávacím znakem pro určení jejich místa geneze je přítomnost fosílií charakteristických pro známé prostředí.\n\nTeplota vody má také podstatný vliv na vznik sedimentů, jelikož se přímo podílí na rozpustnosti většiny minerálů a plynů. Například rozpustnost CO je výrazně ovlivňována teplotou vody teplotou vody (při nižší teplotě je vyšší), což následně ovlivňuje rozpustnost CaCO dle reakce:\n\nZ dalších fyzikálních parametrů zmiňme například ještě rychlost a směr větru, intenzita slunečního záření, Coriolisova síla, rychlost proudění a vzhled reliéfu, na kterém dochází k sedimentaci.\n\nChemické faktory, které ovlivňují sedimentaci jsou:\n\n\nMezi nejdůležitější biologické parametry patří odplyňování sedimentace pomocí biochemických reakcí, množství nahromaděných odumřelých kmenů, případně jiného rostlinného materiálu, množství nahromaděných odumřelých těl živočichů a nahromadění jejich schránek. Mezi nepřímé biologické parametry patří povrch souše (tráva, půda) a životní styl suchozemských organismů (hlavně býložravců).\n\nSedimentární facie jsou důležité z hlediska správné interpretace prostředí. Pod tímto pojmem se v petrografii usazených hornin představujeme vrstvu anebo soubor vrstev sedimentů, které se ukládaly za stejných podmínek. Mezi základní faktory kontrolující charakter a rozmístění facií patří intenzita přínosů úlomků, kolísání výšky mořské hladiny, biologická aktivita, tektonické prostředí a sopečná činnost.\n\nV sedimentárních vrstvách se dá často pozorovat nesouhlasné uložení sedimentů, během kterého některé vrstvy například chybí. Tento jev se nazývá hyát a je způsoben například odnosem jedné vrstvy a opětovnou sedimentací, která má za následek, že ve vrstvě sedimentů pak tato vrstva chybí a je zde například skok ve fosíliích.\n\nSedimentární pánve představují past na sedimenty a jsou současně i místy s jejich největší akumulací. V závislosti na tektonickém prostředí se rozdělují na bazény oceánské, příkopové, riftové, kolizní, intrakontinentální a exotické. Historie každého bazénu může být rozdělena na několik cyklů, které jsou ovlivněny předsedimentární tektonikou, usazovacími sekvencemi a postsedimentární tektonikou.\n\nTextury usazených hornin představují základní poznávací znak sedimentárního prostředí. Nejjednodušší textura je vrstevnatost, která je tvořena třemi mechanizmy - usazováním ze suspenze, ukládáním částic v důsledku změny rychlosti proudu a usazováním nánosů v okolí překážek. Základní vrstevnatost malých velikostí se nazývá laminace. Gradační zvrstvení je charakteristické postupným snižováním (\"normálně gradační zvrstvení\") anebo zvyšováním (\"inverzně gradační zvrstvení\") úlomků směrem ke středu. Jeho vývoj ovlivňuje rychlost proudění. Dalším typem zvrstvení je \"šikmé\", či \"planární\", nebo \"korytové\".\n\nJiným typem textur jsou již zmiňované \"čeřiny\", \"pískové vlny\" a \"duny\", které jsou různé formy vznikající stejným mechanismem. Jednotlivé úlomky se posouvají po méně skloněné hraně a ukládají se na odvrácené straně. Tento proces má za následek vznik šikmého zvrstvení a je dobrým poznávacím znakem pro určení prostředí vzniku.\n\nDeformační textury usazených hornin představují \"vtisky\" (vznikají vytlačením hrubozrnnějšího, těžšího materiálu do sedimentu a mívají nepravidelný tvar) a \"skluzové textury\" (způsobené deformacemi, ke kterým dochází při pohybu sedimentů, což se projevuje přerušením vrstvy případně přimícháním cizích úlomků).\n\nPosledním typem textur jsou tzv. ichnofosílie (stopy po činnosti organismů) - stopy po stoupání, lezení, žraní, odpočívání, či případně komůrky a tunely, které tito živočichové vytvořili. Na základě výskytu jednotlivých typu ichnofosilíí se dá přibližně určit hloubka, ve kterých docházelo k sedimentaci.\n\n\n\n"}
{"id": "86822", "url": "https://cs.wikipedia.org/wiki?curid=86822", "title": "M3 Lee", "text": "M3 Lee\n\nM3 Lee, oficiálně Medium Tank, M3, byl americký střední tank používaný za druhé světové války. V Británii byl tank nazýván dvěma jmény na základě konfigurace věže a velikosti posádky. Tanky s americkým typem věže dostaly název \"Lee\" po veliteli vojsk Konfederace, generálovi Robertu Lee. Varianty s britskou věží byly známé jako \"Grant\" po jeho protivníku Ulyssovi S. Grantovi, veliteli vojsk Unie. \"Grant\" je používán k odlišení od lehkého tanku M3, označovaného obvykle jako \"M3 Stuart\".\n\nTank M3 Lee/Grant je typický vysokou siluetou, ve své době už archaickým uložením 75 mm kanónu v pravé části korby, a malou dělovou věží s 37 mm kanónem, na níž u varianty Lee byla ještě umístěna velitelská věžička s kulometem, takže zbraně byly lafetovány stupňovitě zprava zdola doleva nahoru (při pohledu zezadu). Nejvýznamnějšího použití se dočkal ve válce v severní Africe, kde značnou měrou pomohl k vítězství spojeneckých sil nad Rommelovým Afrikakorpsem. M3 Lee/Grant byl předchůdcem tanku M4 Sherman, kterým byl rychle vystřídán.\n\nM3 Lee byl vyvinut ze středního tanku M2, který rychle zastaral a nikdy nebyl nasazen mimo území Ameriky. Od něj M3 Lee převzal vysokou siluetu, nýtované spoje i původní výzbroj 37 mm kanónem.\n\nV roce 1939 měla US Army pouhých 400 tanků (většinou lehkých), z toho pouze 18 relativně moderních středních Medium M2. Tento stav byl důsledkem izolacionistické politiky USA v meziválečném období a podcenění role tanků na bojišti ze strany velení armády. Chyběly vycvičené posádky a nebyla vypracována odpovídající bojová taktika.\nÚspěch německého blitzkriegu ve francouzském tažení ukázal , že 37mm dělo by bylo proti německým tankům Pz III a zejména Pz IV neúčinné, a že je třeba zkonstruovat střední tank s kanónem ráže 75 mm. Přestože budoucí masově vyráběný M4 Sherman už byl objednán, nebylo z technických důvodů možné okamžitě rozběhnout výrobu, a proto byl vyráběn \"mezityp\" Medium M3, schopný rychlé produkce v dostatečných počtech. Zároveň bylo možné uspokojit britský požadavek na výrobu tanků v rámci zákona o půjče a pronájmu, když výrobu britských tanků Crusader a Matilda Američané odmítli.\n\nUmístění 75 mm kanónu na otočnou věž by si vyžádalo rozsáhlou modifikaci, proto byl neobvykle umístěn na pravý bok tanku. Původní 37 mm kanón byl ponechán na svém místě. V tanku M3 mohly být tři až čtyři kulomety. Dva vpředu u řidiče, jeden v otočné věži a někdy další kulomet ve velitelské věžičce. Výsledný tank M3 byl urychleně vyráběn. V severní Africe bylo umístění hlavního děla v boční věžičce považováno za konstrukční chybu. Důvodem bylo to, že aby mohl tank střílet z hlavního děla, musel vyjet na dunu tak vysoko, že již vyčnívala hlavní věž a tank byl častěji prozrazen.\n\nHlavní využití tanku bylo v operacích na severu Afriky. V rámci válečné pomoci byl dodáván i do SSSR, kde bojoval mj. v bitvě u Kurska. Problémem byla pomalost a malá průchodivost tanku M3 na ruských cestách (roli hrál zejména nižší výkon motoru - jen 360 HP oproti 450 HP u T-34-76 stejné hmotnosti) a od roku 1942 i slabý pancíř. Cca 300 tanků M3 bylo dodáno přes Írán a po moři přes Murmansk, kdy posádky využívaly 37 mm děla tanků stojících na palubě k protiletecké obraně. Sovětské M3 bojovaly u Charkova, na Kavkaze i na Dálném východě.\n\nCelkem bylo vyrobeno 6258 tanků M3 Lee/Grant.\n\n"}
{"id": "86828", "url": "https://cs.wikipedia.org/wiki?curid=86828", "title": "Rudolf Pernický", "text": "Rudolf Pernický\n\nRudolf Pernický (1. července 1915 v Krhové u Valašského Meziříčí – 21. prosince 2005 v Praze) byl československý voják, příslušník československé zahraniční armády působící během druhé světové války ve Velké Británii, velitel výsadku Tungsten. Byl též prvním předsedou Konfederace politických vězňů.\n\nNarodil se 1. července 1915 v Krhové u Valašského Meziříčí na úpatí Moravskoslezských Beskyd. Otec Rudolf byl řídícím učitelem, matka Božena, rozená Blažková byla v domácnosti. Měl dvě sestry.\n\nAbsolvoval obecnou školu ve Lhotce nad Bečvou a v roce 1934 maturoval na gymnáziu ve Valašském Meziříčí. V témže roce vstoupil dobrovolně (i přes přání svých rodičů, aby se stal učitelem) do československé armády. Byl odeslán k dělostřeleckému pluku do Olomouce. Po absolvování školy pro důstojníky byl odeslán do Hranic. Po ukončení základní prezenční služby setrval v další činné službě. Od 1. září 1937 do 15. října studoval v Hranicích na Vojenské akademii, kterou ukončil v hodnosti poručíka dělostřelectva. Poté byl odeslán k dělostřeleckému pluku v Hranicích, kde setrval až do 1. května 1939. Poté, co byl z armády propuštěn hledal cestu na Západ.\n\n26. června 1939 odešel do Polska. Po krátkém pobytu v táboře odplul 29. července do Francie. Po podpisu závazku do Cizinecké legie byl odvelen do Tunisu. Po vypuknutí války byl v Agde prezentován do československé zahraniční armády a přidělen k dělostřeleckému pluku. Bojů o Francii se ale jeho útvar nezúčastnil. Po porážce Francie hitlerovským Německem evakuoval v roce 1940 do Velké Británie.\n\nVe Velké Británii byl zařazen k dělostřeleckému pluku. Po povýšení do hodnosti nadporučíka dělostřelectva 28. října 1940 byl zařazen do výcviku pro plnění zvláštních úkolů. Od 21. února do 27. března 1942 absolvoval sabotážní kurz a parakurz. Poté začal působit při MNO jako instruktor střelby a sabotáže. Tuto funkci vykonával až do 21. května 1944, přičemž sám absolvoval kurzy průmyslové sabotáže, dokončovací kurz a kurz sabotážní chemie. 22. května 1944 si při opakovacím kurzu zlomil zápěstí. Po vyléčení absolvoval kurzy pro příjem letounů a obsluhy radiomajáku Eureka. Po ukončení výcviku byl 24. září přesunut do Itálie. Zde byl také 28. října povýšen do hodnosti kapitána dělostřelectva.\n\nJako velitel paraskupiny byl spolu s rotmistrem Leopoldem Musilem 21. prosince 1944 – po předchozím neúspěšném pokusu – vysazen u obce Libenice u Kutné Hory téměř 100 km od plánované pozice. Oba parašutisté absolvovali vyčerpávající sedmidenní pochod sněhem pokrytým terénem až na kontaktní adresu u Nového Města na Moravě. Zbytek války následně působil na Českomoravské vrchovině; vyhledával plochy pro příjem materiálu, zásilky s materiálem přijímal a v závěru války, po vypuknutí povstání v oblasti jako velitel řídil akce povstalců proti německé armádě.\n\nPo osvobození se hlásil na MNO, kde posléze působil v II. odboru. 1. srpna 1945 byl povýšen na majora. Od června 1946 začal studovat Vysokou válečnou školu (tu dokončil v červnu 1948). Mezitím se v září 1947 oženil (15. května 1949 se mu narodil syn Rudolf). Po ukončení vysoké školy válečné působil jako přednosta I. oddělení na velitelství 14. divize.\n\nJiž 2. listopadu 1948 byl ale zatčen a 13. března 1949 ve vykonstruovaném procesu odsouzen Státním soudem v Praze k dvaceti letům těžkého žaláře, odnětí hodnosti a titulů, ztrátě vyznamenání a občanských práv na 10 let pro trestné činy velezrady, úklady proti republice a neoznámení trestného činu. Trest odpykával nejprve na Borech a v Opavě a poté téměř osm let pracoval v různých uranových dolech (včetně Jáchymova či Bytíze). V roce 1960 byl při hromadné amnestii propuštěn, ve vězení strávil 11,5 roku. Pracoval v cihelně v Libčicích a poté jako skladník v drogerii. Od roku 1968 pracoval jako referent na Úřadu předsednictva vlády a v roce 1970 odešel do důchodu. Od svého propuštění až do roku 1989 byl sledován StB.\n\nV roce 1990 mu byly vráceny všechny vojenské pocty a byl povýšen do hodnosti plukovníka. O rok později byl jmenován generálmajorem ve výslužbě. Později mu byl udělen titul inženýr.\n\nV letech 1990 až 1992 byl předsedou Konfederace politických vězňů a poté byl jejím čestným předsedou. Poslední roky svého života trávil v Domově pro válečné veterány a i přes své chatrné zdraví (dlouhodobé problémy s cukrovkou) se v posledním roce pustil do boje proti zrušení tohoto útočiště pro válečné veterány. Svou bojovnost projevil i během předávání nejvyššího státního vyznamenání Řádu Bílého lva na podzim 2005, kam se osobně dostavil přesto, že se o dva týdny dříve musel podrobit složité operaci – amputaci nohou.\n\nZemřel 21. prosince 2005 v den 61. výročí svého seskoku na území Protektorátu.\n\n\n\n"}
{"id": "86840", "url": "https://cs.wikipedia.org/wiki?curid=86840", "title": "Mléčný výrobek", "text": "Mléčný výrobek\n\nMléčný výrobek je potravina vyrobená zpracováním mléka v mlékárně.\n\nMezi mléčné výrobky patří zejména\n"}
{"id": "86842", "url": "https://cs.wikipedia.org/wiki?curid=86842", "title": "Leksozero", "text": "Leksozero\n\nLeksozero ( nebo ) je jezero v Karelské republice v Rusku. Má rozlohu 166 km². Průměrnou hloubku má 8,6 m.\n\nPobřeží je velmi členité, s velkým množstvím zálivů.\n\nZdroj vody je smíšený, s převahou sněhového. Rozsah kolísání úrovně hladiny je 157 cm. Zamrzá v listopadu a rozmrzá uprostřed května. Do jezera ústí několik řek. Z jezera odtéká řeka Sula, jež patří do povodí řeky Lenderky (povodí Vuoksy).\n\nNa jezeře je rozvinuté rybářství.\n"}
{"id": "86843", "url": "https://cs.wikipedia.org/wiki?curid=86843", "title": "Leušinský tuman", "text": "Leušinský tuman\n\nLeušinský tuman ( ) je jezero v Chanty-Mansijském autonomním okruhu v Ťumeňské oblasti v Rusku. Má rozlohu 114 km². Leží na západním okraji Západosibiřské roviny.\n\nZ jezera odtéká řeka Ach, která je přítokem Kondy (povodí Irtyše). Krátkým průtokem je spojené s jezerem Středněsatytinský tuman (55 km²). Zdrojem vody jsou sněhové a dešťové srážky.\n\nPoblíž jezera leží sídlo městského typu Meždurečenskij.\n"}
{"id": "86844", "url": "https://cs.wikipedia.org/wiki?curid=86844", "title": "Budíkovice", "text": "Budíkovice\n\nBudíkovice (, něm. , původně \"Bohdíkovice\") jsou vesnice, část města Třebíče. Je zde autobusová zastávka, koupaliště a kaplička. Ve vesnici žije obyvatel.\n\nPrvní písemná zmínka o obci pochází z roku 1556, kdy v obci žilo 16 láníků a jeden dvořák, tj. majitele nebo nájemce dvora.\nTito dvořáci byli následníky mana třebíského kláštera, který do roku 1556 bydlel ve zdejším dvoře.\nV roce 1556 je také připomínáno, že k obci patří zaniklá ves \"Radíčovice\", tehdy již pustá.\n\nV r. 1900 bylo v obci 12 láníků, 3 čtvrtláníci, deset chalupníků a jedna hospoda.\nOd roku 1902 v obci působila \"Národní jednota pro jihozápadní Moravu\". Dále v obci působil spolek \"Domovina\", a to od roku 1923. Oba spolky zanikly po druhé světové válce.\n\nObecní škola byla založena roku 1912, od roku 1924 byla jednotřídní.\n\nDnes je obec součástí města Třebíče. V obci se nachází obchod se smíšeným zbožím, autobusová zastávka PAD, koupaliště a kaplička. V obci se také nachází rekreační zařízení ZŠ TGM Třebíč, kde se konají letní dětské tábory.\n\nV budoucnu by také mohla být napojena na systém MAD Třebíč. Na Vánoce roku 2008 byl v obci zrušen obchod. Provozovatelé Svobodovi odešli do důchodu a žádný nástupce se nenašel. V roce 2018 svazek Vodovody a kanalizace Třebíč vybudoval v obci splaškovou kanalizaci, stávající sloužila pouze pro odvod dešťové vody.\n\nPočet obyvatel až na drobné výkyvy dlouhodobě roste.\n\n\n\n"}
{"id": "86849", "url": "https://cs.wikipedia.org/wiki?curid=86849", "title": "Makovskoje", "text": "Makovskoje\n\nMakovskoje ( ) je jezero na západě Evenckého rajónu v Krasnojarském kraji v Rusku. Má rozlohu 163 km².\n\nLeží východně od okraje Západosibiřská rovina. Pobřeží je slabě členité. Uprostřed jezera je velký ostrov.\n\nZdroj vody je sněhový a dešťový. Z jezera odtéká řeka Makovskaja, která ústí do řeky Turuchan (povodí Jeniseje).\n"}
{"id": "86851", "url": "https://cs.wikipedia.org/wiki?curid=86851", "title": "Medvežje", "text": "Medvežje\n\nMedvežje ( znamená \"Medvědí jezero\") je slané a bezodtoké jezero v Kurganské oblasti v Rusku. Má rozlohu 61,3 km². Leží ve východní části Tobol- Išimského meziříčí v nadmořské výšce 113 m.\n\nZdrojem vody je tající sníh. Průměrná teplota vody je v létě 20 °С. Jezero zamrzá nepravidelně. Led se na něm objevuje od listopadu do března.\n\nNa břehu leží lázně Medvědí jezero.\n"}
{"id": "86853", "url": "https://cs.wikipedia.org/wiki?curid=86853", "title": "Tekstilščiki (stanice metra v Moskvě)", "text": "Tekstilščiki (stanice metra v Moskvě)\n\nTekstilščiki () je stanice moskevského metra. Pojmenována byla podle nedalekých textilních závodů.\n\nTekstilščiki se nachází ve východní části Tagansko-Krasnopresněnské linky. Je to podzemní mělce založená (13 m pod povrchem) stanice s ostrovním nástupištěm podpíraná dvěma řadami sloupů. Sloupy jsou obložené šedým mramorem, podlaha pak šedou žulou; stěny za nástupištěm sklem (dekorativní sklo v červené barvě bylo zde v síti celého moskevského metra použité poprvé) uchyceným v hliníkových rámech. Má dva vestibuly, západní povrchový a východní podzemní. Východním směrem ze stanice vychází trať na povrch, úsek mezi stanicemi \"Tekstilščiki\" a Volgogradskij prospekt je nejdelší v celé síti metra; měří 3,5 km. Denně tu vystoupí a nastoupí 103 000 cestujících. Tekstilščiki veřejnosti slouží od 31. prosince roku 1966.\n\n"}
{"id": "86854", "url": "https://cs.wikipedia.org/wiki?curid=86854", "title": "Melkoje", "text": "Melkoje\n\nMelkoje (rusky \"Мелкое\" nebo \"Хоргы-Кюель\"), je jezero v Tajmyrském rajónu v Krasnojarském kraji v Rusku. Leží v široké kotlině mezi západními výběžky planiny Putorana. Má rozlohu 270 km². Průměrná hloubka je 3,9 m a maximální 22 m.\n\nZdroj vody je sněhový a dešťový. Rozsah kolísání úrovně hladiny je přibližně 4,7 m. Vyšší úroveň je v červenci a nižší v dubnu. Zamrzá v říjnu a rozmrzá na konci června. Odtéká z něj řeka Talaja. Je spojené průtokem Lamočen o délce 18 km) s jezerem Lama.\n"}
{"id": "86856", "url": "https://cs.wikipedia.org/wiki?curid=86856", "title": "Mogotojevo", "text": "Mogotojevo\n\nMogotоjevo ( , ) je slané jezero v Jakutské republice v Rusku. Nachází se na severu Jano-Indigirské nížiny severozápadně od ústí Indigirky v Allajchovském regionu. Rozlohou 323 km² je to největší jakutské jezero. Je 34 km dlouhé a 15 km široké.\n\nPrůtokem je spojené s jezerem Boľšoje. Jiným krátkým průtokem je spojené s Východosibiřským mořem. Zamrzá ve druhé polovině září a rozmrzá v červnu.\n\nV jezeře je mnoho ryb (omuli, nelmy, sízi).\n\n"}
{"id": "86857", "url": "https://cs.wikipedia.org/wiki?curid=86857", "title": "Malé mořské jezero", "text": "Malé mořské jezero\n\nMalé mořské jezero ( , ) je jezero na severovýchodě Kolymské nížiny v Jakutské republice v Rusku. Má rozlohu 58,5 km².\n\nNedaleko se nachází Velké mořské jezero.\n\n"}
{"id": "86858", "url": "https://cs.wikipedia.org/wiki?curid=86858", "title": "Velké mořské jezero", "text": "Velké mořské jezero\n\nVelké mořské jezero ( , , ) je jezero na severovýchodě Kolymské nížiny v Jakutské republice v Rusku. Má rozlohu 205 km².\n\nPobřeží je nížinné, málo členité. Nedaleko se nachází Malé mořské jezero.\n\nZdroj vody je sněhový a dešťový. Zamrzá na konci září a rozmrzá v červnu. Z jezera odtéká řeka Ankavaam (přítok Velké Čukočji).\n\n"}
{"id": "86859", "url": "https://cs.wikipedia.org/wiki?curid=86859", "title": "Mstino", "text": "Mstino\n\nMstino ( ) je jezero na severovýchodě Valdajské vysočiny (Hornovolocké pásmo) ve Tverské oblasti v Rusku. Má rozlohu 12,5 km². Je 10 km dlouhé a 1,5 až 2 km široké. Dosahuje maximální hloubky 10 m.\n\nJe protáhnuté z jihojihovýchodu na severoseverozápad.\n\nZdroj vody je smíšený s převahou sněhového. Do jezera ústí řeky Cna a Šlina. Z jezera odtéká řeka Msta do jezera Iľmeň.\n\nPo výstavbě Hornovolocké vodní cesty se jezero rozšířilo na přehradní nádrž.\n"}
{"id": "86868", "url": "https://cs.wikipedia.org/wiki?curid=86868", "title": "Nepřevázka", "text": "Nepřevázka\n\nNepřevázka (dříve též Nepřevaz, Nepřevázky či Nepřivazeves) je obec v okrese Mladá Boleslav, kraj Středočeský. Rozkládá se asi čtyři kilometry jižně od Mladé Boleslavi. Žije zde obyvatel. Žije zde i moderátorka Jolana Voldánová.\n\nPrvní písemná zmínka o obci pochází z roku 1340.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nVe vsi Nepřevázka s 454 obyvateli v roce 1932 byly evidovány tyto úřady, živnosti a obchody: 2 hostince, kolář, kovář, 3 obchody se smíšeným zbožím, krejčí, spořitelní a záložní spolek, trafika, velkostatek.\n\nSilniční doprava\n\nDo obce vede silnice III. třídy. Územím obce prochází silnice I/38 Kolín - Nymburk - Mladá Boleslav - Doksy - Jestřebí, okrajem území obce vede dálnice D10 (E65) Praha - Mladá Boleslav - Turnov s exitem 39.\n\nŽelezniční doprava\n\nObec leží na železniční trati 071 Nymburk - Mladá Boleslav. Jedná se o jednokolejnou celostátní trať, doprava byla na trati zahájena roku 1870. Přepravní zatížení tratě 071 mezi v roce 2011 činí obousměrně 5 rychlíků a 10 osobních vlaků. Na území obce leží železniční zastávka \"Nepřevázka\", zastavují zde pouze osobní vlaky, a to na znamení.\n\nAutobusová doprava\n\nDo obce zajížděly v květnu 2011 autobusové linky jedoucí z těchto cílů: Dobrovice, Loučeň, Lysá nad Labem, Mladá Boleslav, Nymburk.\n\n\n"}
{"id": "86873", "url": "https://cs.wikipedia.org/wiki?curid=86873", "title": "Bulvar Rokossovskogo (stanice metra v Moskvě)", "text": "Bulvar Rokossovskogo (stanice metra v Moskvě)\n\nBulvar Rokossovskogo (), dříve Ulica Podbělskogo () je stanice moskevského metra.\n\nStanice se nachází na Sokolničeské lince, v její severní části a je zároveň i její konečnou. Je založená mělce pod povrchem – pouze 8 m hluboko. Má ostrovní nástupiště podpírané dvěma řadami celkem dvaceti šesti sloupů. Pojmenována je po \"ulici Vadima Podbělského\", která však byla roku 1991 přejmenována; současný stav tak částečně mate cestující, současný název je platný od roku 2014. Ve stanici je umístěna i busta Podbělského. Výstup z nástupiště vede do dvou podzemních vestibulů. Z úseku mezi stanicemi Čerkizovskaja a Ulica podbělskogo vybíhá odbočka, na níž se nachází depo, sloužící pro celou linku. Tento mezistaniční úsek je zároveň konstruován tak, aby se stanice v budoucnu odpojila od Sokolničeské linky a stala se součástí nové plánované linky okružní.\n\n"}
{"id": "86884", "url": "https://cs.wikipedia.org/wiki?curid=86884", "title": "Slovenská hokejová reprezentace", "text": "Slovenská hokejová reprezentace\n\nSlovenské národní hokejové mužstvo patří mezi národní reprezentační mužstva v ledním hokeji současnosti. Největším úspěchem je zlatá medaile z mistrovství světa v roce 2002. Na Mistrovství světa 2012 v Helsinkách se umístilo na 2. místě.\n\n\n\n\n\n\n\n\n\n\n\n\n\n\n\n\n\n\n\"Aktualizovano k 12. květnu 2015 po MS 2015 v Praze a Ostravě\n\nPřehled hokejistů Slovenska (od roku 1940) podle počtů odehraných reprezentačních zápasů.\n\nCelkem se ve slovenském dreze představilo v 560 oficiálních zápasů 398 hokejistov, z kterých 26 odehrálo sto a více zápasů.\nNa památku významného hráče bylo z reprezentace vyřazeno číslo:\n\n\n"}
{"id": "86892", "url": "https://cs.wikipedia.org/wiki?curid=86892", "title": "Stadium Arcadium", "text": "Stadium Arcadium\n\nStadium Arcadium je deváté studiové album skupiny Red Hot Chili Peppers. Album obsahuje dva disky (\"Jupiter\" a \"Mars\"), které obsahují dohromady 28 písní. Původně mělo album obsahovat 3 disky, ale od toho nakonec skupina ustoupila. Producentem je tradičně Rick Rubin. Jedná se také o poslední studiové album, na kterém vystupuje kytarista John Frusciante; roku 2009 ze skupiny odešel.\n\nVšechny skladby napsali Flea, Anthony Kiedis, John Frusciante a Chad Smith.\n"}
{"id": "86894", "url": "https://cs.wikipedia.org/wiki?curid=86894", "title": "Nadudoturku", "text": "Nadudoturku\n\nNadudoturku, Naduto-Turku nebo Munto ( , nebo ) je jezero v Tajmyrském autonomním okruhu v Krasnojarském kraji v Rusku. Leží na jihozápadním okraji poloostrova Tajmyr. Má rozlohu 127 km².\n\nJezero vykazuje dešťovo-sněhový (pluvio-nivální) odtokový režim. Zamrzá v říjnu a rozmrzá v červnu.\n\nJe bohaté na ryby.\n"}
{"id": "86895", "url": "https://cs.wikipedia.org/wiki?curid=86895", "title": "Nědželi", "text": "Nědželi\n\nNědželi ( , též \"Ниджили\") je jezero na Středojakutské rovině v Jakutské republice v Rusku. Má rozlohu 119 km². Průměrně je hluboké 3 m a dosahuje maximální hloubky 7 m. Je protáhnuté z západu na východ v délce 30 km.\n\nZdroj vody je sněhový. Do jezera ústí řeky Kjun-kej a Charyja-Jurjach. Z jezera odtéká řeka Sijan (povodí Viljuje).\n"}
{"id": "86896", "url": "https://cs.wikipedia.org/wiki?curid=86896", "title": "Něro", "text": "Něro\n\nNěro ( nebo ), je jezero v Jaroslavské oblasti v Rusku. Má rozlohu 54,4 km². Je 13 km dlouhé a maximálně 8 km široké. Průměrně je hluboké 1 až 1,3 m a dosahuje maximální hloubky 3,6 m. Dno je pokryté tlustou vrstvou sapropelu.\n\nZdroj vody je smíšený s převahou sněhového. Rozsah kolísání úrovně hladiny je 3,2 m. Nejvyšší je v dubnu a květnu a nejnižší v říjnu. Zamrzá v říjnu a rozmrzá v dubnu. Do jezera ústí 18 přítoků, ze kterých je největší řeka Sara. Z jezera odtéká řeka Vjoksa (přítok řeky Kotorosľ). Odtok z jezera je regulovaný přehradní hrází se zdymadlem na řece Kotorosľ (přítok Volhy).\n\nNa jezeře je rozvinutá místní lodní doprava a rybářství (cejni, okouni, štiky). Na břehu leží město Rostov.\n"}
{"id": "86897", "url": "https://cs.wikipedia.org/wiki?curid=86897", "title": "Ruská hokejová reprezentace", "text": "Ruská hokejová reprezentace\n\nRuská reprezentace ledního hokeje, rusky \"Сборная России по хоккею с шайбой\" je jedním z nejúspěšnějších a nejtradičnějších národních týmů v historii ledního hokeje. Jde o nástupnickou reprezentaci sovětské hokejové reprezentace. Největším úspěchem byl zisk pěti titulů mistrů světa a zisk stříbrné medaile na zimních olympijských hrách v roce 1998. Na Zimních olympijských hrách v roce 2014 se ruské národní hokejové mužstvo umístilo na 5. místě, na posledním Mistrovství světa konaném v roce 2019 na Slovensku se ruská sborná umístila na 3. pozici, když v boji o bronzovou medaili porazila českou hokejovou reprezentaci na samostatné nájezdy.\n\n<nowiki>*</nowiki> – ZOH 2018 se zástupci Ruska účastnili pod neutrální vlajkou OAR (Olympijský sportovec z Ruska) a úspěch se tedy nepřičítá Rusku jako státu.\n\n"}
{"id": "86903", "url": "https://cs.wikipedia.org/wiki?curid=86903", "title": "Turbohřídelový motor", "text": "Turbohřídelový motor\n\nTurbohřídelový motor pracuje na stejném principu jako motor turbovrtulový – proud plynu vzniklý spalováním paliva pohání turbínu, která následně otáčí hřídelí. Turbohřídelové motory se nejčastěji používají pro pohon vrtulníků a vznášedel.\nHřídel přes reduktor pohání například rotor u vrtulníků. U dvoumotorových vrtulníků bývají motory umístěny vedle sebe tak, že pohánějí jediný reduktor. Také proudové motory se někdy přestavují na turbohřídelové a používají se například pro pohon elektrických generátorů. \n\nPrvní turbohřídelový motor byl postaven francouzskou firmou Turbomeca v roce 1948, tento motor byl později použit pro vrtulník Alouette II.\n"}
{"id": "86904", "url": "https://cs.wikipedia.org/wiki?curid=86904", "title": "Běloruská hokejová reprezentace", "text": "Běloruská hokejová reprezentace\n\nBěloruské národní hokejové mužstvo patří mezi národní reprezentační mužstva v ledním hokeji, která hrála v elitní A-kategorii Mistrovství světa.Na mistrovství světa 2018 po prohře s Rakouskem 4:0 sestoupil do B divize. Jeho největším úspěchem je 4. místo na Zimních olympijských hrách 2002 v Salt Lake City. Řídí ji Běloruská hokejová federace.\n\nNa zimních ZOH v Salt Lake City vyhrálo ve čtvrtfinále překvapivě nad Švédskem 4:3. Vítězný gól dal Vladimir Kopat ze středního pásma Tommy Salovi, kterému puk přepadl přes záda.\n\n"}
{"id": "86907", "url": "https://cs.wikipedia.org/wiki?curid=86907", "title": "Pýtheás z Massalie", "text": "Pýtheás z Massalie\n\nPýtheás z Massalie (či Massilie) byl řecký obchodník, zeměpisec a průzkumník, žil přibližně v letech 380 př. n. l. – 310 př. n. l. v řecké kolonii Massalii (nynější Marseille ve Francii). Podnikl námořní cestu k britským ostrovům a pronikl až přibližně k severnímu polárnímu kruhu. Svou cestu popsal v knize \"Peri tú Ókeanú\", kterou však známe pouze zprostředkovaně díky jejím starověkým kritikům. \nJe po něm pojmenován kráter Pytheas na přivrácené straně Měsíce.\n\nPýtheás byl nezámožný svobodný občan, ale získal značné matematické a astronomické vědomosti. Slyšel o Pythagorově teorii o kulatosti Země a celého vesmíru, jeho současník Aristoteles věděl, že učenci té doby spočítali obvod Země s relativní přesností na 400 000 stadií. Jako námořník uměl používat gnómon, přístroj na určování zeměpisných šířek, který Řekové převzali kolem 575 př. n. l. od Féničanů. Určil šířku Massalie na 43° a 1´ s.š. (správně 43° 17´ ). Gnómon pak užil k určení polohy na otevřeném moři. Jako námořník zřejmě cestoval už dříve a v oblasti Španělska studoval slapové jevy (příliv a odliv), přičemž správně poukázal na roli měsíčních fází.\n\nPýtheás toužil poznat, co je mimo hranice řeckého světa. Pravděpodobně kolem roku 325 př. n. l. (možná o něco dříve) dala městská rada (timúchové) v Massilii finanční prostředky na cestu, která by jim umožnila přímý obchod s producenty cínu a jantaru na severu Evropy. Byla dokonce snaha nalézt vodní spojení mezi Baltským a Černým mořem. Spekuluje se, že plánovanou výpravu mohl financovat i Alexandr Veliký.\n\nK vedení výpravy se uvolil Pýtheás, který byl znám jako velký mluvka, jemuž se příliš nevěřilo. Obchodní účel cesty byl pro něho vedlejším důvodem k uskutečnění svého snu poznat kraje mimo dosavadní okruh řeckého světa. Je ovšem nepochybné, že na dovozu cínu a případném objevu dalších nalezišť v Británii byl osobně zainteresován. Byl vybaven zvláštní lodí nazvanou Artemis, zřejmě birémou, lodí s jedním stěžněm a dvěma řadami vesel, byla asi 45 m dlouhá a 7,6 m široká, obsluhovalo ji 50 – 60 veslařů a dalších 20 námořníků obsluhy.\n\nZačátek cesty je neznámý a patří dohadům. Existují dvě hypotézy o tom, jak Pýtheás překonal kartaginskou blokádu Gibraltarské úžiny. Kartaginci totiž nedovolovali cizím lodím její průjezd, aby nepřišli v této oblasti o obchodní monopol. Právě Pytheova výprava jim ho měla narušit.\n\nPrvní domněnka hovoří o tom, že se Pýtheás plavil pět dnů Středozemním mořem k západu a když se blížil k Herkulovým sloupům (Gibraltaru), natřel loď (některé prameny uvádějí lodi dvě) na černo a v noci proplul kolem kartaginských hlídek, možná, že využil nějaké mezery v jejich blokádě, protože oblast dobře znal. Jiní vědci se domnívají, že se Pýtheás dostal po zemi přes Galii k ústí Garonny nebo Loiry a zde si teprve postavil i loď.\n\nPýtheás se cestou několikrát zastavil, aby doplnil zásoby a pitnou vodu. V Biskajském zálivu se poprvé loď dostala mimo dohled břehu, po třech dnech (zřejmě plavby z ústí Loiry) přistála Artemis poblíž ostrova Oxissanie (dnešní Ouessant), která byla hlavním překladištěm cínu. Zde námořníci zažili obrovský odliv (asi 16 m), což bylo pro člověka ze Středozemí nepředstavitelné. Loď se nečekaně dostala na sucho a málem se převrhla.\n\nBritské ostrovy po staletí znali Féničané jako základní zdroj cínu, vedle mědi součást bronzu. Pokračování plavby zavedlo Řeky na poloostrov Cornwall, hlavní naleziště cínu a obchodní cíl cesty. Pýtheás zde studoval jeho dobývání a zpracování, zároveň chtěl najít i naleziště nová. Obyvatelé na pobřeží Cornwallu se označovali jako Pretani nebo Priteni (Malovaní nebo Tetovaní lidé) a Pýthéas označil zemi, kterou pro Řeky objevil, jako Prettaniké, Diodóros Sicilský toto pojmenování později změnil na Pretannia. Etymologie slova Británie se ukazuje zřejmě jako „Ostrovy Malovaných lidí (Pretani)“.\n\nPýtheás celou Británii obeplul. S domorodci vycházel dobře, studoval jejich zvyky, jediným problémem bylo handrkování o nápoje. Za řecké víno domorodci nabízeli své pivo, které Řekům vůbec nechutnalo. Pýtheás popisuje podrobně zeměpisné prvky i obchody a zvyky obyvatel. Na severu míjí skupinu ostrovů, které pojmenoval Orcas (Orkneje). Námořníci jsou tu překvapeni hejnem obrovských ryb. Líně plavaly po vodě a hlučně vyfukovaly ze svého hřbetu proudy vody. Bylo to první setkání Řeků s velrybami. \n\nNa severu Skotska se dovídá, že ještě dál na sever existuje země, kde slunce zapadá jen na dvě až tři hodiny a pak opět vychází, dokonce existují místa, kde slunce půl roku vůbec nezapadá. Touží tato místa poznat a vydává se na sever.\n\nKvůli nepřímým materiálům se současné historiografii nabízí opět několik hypotéz. Pýtheás se vydává na šestidenní plavbu do bájné země Thúlé. Starší historikové se domnívali, že Thúlé ležela někde v oblasti středního Norska (kolem Trondheimu). Shetlandy a Faery byly příliš blízké na tak dlouhou plavbu. Proti názoru, že Pýtheás dorazil na Island, argumentují s tím, že Pýthéas v Thúlé dostával med, nápoje z medu a obilí, popisuje dokonce výmlat obilí v uzavřených stodolách a jeho uskladňování v dírách proti mrazu.\n\nDnes se kloníme spíše k domněnce, že skutečně šlo o Island a nesrovnalosti mohou vyplývat ze změn v podnebí nebo textových zkomolenin. Zprávy totiž svědčí o cestě spíše na severozápad, Pýtheás u Thúlé narazil na zmrzlé moře a popsal i sopky. K plavbě mohl využít západního směru Golfského proudu, který se vlivem chladného oceánu obrací na severu k Islandu.\n\nPýtheás pokračoval ještě dále, dokud mu to moře umožnilo. Pak narazil na hustou mlhu, v níž nic nerozeznával. Ocitl se v děsivé prázdnotě, kde vzduch nasycený mlhou splýval s vodou a ledovou břečkou, takže se mu zdálo, že není ani vzduch ani země, jen hustá mlha a ledová kaše. Byli v místech, která nelze ani přeplout ani přejít nohama. Museli loď obrátit. Nejodvážnější domněnky hovoří o tom, že Pytheás mohl být na dosah Grónska a snad mohl jeho břehy vidět.\n\nPýtheás se vracel k pobřeží Británie, dokončil její obeplutí, a pak se ještě vydal hledat Jantarové ostrovy. Dodnes není zřejmé, o které ostrovy se jedná, protože k jantaru se mohli Řekové dostat na pobřeží Severního i Baltského moře. Mnozí tvrdí, že do Baltu Pýtheás nepronikl, neboť chybí zmínka o Kattegatu a dánských ostrovech. Mohlo se jednat o Fríské ostrovy, ale nejspíš o Helgoland nebo některý zaniklý ostrov (Pytheás mluví o přistání na ostrově Avalus). Zpět se asi vrací po souši údolími Rýna a Rhony, kudy se severem obchodovali Etruskové.\n\nDo svého města přivezl Pýtheás velký náklad cínu a jantaru. Obchodníci ho uvítali nadšeně, ale mnohem skeptičtější byli k jeho vyprávění a knize \"Peri tú Ókeanú\". Nikdo mu nevěřil a měli ho za blázna. Stejně odmítaví byli i ti, kdo knihu podrobili kritice ještě předtím, než shořela s Alexandrijskou knihovnou. Úryvky z díla se dochovaly u Strabóna, Diodora Sicilského a Plinia Staršího. Nikdo z nich nedovedl překonat navyklý způsob uvažování a až přelom 19. a 20. století (arktické výpravy F. Nansena a dalších) dal Pýtheovi za pravdu.\n\n\n\n"}
{"id": "86910", "url": "https://cs.wikipedia.org/wiki?curid=86910", "title": "Regulární matice", "text": "Regulární matice\n\nRegulární matice (v některé literatuře též \"invertibilní\") je taková čtvercová matice, jejíž determinant je různý od nuly, tzn.\n\nEkvivalentně lze též tvrdit:\n\nOpakem regulární matice je tzv. singulární matice s nulovým determinantem.\n\nDůležitou vlastností regulární matice je možnost vypočítat jednoznačně inverzní matici. Toho lze využít např. při řešení soustavy lineárních rovnic.\n\n"}
{"id": "86911", "url": "https://cs.wikipedia.org/wiki?curid=86911", "title": "Hutisko-Solanec", "text": "Hutisko-Solanec\n\nHutisko-Solanec je obec v okrese Vsetín Zlínského kraje. Obec vznikla 1. ledna 1960 sloučením dvou do té doby samostatných obcí: \"Hutisko\", která byla založena v roce 1656, a \"Solanec pod Soláněm\", ta byla za obec prohlášena roku 1657. Žije zde obyvatel.\n\nNejvyšším vrcholem je Vsacká Tanečnice (tzv. Trojačka) s nadmořskou výškou 912 metrů nad mořem.\n\n\n\n\n\n\n"}
{"id": "86913", "url": "https://cs.wikipedia.org/wiki?curid=86913", "title": "Alfa Romeo 185T", "text": "Alfa Romeo 185T\n\nAlfa Romeo 185T byl vůz formule 1 týmu Benetton Team Alfa Romeo, který se účastnil mistrovství světa v roce 1985.\n\n\nPříliš rychle opustil rýsovací prkno model 185T a to se výrazně projevilo na trati, kde Alfy nestačily na konkurenci. Tým se v polovině sezóny rozhodl pro návrat modelu z roku 1984.\n\n\n\ntučně vyznačené závody znamenají zisk pole position\n"}
{"id": "86914", "url": "https://cs.wikipedia.org/wiki?curid=86914", "title": "Tlumačov (okres Zlín)", "text": "Tlumačov (okres Zlín)\n\nObec Tlumačov se nachází 20 kilometrů západně od Zlína. Leží na rozhraní Hornomoravského a Dolnomoravského úvalu. Žije zde obyvatel.\n\nPrvní zmínka o Tlumačovu se objevuje roku 1141 na seznamu církevních statků na Moravě, který nechal sepsat olomoucký biskup Jindřich Zdík. V roce 1241 byla obec zpustošena při vpádu Tatarů. Podobně se zachovali i Švédové v roce 1634. Roku 1638 koupil Tlumačov hrabě Jan z Rotálu.\n\n\n\n\n"}
{"id": "86915", "url": "https://cs.wikipedia.org/wiki?curid=86915", "title": "Tečovice", "text": "Tečovice\n\nObec Tečovice se nachází v severozápadní části údolí Dřevnice. První zmínky o obci pocházejí z roku 1141. V roce 1991 se obec odtrhla od blízkého města Zlín. Žije zde obyvatel.\n\nOficiálně se vznik obce datuje do roku 1141. Místo však bylo osídleno již paleolitu. Další zmínka o obci pochází z roku 1307, kdy Buň z Tečovic obdržel samostatné panství Tečovice. Kolem roku 1260 byl postaven kostel \"sv. Jakuba Většího\". Stavba byla původně románská a později byla přestavěna v gotickém slohu. Kostel je vyzdoben freskami ze 14. století. Tečovice jsou dle historických pramenů rodištěm Jana Milíče z Kroměříže.\n\nV letech 1961–1990 byla součástí města Zlína. V roce 1992 získala obec vlastní znak – dvě stříbrné jezdecké ostruhy a stříbrná mušle na zeleném podkladu.\n\n\n\n"}
{"id": "86917", "url": "https://cs.wikipedia.org/wiki?curid=86917", "title": "Totálně unimodulární matice", "text": "Totálně unimodulární matice\n\nTotálně unimodulární matice je taková matice, u níž determinant každé její čtvercové podmatice je roven -1,0 nebo 1.\n\nTotálně unimodulární matice je typem polynomiálním matice.\nMezi nimi má výsadní postavení matice:\n\nFakt:\nV unimodulární matici se mohou vyskytovat pouze čísla -1,0 a 1. Protože i determinanty jednotlivých prvků matice musí být -1,0 nebo 1, může se matice skládat pouze z těchto čísel. Ovšem ne každá matice skládající se z těchto čísel je totálně unimodulární!\n\nFakt:\nInverzí matice k regulární totálně unimodulární matici je celočíselná matice.\n\nFakt: Totálně unimodulární matice jsou uzavřené na\nFakt: Souvislost totálně unimodulární matice a matice incidence grafu\nVěta:\nDvě polynomiální matice odpovídajících rozměrů jsou nesoudělné, když všechny jejich největší společní dělitelé jsou unimodulární matice.\n\nDůkaz:\n\nVěta: Pro lineární program formula_3, kde formula_4 splňuje formula_5, kde formula_6 je totálně unimodulární matice a formula_7 jsou celočíselné vektory odpovídajících rozměrů, platí: všechny vrcholy mnohostěnu určeného nerovnicemi jsou celočíselné a optimum lineárního programu je též celočíselné.\n\nDůkaz: Z Cramerova pravidla.\n\nVěta: Nechť formula_8 má v každém sloupci nejvýše dva nenulové prvky. Pak formula_6 je totálně unimodulární právě když existuje formula_10 taková, že formula_11 vznikla přenásobením některých řádků formula_6 koeficientem formula_2 a všechny sloupcové součty leží v formula_14.\n\nDůkaz:\nVelký význam má v úlohách celočíselného programování, kde pro výpočet řešení umožňuje použít jednodušší algoritmy obecného lineárního programování.\n"}
{"id": "86920", "url": "https://cs.wikipedia.org/wiki?curid=86920", "title": "Mistr a Markétka", "text": "Mistr a Markétka\n\nMistr a Markétka je román ruského spisovatele Michaila Bulgakova. Byl napsán v letech 1928 až 1940. Obsahuje dvě části, třicet dvě kapitoly a epilog.\n\nMichail Bulgakov začal na knize pracovat v roce 1928. První verze nesly názvy \"Černý mág\" (\"Черный маг\"), \"Inženýrovo kopyto\" (\"Копыто инженера\"), \"Žonglér s kopytem\" (\"Жонглер с копытом\") či \"Veliarův syn\" (\"Сын Велиара\"). Rukopis byl připravován pro vydavatelství \"Nědra\" a jeho první verze byla (po zákazu hry \"Kabala pobožnůstkářů\" – \"Кабала святош\") autorem spálena 18. března 1930. Dochoval se autorův dopis, datovaný 28. dubna 1930 a adresovaný vládě, v němž autor doslovně píše \"“... osobně, vlastníma rukama jsem v kamnech spálil všechny koncepty románu o ďáblovi.“\" (Motiv pálení díla se objevuje i v knize samotné.)\n\nPráci nad románem autor obnovil již v roce 1931. Ve druhé verzi se objevují postavy \"Markéty\" a \"Mistra\" a román získává definitivní název \"Mistr a Markétka\" (\"Мастер и Маргарита\"). V pořadí druhá verze byla dokončena v roce 1936. Dílo v této podobě již obsahovalo větší část zápletky i všechny důležité pasáže. V roce 1937 Bulgakov román ještě jednou zredigoval a do názvu doplnil podtitul \"Fantastický román\". Začišťováním a slohovým pilováním textu (za pomoci své ženy) se zabýval téměř až do své smrti – poslední úpravy rukopisu jsou datovány 13. února 1940 (necelý měsíc před Bulgakovovou smrtí). Román je tak fabulačně završen. Bulgakovova žena však pokračovala v redakci románu až do roku 1941. Některé ze zbývajících a Bulgakovem i jeho ženou nepostřehnutých rozporů jsou přesto předmětem kvízových otázek znalců autorova díla (\"Mistr\" je např. v \"Kapitole třinácté\" hladce oholen, zato v \"Kapitole čtyřiadvacáté\" – dějově následující za několik hodin – má dlouhou bradku).\n\nCenzurovaná verze (12 % textu vynecháno, ještě větší část pozměněna) byla poprvé publikována až v roce 1966 v časopise \"Moskva\" (\"ročník 1966, č. 11\" a \"ročník 1967, č. 1\"). Text odstraněných a upravených částí vyšel samizdatově a byl doplněn o údaje nezbytné ke kompletnímu nahrazení originální verze. V roce 1967 nakladatelství Posev (ve Frankfurtu) vydalo kompletní verzi (právě díky samizdatovým doplňkům). Rusko se prvního necenzurovaného znění dočkalo až v roce 1973, kdy v nakladatelství \"Chudožestvenaja Litěratura\" (\"Художественая Литература\") vyšla verze opírající se o rukopisy sepsané do začátku roku 1940. Toto znění bylo považováno za kanonické až do roku 1989, kdy byla za pomoci redaktorky \"Lydie Janovské\" vydána verze respektující veškeré existující rukopisy.\n\nV češtině existují dva profesionální překlady tohoto díla, první a dosud patrně nejrozšířenější pořídila Alena Morávková (překlad vydal poprvé Odeon, 1969), která také přeložila mnoho dalších Bulgakovových děl. Překlad Morávkové byl vůbec prvním překladem, využívajícím necenzurované znění, a stal se podkladem několika rozhlasových i divadelních inscenací. Autorem druhého překladu je Libor Dvořák, poprvé byl vydán v roce 2005 v Odeonu. Dvořák přeložil rovněž podklady pro dabing ruského seriálu. Oba překlady se v podstatných detailech, např. ve jménech postav, výrazně odlišují (básník Bezdomnij, rusky Бездомный - u Morávkové Bezprizorný, u Dvořáka Bezdomovec).\n\nRomán se odehrává v Moskvě v období NEPu. Některé scény se odehrávají v bytu č. 50 v domě 302b v Sadové ulici. Bulgakov bydlel v letech 1921-1924 v bytu č. 50 na Velké sadové ulici 10 (ул. Большая Садовая, дом 10,6-й подъезд, 4-й этаж, квартира 50) a dům a jeho obyvatelé se stali předobrazem románu. Dnes je v bytu č. 50 muzeum Michaila Bulgakova.\n\nMnoho postav má symbolická jména – některá vychází z významu příslušných jmen v ruštině (Lichodějov, Bezprizorný, Korovjev), jiná mají dávný mytologický původ (Azazelius). Mnoho vedlejších postav je také pojmenováno podle hudebních skladatelů.\n\n\nKniha je vyprávěna v er-formě, i když si vypravěč neodpouští subjektivní poznámky. Vše je psáno čtivým stylem, který je vyprávěn ne úplně striktně dodržovanou spisovnou řečí, takže vše působí přirozeně. Kniha je též proložena zábavnými dialogy a postavami, což také přidává na čitelnosti. Velice často se zde také vyskytuje vyprávění jiného příběhu. Za všechno lze uvést příběh o Pilátovi Pontském, který provází čtenáře celou knihou. V něm autor vypráví příběh biblické postavy dle své fantazie, čímž vlastně vytváří jakýsi apokryf. Většina popisů v knize je vedena tak, že čtenář má mnoho příležitostí zapojit svou fantazii a představit si tak popisované jevy podle svého gusta. Podání ďáblových pomocníků je tu taktéž velice zajímavé. Vyprávěním o Ďáblu jako o postavě, která nepáchá pouze zlo, ale chová se docela lidsky, vytváří Bulgakov parafrázi na Fausta. Vložený příběh o Pilátovi, čtivost, popisy poskytující dobrý prostor pro fantazii a humor činí z románu knihu pro velmi široký okruh čtenářů.\nV ČR vyšla též komiksová adaptace Andrzeje Klimowského (2009, BB art), jejíž textové části přeložil podle anglické verze a s použitím Dvořákova překladu Viktor Janiš.\n\nV roce 1972 vznikl italsko-jugoslávský film Mistr a Markétka, režíroval ho Aleksandar Petrović a měl délku 95 minut.\n\nPolská verze Mistrz i Małgorzata pochází z roku 1988 a byla natočena jako televizní miniseriál.\n\nÚspěšná ruská adaptace z roku 2005 byl desetidílný seriál natočený s rozpočtem 5 milionů dolarů, Českou televizí byl v premiéře uveden v březnu–dubnu 2010 na programu ČT2.\n\nV letech 2005–2007 uvádělo jevištní adaptaci Dodo Gombára, s použitím překladu Aleny Morávkové, Městské divadlo Zlín.\n\n\n"}
{"id": "86922", "url": "https://cs.wikipedia.org/wiki?curid=86922", "title": "Spirit 101D", "text": "Spirit 101D\n\n\n\n\n\n"}
{"id": "86928", "url": "https://cs.wikipedia.org/wiki?curid=86928", "title": "Krápník", "text": "Krápník\n\nKrápník je obecné označení pro podlouhlý výrůstek, vznikající na stropech i podlahách podzemních prostor. Zpravidla může mít různorodé tvary \"(rampouchovitý, sloupkovitý, hvězdicovitý, atd.)\".\n\nNejčastěji se vyskytuje v krasových jeskyních, kde je tvořen kalcitem, tzv. sintrem. Vzniká zpětnou kondenzací rozpuštěného vápence. V jiných horninách je odlišného složení (existují i lávové krápníky).\n\nOdborná veřejnost rozlišuje celou řadu krápníků podle místa jejich vzniku. Hovoříme o brčkách, stalaktitech, stalagmitech, závojích, stalagnátech, jeskynních růžicích, excentrických krápnících.\n\nKrápník roste velmi pomalu, obecně pro představu cca 1 mm krápníku roste okolo 15 roků.\n\nKrápníky většinou vznikají usazováním rozpuštěné látky z nasyceného vodního roztoku při změnách okolní teploty a tlaku. Vlivem změny teplotních a tlakových podmínek dochází (převážně u vápencových krasů) k úniku rozpuštěného CO, což má za následek srážení rozpuštěné látky ve vodním roztoku. Postupným srážením začíná vznikat na stropě jeskyně útvar, který se vlivem gravitace začíná prodlužovat směrem dolů. Tento prvotní dlouhý a úzký krápník se nazývá brčko. Následné další srážení má za následek vznik útvaru, který se prodlužuje a zesiluje, čímž postupně vzniká stalaktit. Jelikož odkapávající voda ze stalaktitu je stále obohacena o rozpuštěné látky, dochází k tomu, že část rozpuštěných látek se sráží při styku s podlahou jeskyně. Od spodku jeskyně tak začíná směrem vzhůru vyrůstat stalagmit. Při delším časovém působení dochází ke spojení těchto dvou krápníků. Vzniklému útvaru se říká stalagnát.\n\nVznik dalších druhů krápníků je spojen se složitějším působením dalších jevů.\n\nZvláštním případem jsou tzv. lávové krápníky, které vznikají odkapáváním žhavé lávy a následným tuhnutím jejich částí na stropech jeskyně.\n\nVelkým nebezpečím pro krápníkovou výzdobu jeskyň se stala rozmáhající se turistika. Davy návštěvníků, které chtějí navštívit podzemní krásy mají na svědomí jeho poškozování. Zpřístupněním jeskynních komplexů má za následek změny teplotně-tlakých podmínek, změnu vlhkosti a tím pádem narušení srážení respektive růstu krápníků. Druhým nebezpečím jsou ruce návštěvníků, kteří krápníky osahávají, či části ulamují.\n\nZ důvodů ochrany je velká část jeskyní objevena, prozkoumána a opětovně zakonzervována, aby se tak zachovaly podmínky, které v ní panují. Znepřístupněním jeskyně dochází k ochraně její krápníkové výzdoby pro další generace.\n"}
{"id": "86932", "url": "https://cs.wikipedia.org/wiki?curid=86932", "title": "Migmatit", "text": "Migmatit\n\nMigmatity (z řeckého \"migma\" – směs) jsou přeměněné horniny složené ze dvou složek, granitové a rulové. Nejčastěji mívají podobu páskovaných rul. Vyskytují se při okrajích granitových intruzí nebo v zónách nejvyššího stupně přeměny (ultrametamorfismu), kde již začíná částečná anatexe (roztavení horniny). Vznikají tak, že z magmatu unikající plyny a horké roztoky vnikají po plochách břidličnatosti do přeměněných hornin. Po ochlazení se z nich vyloučí minerály živec a křemen, které vytvoří v tmavé hornině (substrátu) světlé proužky (metatekt). Minerálním složením jsou migmatity blízké pararulám, způsobem vzniku zase magmatickým horninám. Často mají podobu páskovaných rul, od kterých je makroskopicky často nelze rozlišit. Proto jsou v soustavě přeměněných hornin řazeny do zvláštní skupiny smíšených hornin.\nMigmatit, jako hornina hybridního charakteru, tvoří hranici mezi přeměněnými a magmatickými horninami.\nPro migmatity se původně používalo několik různých označení. Termín migmatit poprvé použil finský petrolog J. J. Sederholm v roce 1907, který zkoumal migmatity v oblasti Baltského štítu v jižním Finsku.\n\nMigmatity vznikají procesem migmatitizace. Je to proces blízký metamorfní diferenciaci až částečnému natavení (anatexia). K těmto procesům dochází často na okrajích granitových intruzí nebo v zónách mobilizace a migrace látek při tektonických a metamorfních procesech. Tyto procesy se mohou různě kombinovat, přičemž může dojít ke vzniku různých druhů migmatitů. \n\nInjekce zbytkových granitoidních (žulové, granodioritové nebo pegmatitové taveniny) roztoků mohou pronikat podél ploch břidličnatosti nebo příčných puklin krystalických břidlic a vznikají tak injekční migmatity, tvořící aureolu kolem plutonů. Po ochlazení z horkých roztoků vykrystalizují minerály živec a křemen, které vytvoří v tmavé hornině (označované jako \"paleosom\", nebo substrát) světlé proužky (\"leukosom\" či metatekt). Tmavé pruhy s relikty minerálů původní horniny tvoří tzv. \"melanosom\". Jednotlivé pruhy bývají zvrásněné. Granitové pruhy vznikají dílčím natavováním mateřské horniny při teplotách těsně pod bodem tání krystalických břidlic nebo rul.\n\nGranitová tavenina, která se podílí na vzniku migmatitu může mít i metamorfní původ, pokud vzniká na místě selektivním tavením některých složek horniny. Nově vzniklá páskovaná textura nemusí být paralelní s metamorfní foliací původní horniny.\n\nNa vzniku migmatitů se tedy mohou podílet:\n\n\nPři výzkumu migmatitů bylo vytvořeno více druhů klasifikací. Podrobnější členění se opírá o formy a vztahy obou hlavních složek tj. pevné složky a mobilní fáze.\n\nHlavní typy migmatitů jsou:\n\n\nPodle textury se rozlišují také:\n\nMigmatity jsou časté v štítových oblastech prekambrického věku. Vyskytují se ve státě New York v USA, u města Kristiansand v jižním Norsku, východně od Stockholmu ve Švédsku či na více místech v jihovýchodním Finsku.\n\nMigmatity se, podobně jako ruly, využívají jako lomový kámen a při výrobě drceného kameniva. V oblastech, kde je možné těžit i větší bloky nepopraskaných hornin je lze využít jako dekorační kámen.\n"}
{"id": "86934", "url": "https://cs.wikipedia.org/wiki?curid=86934", "title": "Hvozd (okres Plzeň-sever)", "text": "Hvozd (okres Plzeň-sever)\n\nHvozd () je vesnice ve střední části okresu Plzeň-sever. V celé obci, která zahrnuje také Hodoviz, žije obyvatel, její katastrální území měří 1107,88 ha a PSČ všech adres je 331 01. Ve vlastním Hvozdu žije okolo 197 obyvatel a jeho katastrální území má výměru 530,45 ha.\n\nHvozd leží na planině na západním okraji manětínských lesů v nadmořské výšce 580 metrů, šest kilometrů jihovýchodně od Manětína.\n\nPrvní písemná zmínka pochází z roku 1253.\n\nHvozd sousedí na severovýchodě s Hodovizem, na východě s Osojnem, na jihovýchodě s Bažantnicí a Dražní, na jihu s Lítým, na západě s hospodářským dvorem Libenov a na severozápadě s Radějovem. Západně od vsi začíná přírodní park Manětínská.\n\n\n"}
{"id": "86935", "url": "https://cs.wikipedia.org/wiki?curid=86935", "title": "Cyklická křivka", "text": "Cyklická křivka\n\nCyklická křivka (trochoida) je definována jako množina bodů roviny, kterými prochází body křivky \"h\" (tzv. tvořící křivky nebo hybné polodie), která se valí (kotálí) po pevné křivce \"p\" (tzv. základní křivce nebo pevné polodii). Vzniklá křivka bývá také označována jako kotálnice.\n\nPevná polodie je geometrické místo bodů, které jsou okamžitými středy otáčení pro příslušné polohy pohybu. Hybná polodie je geometrickým místem bodů, které se během pohybu stanou okamžitými středy otáčení. Obě polodie se vždy dotýkají, a to v bodě, které je okamžitým středem otáčení.\n\nNormála v bodě kotálnice prochází okamžitým bodem otáčení.\n\nMezi cyklické křivky lze zařadit:\n\nMezi cyklické křivky patří také např. evolventa kružnice.\n\n"}
{"id": "86952", "url": "https://cs.wikipedia.org/wiki?curid=86952", "title": "Puma americká", "text": "Puma americká\n\nPuma americká (\"Puma concolor\") zvaná též horský lev, kaguár (či kuguár), stříbrný lev a případně i panter, je druhá největší kočkovitá šelma Ameriky (po jaguárovi) a největší zástupce malých koček. Může vážit i více než 100 kg a dosahovat celkové délky až 275 cm. Vyznačuje se šedou, béžovou či hnědou barvou srsti, mohutnými končetinami a relativně malou hlavou. Živí se především kopytníky, zvláště různými druhy jelenovitých. Napadá však i menší zvířata a dobytek. Na svou kořist většinou útočí jedním skokem a následným kousnutím do krku ji usmrtí. Puma je podle norem IUCN vedená jako málo dotčený druh. Kvůli predaci domácích zvířat a občasným útokům na člověka se dostává s lidmi do konfliktu a je na některých místech lovena.\n\n\n\n\nPuma je společně s kočkou divokou, rysem ostrovidem a levhartem skvrnitým kočkovitá šelma s největším areálem rozšíření. Obývá obě Ameriky, od kanadského Yukonu přes Andy až k jižnímu cípu Jižní Ameriky, a obzvláště na tomto kontinentu je i dnes široce rozšířena.\n\nPřed příchodem bílých osadníků žila na celém území dnešních Spojených států, z východního pobřeží ale vlivem člověka vymizela a na Floridě je kriticky ohrožená (přežívá zde zřejmě jen několik desítek exemplářů). Kdysi v ní lidé spatřovali hrozbu a považovali za nutné ji střílet. V USA tak přežívala výhradně jen v horských oblastech. Lov začal být důsledněji omezován od roku 1960 a její počty začaly opět růst. K návratu napomohla také rostoucí populace jiné divoké zvěře, která jí slouží za potravu. Ve Střední a Jižní Americe žije puma na většině původních míst. U tamních kultur předkolumbovského období byla puma uctívaným posvátným zvířetem.\n\nNa počátku 90. let žilo v Kanadě asi 3500–5000 jedinců, v USA přibližně 10 000 těchto šelem a populace ve Střední a Jižní Americe byla považována za výrazně větší, ale nebyla přesněji odhadnuta Na základě toho a dalších studií odborníci usuzují, že jen v Severní Americe se vyskytuje asi 20 000–30 000 kusů a lze předpokládat, že oproti starším odhadům bude jedinců schopných reprodukce více, než se předpokládalo – C. S. Blessley a T. D. Mangelsen ve své publikaci z roku 2000 uvádějí, že ve 12 západních státech žilo zhruba 10 000–50 000 pum. Mezinárodní svaz ochrany přírody v roce 2002 počítal s méně než 50 000 jedinci a v roce 2008, stejně jako v posledním aktualizovaném vydání z roku 2015, se už k celkové populaci přesněji nevyjadřuje. Z globálního hlediska není puma považována za ohroženou, ačkoli její stavy spíše klesají. Zdá se však, že severoamerická populace mírně roste a odborníci jsou zde tedy, navzdory trvajícím hrozbám (viz kap. \"Ohrožení\"), optimističtější.\n\nPuma je velikostí srovnatelná s levhartem (v průměru je mírně větší), i když velikost se liší podle zeměpisné šířky a také podle případného sympatrického (překrývajícího se) výskytu s jaguárem: tam, kde se vyskytují společně, mají pumy tendenci dorůstat menších rozměrů. Obecně platí Bergmannovo pravidlo: pumy, žijící v tropické oblasti, jsou menší než ty, které žijí blíže k pólům. Samci bývají až o polovinu větší než samice.\n\nPuma americká je štíhlá, svalnatá kočka, hlava je v poměru k tělu malá a obličejová část je krátká. Má krátké kulaté uši, otáčející se nezávisle na sobě a schopné zachytit i sebenepatrnější ruch. Má velké, blízko u sebe posazené oči a zrak je jejím nejvyvinutějším smyslem. Díky němu spatří nepatrný pohyb hlodavce skrytého v porostu a dokáže přesně odhadovat vzdálenost. Velmi dobře vidí i za tmy. Puma je velmi silná a mrštná; k tomu jí napomáhají silné končetiny a velmi dlouhý, tlustý ocas. Pánevní končetiny jsou delší než přední, což jí dává sílu k dlouhým skokům (zřejmě až 12 metrů do dálky a 5 metrů do výšky). Rovněž dokáže poměrně rychle běžet, sprintem (na krátkou vzdálenost) údajně rychlostí až 80 km/h. Mohutné svaly na hřbetě jí také umožňují snadný pohyb po skalách a příkrých stržích. K tomu je navíc obdařena zahnutými, plně zatažitelnými drápy (díky tomu se při chůzi neobrušují) a poměrně velkými polštářkovitými tlapami. Vyznačuje se masivními, zploštělými a relativně krátkými špičáky. Studie (Christiansen, 2007) provedená na 28 jedincích uvádí, že má puma průměrnou korunkovou délku špičáku 28,6 mm (srovnatelnou s irbisem, ale kratší, než všechny ostatní kočky rodů \"Panthera\" i \"Neofelis\"), s rozptylem 4,3 mm, tedy maximální délku 33 mm. Výjimečně statní jedinci mohou mít špičáky pravděpodobně ještě větší, údajně až 40 mm dlouhé. Jsou určené k uchopení a usmrcení kořisti a jako všechny druhy koček má i puma třenové zuby s hroty uzpůsobenými k drcení kostí.\n\nSrst je stejnobarvá (odtud i latinské druhové jméno \"concolor\"), žlutohnědá, červenohnědá, hnědošedá i všechny přechodné odstíny mezi nimi; záleží na tom, v jakém prostředí jedinec žije. Puma z tropických oblastí bývá zbarvena více do červena. Výskyt černé, melanické pumy nebyl vědecky potvrzen. Existuje však velmi světlá, leucistická puma, a také velmi tmavá barevná varieta. Břicho a pysky jsou vždy světlejší až bílé. Typickými znaky na těle pumy jsou tmavé skvrny po obou stranách čenichu, na zadní straně uší a někdy i na konci ocasu. Koťata jsou do věku šesti měsíců tmavě skvrnitá; na ocase mají tmavší kroužky.\n\nPuma se navzdory svému mohutnému vzrůstu řadí mezi malé kočky. Důvodem je stavba hlasového ústroji – kvůli zkostnatělému jazylkovému aparátu a imobilnímu hrtanu nedokáže hlasitě řvát, a tak pouze syčí, píská, prská nebo dlouze přede. Jejím nejbližším žijícím příbuzným je jihoamerický jaguarundi, šelma jen o málo větší než kočka domácí.\n\n\nPuma dokáže přežít prakticky v jakémkoli vhodném prostředí a pohybuje se téměř ve všech nadmořských výškách, například v Andách, jejichž nadmořská výška činí v průměru 4000 metrů. Daří se jí v horách, v jehličnatém, smíšeném i listnatém lese, v tropických pralesích i ve stepích, a cizí jí nejsou ani vyprahlé pouště, kde teploty mnohdy překračují 40 °C. Výborně šplhá i plave, i když nerada. Kvůli své adaptabilitě se snadno dostává i do konfliktu s člověkem.\n\nPumy jsou obvykle samotáři, setkávají se jen v době páření. Teritoria dospělých samců mívají rozlohu kolem 250 km², teritoria samic bývají menší, 50 až 150 km². Velikost teritoria však závisí na množství vhodné kořisti a může se pohybovat od 1000 km² až k pouhým 25 km². Podle jednoho průzkumu se v Jižní Americe rozprostíralo asi 0,5–7 pum na území o rozloze 100 km². Teritorium si vyznačuje trusem a škrábanci v půdě nebo ve sněhu, skutečné boje mezi jedinci bývají vzácné.\n\nPumy se živí rozmanitou zvířenou, neboť obývají různé biotopy. V severských oblastech výskytu jsou jejich hlavni kořistí kopytníci, např. jelenec ušatý, jelen lesní či jelen wapiti, nebo ovce tlustorohá, vidloroh a mláďata losů. V Latinské Americe často napadají lamy, kapybary a pekari, jelikož se však na těchto místech vyskytují jaguáři, pro ně těžko přemožitelní potravní konkurenti, loví často i menší zvířata, jako jsou urzoni, bobři, pásovci, divoká prasata, veverky, králíci, mývalové, skunkové, malí hlodavci, hmyz (např. sarančata), plazi, ptáci (zmocnit se mohou i tučňáků) a dokonce měkkýši a ryby (např. lososi). Dokáže případně ulovit i jiné predátory, jako jsou kojoti a kajmani, nebo jedince vlastního druhu. Mršinami vezmou zavděk jen málokdy, živí se prakticky výhradně tím, co si sami uloví. Mohou napadat i dobytek nebo jiná domácí zvířata, útoky přímo na člověka jsou poměrně vzácné.\n\nDíky dokonalému maskování loví ze zálohy, ke kořisti se nejprve připlíží a uchvátí ji i jen jediným skokem, často zezadu. Přidrží si ji svalnatýma předníma nohama, zatne do ni drápy a usmrtí ji drtivým stiskem čelistí, přičemž zvířeti prokousne vaz. Ulovenou kořist pak odtáhne (zvládne až sedminásobek své váhy) a zahrabe nebo ukryje pod vegetaci, kde je chráněná před ostatními masožravci a kde se k ní puma může vracet, aby se nasytila. Obvykle loví za soumraku nebo za úsvitu, v případě potřeby i za denního světla. Dospělý jedinec si obstarává větší kořist jednou za 7–21 dní a na posezení pozře až 14 kg masa.\n\nPumy nemají určité období rozmnožování, v Severní Americe ale většina koťat přichází na svět na konci zimy nebo brzy na jaře. Samice je říjná asi 8 dní, ale jelikož přicházejí do říje v různou dobu, mohou se samci pářit s více samicemi. Otíráním samice zanechá pachové stopy a hlasitým kvílením či vřískáním přivábí samce, kteří mezi sebou bojují o právo se s ní spářit. Ke skutečným soubojům dochází však jen zřídka, samci nechtějí riskovat zranění, a tak často postačí zastrašovací gesta, která buď nezvaného hosta donutí opustit cizí teritorium, nebo se poražený svého vzdá a ponechá je sokovi. Vítězný samec projeví samici svou náklonnost očicháváním a olizováním. Dvojice se páří několik dní až 70krát za den. Poté samec partnerku opustí a nestará se ani o mláďata, pouze střeží své teritorium a odhání tím jiné samce.\n\nBřezost samice trvá 82–96 dní. Koťata se rodí v doupatech vystlaných mechem a listím, ve skalních štěrbinách, jeskyních, v houštinách a na podobných chráněných místech. Počet mláďat v jednom vrhu kolísá od jednoho až po šest. Novorozenci váží 230–450 g. Mají modré oči a skvrnitou srst, kresba se ztrácí až ve stáří šesti měsíců. Maso pozřou už v šesti týdnech, ale matka je kojí až tři měsíce. V tomto věku dostávají také první lekce lovu. S matkou zůstávají i po odstavu, až dva roky. Sourozenci spolu zůstávají ještě déle, i několik měsíců poté, co se osamostatní. Samice pohlavně dospívají nejdříve v 18 měsících, samci o něco později. Rozmnožovat se však začnou, teprve když mají vlastní teritorium; zpravidla je to ve dvou až čtyřech letech.\n\nV přírodě se dožívají 8–12 let, v zajetí mohou žít přes 20 let. Kromě člověka jsou jejich přirozeným nepřítelem medvědi (např. baribal nebo grizzly), vlk obecný a také jedinci vlastního druhu.\n\nV minulosti bylo popsáno až 32 poddruhů pumy americké, rozlišených podle barvy, místa výskytu a preferovaného stanoviště. Dva z nich, puma východní (\"P. c. couguar\") a puma wisconsinská (\"P. c. schorgeri\"), jsou pokládány za vyhubené, a puma floridská (\"P. c. couguar\") je kriticky ohrožená.\n\nGenetické studie mtDNA však ukázaly, že si je mnoho popsaných poddruhů velmi podobných. Proto došlo k redukci na šest poddruhů :\n\n\nPo taxonomické revizi kočkovitých (IUCN/SSC Cat Specialist Group, 2017) rozlišují odborníci už pouze dva poddruhy:\n\n\nAčkoli je puma Mezinárodním svazem na ochranu přírody (IUCN) nyní považována za málo dotčenou, čelí řadě hrozeb a některé poddruhy či oddělené populace (např. puma floridská) jsou vážně ohroženy. Proto je také zapsána v úmluvě CITES, a to jak v příloze II, tak i v příloze I. Nebezpečí představuje fragmentace stanovišť, pytláctví, tedy redukce její běžné kořisti, nebo odvetné zabíjení jí samotné, neboť se živí též dobytkem a občas napadne i člověka, i když pouze zřídka. Přestože byl lov pum od roku 1990 (Severní Amerika) a 1994 (Jižní Amerika) zakázán, obzvláště na většině území Spojených států je tato šelma stále legálně zabíjena.\n\nV zajetí se dobře rozmnožují, jsou proto častými chovanci zoologických zahrad. Od mládí chované pumy se dají ochočit, někdy se dokonce chovají i jako zvířata v zájmovém chovu, tzn. doma jako „mazlíčci“.\n\nV ČR je chová např. Zoo Tábor.\n\n\n"}
{"id": "86958", "url": "https://cs.wikipedia.org/wiki?curid=86958", "title": "Hodoviz", "text": "Hodoviz\n\nHodoviz (často uváděn jako Hodovíz, dříve též Hodovice) je vesnice v severní části okresu Plzeň-sever, část obce Hvozd. Katastrální území zaujímá 577,43 ha a PSČ všech adres je 331 01. V roce 2011 zde trvale žilo 45 obyvatel.\n\nVes je poprvé písemně zmiňována v listině z roku 1169, kterou král Vladislav II. ves daroval manětínským johanitům. V roce 1422 byla ves zastavena Švamberkům, v roce 1454 zastavuje Hynek Krušina ze Švamberka se svým synem Bohuslav několik vsí včetně Hodovizu svému strýci Janu ze Švamberka na Rokycanech.\n\nV roce 1654, kdy byla provedena generální vizitace daňových povinností (Berní rula), ves náleží do panství Manětín patřícímu Ferdinandu Rudolfovi hraběti Lažanskému. Ten panství zdědil v roce 1639 po Ester Mitrovské, rozené Lažanské z Bukové (panství získala jako konfiskát během třicetileté války).\nBerní rula uvádí v Hodovizi sedm sedláků osedlých a 1 grunt pustý takto: Matěj Maule, Jáchym Jansa, Ondřej Kupka, Jakub Půta, Jíra Kejkl, Šimon Maule, Beneš Buchtele a Jan Peschitschka. Výměry jejich polí byly od 35 do 60 strychů. Počet obyvatel v obci v roce 1651 byl 41 poddaných a 6 svobodných.\n\nHodoviz leží v údolí pravostranného přítoku Chladné, mezi kopci Hůrkou a Citeří, v nadmořské výšce okolo 490 m, 5 km jihovýchodně od Manětína. Na jihovýchodě sousedí s Pláněmi za údolím Osojenského potoka, na jihu s Osojnem, na jihozápadě s Hvozdem a na severovýchodě s Vladměřicemi. Severně od vsi jsou na Chladné rybníky Malý a Velký hodovizský rybník.\n\nVelký hodovizský rybník leží na kraji lesa poblíž vsi. V minulosti sloužil ke koupání a vodním sportům pro obyvatele blízkých chat a rekreantů. V současné době je rybník zarostlý a takřka zaplněný bahnem.\n\nPřibližně 750 metrů severovýchodně od vesnice se na ostrožně nad přítokem Chladné nachází pozůstatky pravěkého hradiště zvaného Vyšohrad.\n\n\n"}
{"id": "86962", "url": "https://cs.wikipedia.org/wiki?curid=86962", "title": "Marino (stanice metra v Moskvě)", "text": "Marino (stanice metra v Moskvě)\n\nMarino ( ) je stanice moskevského metra. Pojmenována byla podle přiléhající oblasti, které se roku 1960 připojila k ruské metropoli.\n\nStanice se nachází na Ljublinské lince, je její jižní konečnou. Konstruována je jako hloubená, mělce založená (8 m pod povrchem). Nástupiště tvoří velká hala, která není podpírána sloupy, s monolitickým stropem. Stěny za nástupištěm jsou obložené tmavým mramorem a eloxovanými hliníkovými výlisky, podobnými jako v pražském metru na trase A. Na podlahu byla použita černá a šedá žula. Osvětlení zajišťují dvě řady lustrů, každý s šesti lampami. Ze stanice vedou dva výstupy do podzemních vestibulů. Stanice samotná byla otevřená 25. prosince 1996 v rámci II. fáze otevírání Ljublinské linky. Dále za ní měl navázat nový úsek, jeho výstavba je však v současnosti zastavena.\n\n"}
{"id": "86963", "url": "https://cs.wikipedia.org/wiki?curid=86963", "title": "Zátiší s Datlem", "text": "Zátiší s Datlem\n\nZátiší s Datlem (\"Still Life with Woodpecker\", 1980, česky Argo 2000) je (podle autora „tak trochu milostný“) román, který napsal americký spisovatel Tom Robbins.\n\nHlavní hrdinka Leigh-Cheri je zrzka a k tomu i princezna v exilu. Její rodiče, král Max a královna Tilli z rodu Furstenbergů-Barcalonů byli nuceni emigrovat ze své země do USA, kde pod stálým dohledem CIA žijí v malém domku na okraji Seattlu s jedinou věrnou služebnou Gullietou. Leigh-Cheri tajně miluje Ralpha Nadera, jejím mazlíčkem je žabák, kterému říká Kouzelný princ. Její oblíbenou pohádkou je ta o princezně a zlatém míči, který ji upadne do studny, z které ji vynese žabák.\n\nNa Havaji, kam se v doprovodu Gulietty vypraví na Geoterapeutický festival, pozná Leigh-Cheri celosvětově hledaného teroristu Datla. Přestože naprosto nesouhlasí s tím, že se Datel pokusí vyhodit do povětří budovy, v kterých festival probíhá, podlehne jeho šarmu a zamiluje se do něj. Postupně poznává jeho svébytnou filozofii. Datel se totiž považuje hlavně za psance (výstižnější je původní anglický výraz outlaw), tedy někoho, kdo zákon nepřekračuje, ale kdo stojí zcela mimo něj, stejně jako stojí mimo společnost. Výbuchy přirovnává k poezii. Z pocitu viny po tom, co kdysi vyhodil do povětří budovy univerzity, kde vědci zkoumali antikoncepční prostředky, se vyzná v přírodních způsobech bránících početí. A i přes svůj černý přeliv je to zrzek.\n\nDatel se brzy ocitá ve vězení a jeho a Leigh-Cherina láska podstupuje nejtěžší zkoušku. Leigh-Cheri se rozhodne strávit čas ve stejných podmínkách jako její milenec. Vyklidí tedy ze svého podkrovního pokoje všechny věci, nechá tam pouze matraci, kbelík a jednu čtyřicetiwattovou žárovku. A neotevřenou krabičku camelek. Právě jejím prostřednictvím postupně hledá cestu ke svému milenci.\n\nKlíčovou otázkou, kterou Robbins ve svém třetím románu řeší, je jak dosáhnout toho, aby ve vztahu vydržela láska. Krom toho ovšem píše i o možném mimozemském původu rusovlasých lidí, významu pyramid, významu Měsíce, osobní svobodě uvnitř i vně lidské společnosti a v neposlední řadě i o mystických významech krabičky cigaret Camel. Celou knihu navíc prokládá několika vsuvkami, v nichž dokumentuje obtížnost vzniku románu.\n\nPokud to nezvládne tenhle psací stroj, tak bude nejlepší se na to vysrat, protože to zkrátka nejde.\n\nTohle je zbrusu nová remingtonka SL3, která je schopná odpovědět na otázku „Co je těžší? Číst Bratry Karamazovy a poslouchat přitom desky Stevieho Wondera, nebo se vydat na pomlázku po klávesnici psacího stroje?“ Tohle je třešnička na polevě kovbojky. Je to sendvič naservírovaný geniální servírkou. Kreditní karta samotné císařovny.\n\nCítím, že v téhle remingtonce se skrývá román mých snů – přestože píše mnohem rychleji, než dokážu hláskovat. A nezáleží na tom, že mě minulý týden štípl do ukazováčku obrovský pozemní krab. Tenhle miláček mluví při sebemenší provokaci elektrickou shakespearovštinou. Stačí se na něj jen trochu přísněji podívat a vysype ze sebe stránku a půl.\n\n„Jaký psací stroj máte na mysli?“ zeptal se mě prodavač.\n\n„Takový, který by nepsal jen pouhá slova,“ zněla moje odpověď. „Takový ze kterého by se sypaly krystaly. Chci svým čtenářům nabídnout náruče plné krystalů, z nichž některé by měly barvu orchidejí a pivoněk a jiné by zase chytaly radiové vlny z tajného města, které je napůl Paříží a napůl Coney Islandem.“\n\nProdavač mi doporučil Remington model SL3.\n\nMůj starý psací stroj se jmenoval Olivetti. Znám jednoho neuvěřitelného žongléra, který se také jmenuje Olivetti. Mezi ním a mým starým psacím strojem není žádné příbuzenské pouto. Mezi komponováním na psacím stroji a žonglováním nicméně jistá podobnost existuje. Ten trik spočívá v tom, že pokud vám něco upadne, snažíte se, aby to vypadalo jako součást vašeho čísla.\n\nV dobře zamčené skříni mám schovanou poslední láhev Anaïs Nin (se zelenou vinětou), propašovanou ještě před revolucí z města Punta del Visionaro. Dnes večer z ní vytáhnu špunt. Injekční stříkačkou pak vstříknu deset kubíků Anaïs Nin do zralé limety. A začnu sát. A začnu psát…\n\nPokud to nezvládne tenhle psací stroj, tak přísahám, že to prostě není v lidských silách.\n\nPředstavte si jistou srpnovou noc, kdy princezna Leigh-Cheri vyhlížela ze svého podkrovního okna. Byl úplněk. Měsíc se nadýmal takovým způsobem, že hrozilo, že se překotí. Představte si, že se probudíte a spatříte Měsíc, jak leží rozplácnutý obličejem na podlaze koupelny jako zesnulý Elvis Presley otrávený přemírou banánových zmrzlinových pohárů se šlehačkou. Byl to Měsíc, který by dokázal rozdmýchat vášně v bučící krávě, Měsíc, jenž by dokázal udělat z malého králíčka bestii. Měsíc, který by dokázal změnit železné matice v měsíční kameny, Červenou Karkulku ve velkého krvežíznivého vlka. Leigh-Cheri zírala do magické mandaly nebe déle než hodinu. „Má Měsíc nějaký smysl?“ zeptala se Kouzelného prince.\n\nKouzelný princ se zatvářil, jako by mu položila hloupou otázku. Možná že to skutečně udělala. Stejná otázka vyťukaná na klávesnici remingtonky SL3 vynesla na světlo tuto odpověď:\n\nAlbert Camus napsal, že existuje jediná důležitá otázka, a to, zda člověk má či nemá spáchat sebevraždu.\n\nTom Robbins napsal, že existuje jediná důležitá otázka, a to, zda má čas začátek a konec.\n\nCamus zjevně vykročil nesprávnou nohou a Robbins si zapomněl nařídit budíka.\n\nExistuje jediná důležitá otázka, a ta zní:\n\nKdo ví, jak přimět lásku, aby vydržela?\n\nOdpovězte mi na tuhle otázku, a já vám řeknu, zda máte či nemáte spáchat sebevraždu.\n\nOdpovězte mi na tohle, a já vám prozradím, jak je to se začátkem a koncem času.\n\nOdpovězte mi na to, a já vám odhalím smysl Měsíce.\n"}
{"id": "86966", "url": "https://cs.wikipedia.org/wiki?curid=86966", "title": "Válcová soustava souřadnic", "text": "Válcová soustava souřadnic\n\nVálcová soustava souřadnic (cylindrická soustava souřadnic) je soustava souřadnic v prostoru, u které jedna souřadnice (označovaná formula_1) udává vzdálenost bodu od osy \"z\", druhá souřadnice (označovaná formula_2) udává úhel průmětu průvodiče bodu do roviny formula_3 od zvolené osy ležící v rovině (nejčastěji formula_4) a třetí souřadnice (označovaná formula_5) polohu bodu na ose \"z\".\n\nVálcová soustava souřadnic je vhodná pro řešení problémů s válcovou symetrií. Takové mají zpravidla ve válcových souřadnicích podstatně jednodušší tvar.\n\nTransformace válcových souřadnic na kartézské:\n\nPřevod kartézských souřadnic na válcové:\n\nkde arctg2(\"x\",\"y\") je zobecnění funkce arkus tangens.\n\nJakobián |J| = r.\n\n"}
{"id": "86967", "url": "https://cs.wikipedia.org/wiki?curid=86967", "title": "McLaren MP4/15", "text": "McLaren MP4/15\n\nMcLaren MP4/15 (McLaren Project 4, 15. design) byl monopost, se kterým se McLaren-Mercedes účastnil mistrovství světa Formule 1 v roce 2000.\n\nVůz navrhovali Adrian Newey a Neil Oatley a navázali na modely z předchozích let (McLaren MP4/14 a McLaren MP4/13), vůz byl osazen deseti válcovým motorem Ilmor FO110J od firmy Mercedes. Motor byl velmi výkonný a podařilo se ho dobře sladit s vozem.\nPo dvou úspěšných sezónách, kdy Mika Häkkinen získal titul mistra světa, přišla porážka od Ferrari. Nový model dokázal zvítězit v sedmi závodech a Häkkinen skončil celkově druhý, jeho spolujezdec David Coulthard skončil třetí, což týmu zajistilo druhé místo v poháru konstruktérů. McLaren tento výsledek rozhodně nemohl považovat za úspěch, neboť byl před sezónou favoritem a toto auto bylo považováno za nejrychlejší, avšak především v úvodních dvou závodech se projevila jeho nižší spolehlivost, která byla dlouhodobým problémem McLarenu. Po úvodních závodech se problémy vyřešily a vůz byl výrazně spolehlivější než v předchozí sezóně. V těchto úvodních závodech tým nezískal ani jeden bod, přestože jak v Austrálii tak v Brazílii startoval Mika Häkkinen z první pozice. V dalších závodech již jezdci využívali rychlosti vozu a dokázali bodovat v každém závodě. Na stupních vítězů McLaren nestanul pouze při Velké ceně Kanady a USA.\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě)\n"}
{"id": "86969", "url": "https://cs.wikipedia.org/wiki?curid=86969", "title": "Arabský plnokrevník", "text": "Arabský plnokrevník\n\nArabský plnokrevník (krátce arab) je velmi staré plemeno koní. Pochází zřejmě ze starověké Persie, odkud se dostal na Arabský poloostrov, kde byl chován a využíván v nezměněné podobě do 7. století. Patří mezi nejmenší koně na světě. Působí romantickým dojmem díky své kráse, oduševnělosti, inteligenci a přátelské povaze, ale je také uznávaný pro svoji houževnatost, osobitost a výdrž. Nejčastěji se vyskytuje jako bělouš, hnědák či ryzák. Vzácně se může vyskytovat i jako vraník.\n\nArabský plnokrevník je nejstarším, nejušlechtilejším čistokrevně chovaným plemenem koní na světě, což dokládají zprávy už z doby 3000 let před naším letopočtem. Jeho původ není jistě známý, ale pravděpodobně pochází ze severní Afriky. Do Evropy se arabové dostali poprvé v době muslimské invaze v 8. a 9. století. Pochází z Arabského poloostrova, resp. ze Severní Afriky a Blízkého východu – zejména z Egypta, kde byl po tisíciletí chován Beduíny bez přimísení cizí krve.\n\nPřes důkazy o starším původu Arabové šíří legendy že arabský plnokrevník je potomkem pěti Mohamedových klisen. Prorok Mohamed prý nechal své koně žíznit po celých 30 dní a potom je vzal k napajedlu. Když na ně zavolal, aby se vrátili, vrátilo se pouze 5 klisen a tak s nimi Prorok Mohamed založil světoznámý chov. Legenda je zjevně nepravdivá.\nO Arabských plnokrevnících se můžete dočíst také v koránu:\n\n...A bůh vzal do dlaně jižní vítr, foukl do něj a stvořil koně. A když bůh stvořil koně, řekl tomu úžasnému stvoření: ,Stvořil jsem vás jako žádné jiné. Ve vašich očích jsou skryty všechny poklady světa. Budete vozit na zádech mé přátele a vaše sedlo bude sedlem pro ty, kteří se ke mně modlí. Budete létat bez křídel a bojovat bez meče.\"\n\nArab je menší, dobře osvalený kůň s jemnou kostrou. Krátká, jemně utvářená hlava má prohnutý (štičí) profil, mezi očima je lehce vyklenutá. Uši jsou pohyblivé, úhledné, lehce zahrocené, oči velké, jasné, s inteligentním výrazem, malé hříbě se širokými nozdrami je pokryto sametově jemnou srstí. Srst, hříva a ohon jsou hedvábně jemné. Plece mohou být poněkud strmé, ale přiměřené ke krátkému hřbetu a hlubokému a širokému hrudníku. Mimořádnou pohyblivost hlavy zaručuje \"mitbach\", zvláštní úhel, pod kterým je hlava připojená k hrdlu. Krk je dlouhý, elegantně prohnutý, kohoutek spíše plochý. Na rozdíl od ostatních plemen má arab jen 17 párů žeber, 5 bederních a 16 ocasních obratlů ( ostatní plemena 18-6-18), proto má krátký hřbet, plochý kříž a vysoko nesený ocas. Štíhlé, dlouhé, suché nohy mají bezvadné klouby, jasně patrné šlachy, šikmé spěnky a tvrdá, pěkně utvářená kopyta. Zadní nohy bývaly u arabů slabší, ale moderní typy je mívají obvykle dokonalé. Výška v kohoutku 144,2 až 152,5. Však nejobdivovanější je hlava.\n\nRozlišují se podle klisen Muhamadových na tyto typy:\nDnes už se tyto typy špatně rozlišují, protože často docházelo k jejich míšení.\n\nArabská krev je hlavní a dominantní složkou krve anglického plnokrevníka a měla rozhodující vliv i při zvyšování kvality bezpočtu dalších plemen. Odolnost, vytrvalost arabů spojená s výbornou povahou, ohnivým temperamentem a vynikajícími chody je stále úctyhodnou kombinací. Mezinárodní chov Arabů, rozšířený po celém světě, kontroluje a registruje Arab Breed Society.\nČasto je používán ke šlechtění a zušlechťování jiných plemen, je také dobrým jezdeckým a dostihovým koněm. Křížením tohoto plemena s Berberem vznikl např. Anglický plnokrevník a mnoho dalších plemen.\nArabský plnokrevník se dokáže přizpůsobit jakémukoli životnímu prostředí a klimatu a dovede přežít i na velice chudé stravě, mnozí jedinci jsou však značně nároční na čistotu vody. Je neuvěřitelně vytrvalý a s jistotou se dokáže pohybovat i po nerovném terénu. Je nadán neobyčejně pevným zdravím a vysokou inteligencí, což ho činí zcela výjimečným. Obvykle bývá mírný a přátelský, ale může být také vznětlivý až neurotický. Díky své ekonomické akci, která je přímá, volná a nízká, dokáže nést i značnou zátěž na velké vzdálenosti.\n\nJe možné s ním závodit, a ačkoli jeho akce není ideální pro drezuru nebo skákání přes vysoké překážky, je schopný zúčastnit se soutěží v jakémkoli odvětví jezdeckého sportu. Vynikající je zejména na dálkové ježdění nebo vytrvalostní závody. Arabové se často také předvádějí na nejrůznějších přehlídkách, jak pod sedlem, tak z ruky. Nicméně jeho hlavním použitím je obvykle křížení s jinými plemeny. Jedním z výsledků křížení je Angloarab (a jeho různé typy), uznaný za samostatné plemeno.\n\nByla ustavena celosvětová organizace WAHO (World Arabian Horse Organisation), která vede chovatelskou dokumentaci, dnes již s pomocí výpočetní techniky. Je v ní registrováno 300 000 plnokrevných a polokrevných arabských koní.\n\n"}
{"id": "86970", "url": "https://cs.wikipedia.org/wiki?curid=86970", "title": "Redukce", "text": "Redukce\n\nRedukce (z lat. \"re-duco\", vedu zpět) znamená zmenšení, omezení, ubrání, snížení. Používá se buď jako obecné cizí slovo (např. \"redukce nákladů\"), anebo ve více speciálních významech:\n\n"}
{"id": "86971", "url": "https://cs.wikipedia.org/wiki?curid=86971", "title": "Bratislavskaja (stanice metra v Moskvě)", "text": "Bratislavskaja (stanice metra v Moskvě)\n\nBratislavskaja ( ) je stanice moskevského metra. Pojmenována byla podle hlavního města Slovenska – Bratislavy – na počest Rusko-slovenského přátelství.\n\nBratislavskaja se nachází na Ljublinské lince, v její jižnější části. Je konstruována jako podzemní, dvojlodní, mělce (8 m pod povrchem) založená. Obě lodě jsou v místě kde se sbíhají ukončeny sloupy a veprostřed stanice přerušeny. Vzniklo zde prázdné místo které bylo připravené pro vybudování schodiště ústícího do budoucí přestupní chodby – Bratislavskaja je navržena pro budoucí propojení s linkou Kachovskaja. Přesto však došlo k projektovým změnám tak, že přestupní stanicí se má stát Pečatniki. Proto je plánována přestavba, podle níž bude prázdné místo uvedené do stejného stavu, jako je zbytek stanice. Na obklad střední řady sloupů byl použit, stejně jako na stěny za nástupištěm, tyrkysově zabarvený mramor; na podlahu pak žula. Ze stanice, otevřené 25. prosince 1996 vedou dva výstupy do podzemních vestibulů.\n\n"}
{"id": "86973", "url": "https://cs.wikipedia.org/wiki?curid=86973", "title": "Pernikářka (Smíchov)", "text": "Pernikářka (Smíchov)\n\nUsedlost Pernikářka v Praze 5 se nachází západně od Horní Palaty na jižním svahu pod Strahovem. Vinice zde byla založena již v 15. století.\n\nPůvodně vznikla na vinici a vystřídalo se v ní několik majitelů, podle nichž se objektu říkalo: \"Zajímačka\", \"Střelcovské hory\", \"Dejmovka\", \"Kocourka\", \"Vodičkovská\". V roce 1488 ji koupil Jiří Ježíšek Pernikář z dynastie pernikářů, jež tady sídlila sto let. Pernikář byl perkmistr hor pražských. Do začátku 19. století to bylo stavení malé, poté bylo rozšířeno. Objekt, jehož obvodová stěna je v půdorysu zvlněna, kryje mansardová střecha. V interiérech jsou segmentové klenby a placky. Usedlost se nalézá na Smíchově \"Pod hájem 1\".\n\nPozemky byly rozparcelovány a zastavěny již na konci 19. století. Ve 2. polovině 20. století byly hospodářské budovy přestavěny na byty. V 80. letech 20. století patřil objekt Střednímu odbornému učilišti Dopravní podniky, které zde provedlo několik stavebních úprav.\n\n"}
{"id": "86974", "url": "https://cs.wikipedia.org/wiki?curid=86974", "title": "Aude (departement)", "text": "Aude (departement)\n\nAude [] je departement (\"fr.\" département) číslo 11 v jihofrancouzském regionu Languedoc-Roussillon-Midi-Pyrénées. Leží na pobřeží Středozemního moře, severně od Pyrenejí. Protéká jím stejnojmenná řeka, podle které je pojmenovaný. Departement Aude bývá též nazýván \"Země katarů\" (Pays Cathare).\n\nAude je jedním z 83 departementů vytvořených během Francouzské revoluce 4. března 1790 aplikací zákona z 22. prosince 1789, jako část bývalého kraje Languedoc.\n\nAude je část regionu Languedoc-Roussillon. Sousedí s departementy Pyrénées-Orientales, Ariège, Haute-Garonne, Tarn a Hérault. Na východě je ohraničen Středozemním mořem (Lví zátoka) a jižní část zasahuje do Pyrenejí, kde se nachází i nejvyšší vrchol Madrès 2469 m.\n\nNejdůležitějším hospodářským odvětvím jsou vinařství, turistický ruch a báňský průmysl.\n\nKlimatické podmínky Aude jsou velmi rozdílné, na pobřeží panuje středozemské klima, tj. velmi stálé a slunečné. Směrem do vnitrozemí a k Pyrenejím je chladněji. Západ území již spadá pod vliv Atlantského oceánu.\n\n\n"}
{"id": "86976", "url": "https://cs.wikipedia.org/wiki?curid=86976", "title": "Lili Marleen", "text": "Lili Marleen\n\nLili Marleen je píseň, jejímž autorem je hamburský spisovatel a básník Hans Leip. Text napsal za první světové války před odjezdem na ruskou frontu v roce 1915. Hudbu složil Norbert Schultze (německý skladatel, který později proslul jako autor vojenských pochodů \"Bomben auf England\" či \"Das U-Boot-Lied\", ale i oper a muzikálů) v roce 1938.\n\nZa druhé světové války tuto píseň (v podání Lale Andersenové) pravidelně vysílaly snad všechny rozhlasové stanice Wehrmachtu, takže se stala „osudovou písní“ německých vojáků. Později si dokonce získala oblibu i mezi spojeneckými vojáky. V roce 1944 byl v Británii natočen film \"The True Story of Lili Marleen\".\n\nPřes svou oblíbenost byla později píseň nacistickým režimem zakázána, a to pro svůj „pochmurný až depresivní text“.\n\nPřestože text je napsán z pohledu vojáka, hrála se píseň především v podání zpěvaček – kromě již zmíněné Lale Andersenové to byla například Marlene Dietrichová, která Lili Marleen nazpívala pro americké vojáky.\nV roce 1980 natočil německý režisér Rainer Werner Fassbinder film s názvem \"Lili Marleen\". Existují také moderní nahrávky této písně, např. z roku 2000 v podání německé death-metalové skupiny Atrocity a z roku 2005 v podání německé dark-metalové skupiny Eisregen. V češtině píseň nazpívala Světlana Nálepková (1995), Taxmeni (1998) a píseň \"Lili Marlen\" je na albu Tango desolato (2008) skupiny Lili Marlene, kde ji nazpívala Dáša Součková.\n\nPíseň \"Lili\" o \"Lili Marleen\" složil Jiří Suchý s Jiřím Šlitrem pro kabaret \"Jonáš a tingl-tangl\" (1962).\n\nKdyž spojenečtí vojáci bojující v Itálii získali po invazi do Normandie pocit, že jsou jejich zásluhy neprávem opomíjeny, složili na melodii Lili Marleen sarkastickou píseň D-Day Dodgers, v níž jakoby naznačují, jak snadný je jejich pobyt na Apeninském poloostrově.\n\n"}
{"id": "86977", "url": "https://cs.wikipedia.org/wiki?curid=86977", "title": "Malá Hraštice", "text": "Malá Hraštice\n\nMalá Hraštice je vesnice ve Středočeském kraji, nacházející se asi 6 km severovýchodně od Dobříše a 2 km severně od Nového Knína. Žije zde obyvatel.\n\nObec Malá Hraštice se skládá ze dvou částí na stejnojmenných katastrálních územích:\n\nZatímco původní ves Velká Hraštice zůstala malou vískou mezi poli, zástavba Malé Hraštice se rozrostla i na katastr Velké Hraštice.\n\nPrvní zmínka pochází z roku 1454.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Malá Hraštice \"(přísl. Velká Hraštice, 706 obyvatel)\" byly v roce 1932 evidovány tyto živnosti a obchody: holič, 4 hostince, kovář, 3 krejčí, obuvník, 8 rolníků, rukavičkář, 2 řezníci, 4 obchody se smíšeným zbožím, Spořitelní a záložní spolek pro Velkou a Malou Hraštici, 2 trafiky, truhlář, zámečník, zednický mistr.\n\nObec leží na železniční trati č. 210 z Dobříše do Vraného nad Vltavou a silnici II/116 z Mníšku pod Brdy do Nového Knína. V obci se nachází kaplička. Na návsi se nachází restaurace a penzion \"U Kapličky\" a cukrárna \"Stáňa\", která získala ocenění pro nejlepší cukrárnu roku 2004, 2005, 2007 a 2009. Oblíbená a hojně navštěvovaná je i restaurace u nádraží.\n\nV obci se nachází Základní škola a Mateřská škola Malá Hraštice, TJ Sokol Malá Hraštice a Myslivecké sdružení Hubert Malá Hraštice.\n\nDopravní síť\nVeřejná doprava 2013\n\n"}
{"id": "86978", "url": "https://cs.wikipedia.org/wiki?curid=86978", "title": "Bahrám III.", "text": "Bahrám III.\n\nBahrám III. byl perský velkokrál z rodu Sásánovců vládnoucí čtyři měsíce v roce 293. Jeho otcem byl král Bahrám II. (276–293), pradědem král Šápúr I., jeden z nejvýznamnějších perských panovníků ve starověku. Před svým nástupem na trůn měl Bahrám titul krále Saků, který mu udělil Bahrám II. po porážce revolty prince Hormizda, podporované sackou nobilitou.\n\nBahrámovo krátké panování bylo od počátku poznamenáno tím, že velká část velmožů si přála za vladaře někdejšího arménského krále Narséa, Bahrámova prastrýce a posledního žijícího syna Šápúra I. V konfliktu mezi oběma pretendenty trůnu byl Narsé úspěšnější a Bahrámův další osud je neznámý.\n\n\n"}
{"id": "86979", "url": "https://cs.wikipedia.org/wiki?curid=86979", "title": "Diskografie The Rolling Stones", "text": "Diskografie The Rolling Stones\n\nDiskografie kapely The Rolling Stones sestává z 30 studiových alb, 26 živých (live) alb, 33 kompilačních alb, 3 EP alb a 127 singlů.\n\nRaná alba kapely z období mezi lety 1964 a 1967 byla vydávána ve Velké Británii společností Decca Records a ve Spojených státech společností London Records, často ve značné odlišné podobě.\n"}
{"id": "86983", "url": "https://cs.wikipedia.org/wiki?curid=86983", "title": "Kutuzovskaja (stanice metra v Moskvě)", "text": "Kutuzovskaja (stanice metra v Moskvě)\n\nKutuzovskaja ( ) je stanice moskevského metra.\n\nKutuzovskaja se nachází ve střední částí Filjovské linky. Je to povrchová stanice s dvěma bočními, mírně ohnutými nástupišti. Ty jsou vzájemně spojená nadchodem vedeným přes střed stanice. Je pojmenována podle \"Kutuzovského prospektu\", který vede nad stanicí. Koncepce povrchové stanice metra patří v celé síti k několika ojedinělým, během desetiletí však byla poškozena hlavně místním podnebím (vysoké výkyvy teplot apod.) Stanice se otevřela 7. listopadu 1958 jako součást úseku Filjovské linky mezi stanicemi Kijevskaja a Kutuzovskaja; do roku 1959 plnila funkci konečné stanice.\n\n"}
{"id": "86984", "url": "https://cs.wikipedia.org/wiki?curid=86984", "title": "Událost (teorie relativity)", "text": "Událost (teorie relativity)\n\nV teorii relativity je událost (též prostoročasová nebo časoprostorová událost nebo také světobod) bodem časoprostoru, který odpovídá nějakému místu v prostoru a čase. Každá událost je určena třemi prostorovými souřadnicemi a časovou souřadnicí, popř. souřadnicí, která je úměrná času.\n\nKaždý bod prostoročasu představuje jednu událost.\nVe speciální teorii relativity jsou událostmi jednotlivé body Minkowskiho prostoročasu. Poloha události je tedy určena čtyřvektorem v kartézských souřadnicích: formula_1.\nV obecné teorii relativity se jedná o body obecně zakřiveného prostoročasu.\n\nDvě události, které mají v dané vztažné soustavě stejné časové souřadnice, např. formula_2, ale rozdílné prostorové souřadnice, např. formula_3, se označují v dané vztažné soustavě jako současné. Události současné v jedné vztažné soustavě se v jiné vztažné soustavě nemusí jevit jako současné. Říkáme, že současnost je relativní (tzv. relativita současnosti).\n\nDvě události, které mají v určité vztažné soustavě různé časové souřadnice, tzn. formula_4, ale shodné prostorové souřadnice formula_5, bývají označovány jako soumístné.\n\nMnožina událostí určujících dráhu tělesa v časoprostoru se označuje jako světočára.\n\n"}
{"id": "86986", "url": "https://cs.wikipedia.org/wiki?curid=86986", "title": "Partizanskaja (stanice metra v Moskvě)", "text": "Partizanskaja (stanice metra v Moskvě)\n\nPartizanskaja () je stanice moskevského metra.\n\nPartizanskaja se nachází na Arbatsko-Pokrovské lince. Postavena byla za druhé světové války, roku 1944 a pojmenována po ruských partyzánech, bojujících proti nacistům (současný název nese ale až od 60. výročí konce války, do roku 2005 nesla název \"Izmajlovskij park\"). Stanice je podzemní, mělce založená – hloubená, s neobvyklou koncepcí – má tři koleje a dvě ostrovní nástupiště. Toto uspořádání bylo do projektu stanice přidáno proto, aby mohli být odváženi cestující ze \"Stadionu národů\". Stadion však nikdy nevznikl protože jeho realizaci přerušila válka. Přesto se však i dnes v dobách dopravní špičky střední kolej používá - stanice je součástí odpočinkové zóny Izmajlovský park, která je zejména ve dnech pracovního klidu intenzivně navštěvována. Nástupiště je podpíráno dvěma řadami sloupů (u posledních z nich směrem k výstupu jsou umístěny dvě sochy partyzánů); každé tak disponuje jednou vlastní řadou. Na obklad stanice byly použity keramické dlaždice (stěny za nástupištěm) a mramor (sloupy). Výstup je jeden, vede po pevném schodišti děleném střední kolejí do povrchového vestibulu.\n\n"}
{"id": "86989", "url": "https://cs.wikipedia.org/wiki?curid=86989", "title": "Dubrovka (stanice metra v Moskvě)", "text": "Dubrovka (stanice metra v Moskvě)\n\nDubrovka ( ) je stanice moskevského metra.\n\nDubrovka se nachází na Ljublinské lince. Je to hluboko pod zemí založená (se svými 62,5 m hloubky byla až do roku 2003 opravdu tou nejhlubší), ražená, trojlodní stanice s jedním výstupem vedeným ze střední lodi eskalátorovým tunelem do podzemního vestibulu. Za dekorační prvky ve stanici byl zvolen bílý mramor a pro podlahu pak žula různých barev. V prostoru nástupiště se také nachází jedna skleněná mozaika, která zakončuje zkrácenou střední loď. Název stanici dala přilehlá oblast, projektové jméno však znělo \"Šarikopodšipnikovskaja\" podle stejnojmenné ulice vedoucí nad stanicí. Otevřena pro cestující byla 11. prosince 1999, jako poslední ze stanic Ljublinské linky, její výstavba se však zahájila ve stejnou dobu jako u ostatních. Zpoždění vyvolaly ztížené geologické podmínky při výstavbě eskalátorového tunelu.\n\n"}
{"id": "87002", "url": "https://cs.wikipedia.org/wiki?curid=87002", "title": "Apokopa", "text": "Apokopa\n\nApokopa je ztráta posledního, výjimečně několika posledních, fonémů ve slovu, zejména neznělých. Vyskytuje hojně v románských jazycích, například v italštině, španělštině, portugalštině, atd. \n\nJde především o fonetický, spíše než gramatický jev, někdy může jít o odlišnost pouze v neformálním nebo slangovém mluveném slovu.\n\nApokopa se objevuje buď implicitně pro určitá slova nebo v kombinaci se slovem, které následuje. Často se výhodně využívá jako básnická figura. V neformální řeči slouží apokopa pro urychlení slov, kde po vyslovení několika slabik je jasné, o které slovo jde, respektive to lze pochopit z kontextu.\n\n\n\n\n\nJako apokopy mohou být též vnímány tendence o zkracování různých (například relativně dlouhých) slov v neformální řeči vypouštěním fonémů/slabik na konci, zejména pokud již takto vyslovené slovo je jednoznačně pochopeno.\n\n"}
{"id": "87003", "url": "https://cs.wikipedia.org/wiki?curid=87003", "title": "Elize", "text": "Elize\n\nElize (elision – \"vyškrtnutí\", \"vynechání\") je gramatický jev, kdy při použití dvou různých slov po sobě odpadá koncová hláska prvního z nich (což je zpravidla člen). V písmu se pak vypuštěná hláska označí apostrofem a slova se vyslovují bez oddělení. Elize se vyskytuje například ve francouzštině a v italštině. V češtině se vyskytuje rovněž, například při skloňování osobních jmen. V němčině dochází například ke sražení předložky a určitého členu. \n\nPříklady:\n\n"}
{"id": "87006", "url": "https://cs.wikipedia.org/wiki?curid=87006", "title": "Universal Disk Format", "text": "Universal Disk Format\n\nUniversal Disk Format (UDF) je otevřený formát souborového systému založeného na standardu ECMA-167/ISO 13346. Byl navržen jako náhrada za ISO 9660. Má zajistit možnost výměny dat mezi různými operačními systémy a snížit množství omezení, kterými ISO 9660 trpí.\nTento formát vyvíjí a udržuje OSTA (Optical Storage Technology Association). V současnosti má několik verzí z nichž nejpoužívanější je verze 1.02, jež je použita u formátu DVD-Video. UDF může být použito pro téměř všechna známá média – CD-ROM, CD-R, CD-RW, DVD-ROM, DVD-R, DVD±RW, DVD-RAM, Blu-ray, HD-DVD atd.\n\n\n\n"}
{"id": "87007", "url": "https://cs.wikipedia.org/wiki?curid=87007", "title": "Vůz Bmz245, 241 ČD", "text": "Vůz Bmz245, 241 ČD\n\nVozy Bmz a Bmz, obě řady číslovány v intervalu 73 54 21-91, jsou řadami oddílových osobních vozů druhé třídy z vozového parku Českých drah. Všech 26 vozů Bmz vyrobila v letech v letech 1999 a 2000 společnost MSV Studénka dle dokumentace dodané společností SGP Siemens. Všech 15 vozů Bmz vyrobila v letech 2006 pražská pobočka Siemensu SKV Praha.\n\nV roce 1995 si České dráhy objednaly od firmy SGP Siemens sérii 45 vozů pro vlaky vyšších kategorií. Součástí dodávky bylo devět vozů první třídy Ampz, 26 vozů druhé třídy Bmz a deset restauračních vozů WRmz. Jako první byly vyrobeny v roce 1997 vozy WRmz, v letech 1998–1999 je následovaly vozy Ampz a jako poslední byly v letech 1999–2000 dodány vozy Bmz. Skříň, brzdy a elektrickou výzbroj zhotovila MSV Studénka dle dokumentace společnosti SGP Siemens. Poté byly dovezeny zbylé díly a vozy byly, s použitím interiérových prvků vyrobených v tuzemsku, zkompletovány.\n\nVzhledem k narůstající potřebě vozů pro vlaky vyšších kategorií uskutečnily České dráhy v roce 2003 objednávku dalších 26 vozů, z toho 11 vozů první třídy Ampz a 15 vozů druhé třídy Bmz. Výroba se opozdila, a tak byly všechny vozy dodány až v roce 2007. Všechny vozy v tomto balíku vyrobila pražská pobočka Siemensu SKV Praha sídlící na Zličíně. Celková cena této zakázky byla při tehdejším kurzu eura necelé 1,4 miliardy Kč, čili průměrně 53 milionů Kč za vůz.\n\nJsou to čtyřnápravové tlakotěsné vozy se skříní typu UIC-Z o délce 26 400 mm. Jejich nejvyšší povolená rychlost je 200 km/h. Mají podvozky SGP 300 R/3S vhodné až pro rychlost 250 km/h. Brzdová soustava je tvořena tlakovzdušnými kotoučovými brzdami Knorr se třemi kotouči na každé nápravě. Pro nouzové brždění z vysokých rychlostí je na vozech nainstalována elektromagnetická kolejnicová brzda.\n\nVozy mají dva páry jednokřídlých předsuvných nástupních dveří ovládaných tlačítky. Mezivozové přechodové dveře jsou dvoukřídlé, posuvné do stran a ovládané pomocí madel. Většina oken těchto vozů je pevných neotvíratelných, výjimku tvoří první a poslední okna na chodbičce, které jsou v výklopné horní pětině. Okna jsou opatřena termofolií. Střecha vozů má podélné prolisy.\nVozy mají 11 oddílu po šesti polohovatelných sedačkách. Na chodbičce se nachází dalších 17 sklopných sedaček. Celkem je tedy pro cestující k dispozici 83 míst k sezení. V každém oddíle se u oken nachází dva malé sklopné stolky. Na sedačkách u chodbičky jsou k dispozici výklopné stolky. Vozy Bmz byly již z výroby vybaveny elektrickými zásuvkami 230 V, do vozů Bmz byly dosazeny později. Pro informování cestujících je ve vozech nainstalováno rozhlasové zařízení.\n\nPro napájení elektrických spotřebičů je ve vozech nainstalován centrální zdroj energie (CZE). Teplovzdušné vytápění vozu a klimatizace umožňují při venkovních teplotách od −20 °C do +32 °C nastavit vnitřní teplotu od +20 °C do +24 °C. Vozy jsou vybaveny dvěma vakuovými WC. Klimatizace i WC byly vyrobeny vídeňskou firmou Alex Friedmann. Čela vozů jsou připravena na montáž tlakotěsných návalků SIG.\n\nPůvodní nátěr vozů je pod okny bílý, přes okna červený a střecha je šedá. Některé vozy již byly přelakovány do modro-bílého korporátního schématu Českých drah od studia Najbrt.\n\nV roce 2011 prošly vozy Bmz revitalizací interiéru, při které byly dosazeny zásuvky 230 V.\n\nV roce 2014 České dráhy oznámily plány na modernizaci tří vozů Ampz, devíti vozů Ampz, 15 vozů Bmz, 21 vozů Bmz a desíti vozů WRmz s opcí na modernizaci zbylých osmi vozů Ampz. Modernizace se týká převážně přečalounění sedaček, dosazení koberců, a to včetně vozů druhé třídy, revitalizaci WC, menší úpravy klimatizace, dosazení vnějšího a vnitřního elektronického informačního a rezervačního systému a dosazení přístupových bodů systému Wi-Fi. U všech vozů Ampz, Bmz a sedmi vozů WRmz bude navíc vyměněn centrální zdroj energie (CZE). Kromě toho vozy ještě projdou běžnou vyvazovací opravou. Celková cena zakázky je 498 milionů Kč. Modernizace by měla být hotova do 17 měsíců od podpisu smlouvy.\n\nPrvní jízda těchto vozů s cestujícími poprvé proběhla na jaře 2000.\n\nVozy bývají nejčastěji nasazovány na vlaky EuroCity na trase Praha – Berlín – Hamburk, zajíždějí i do Bratislavy na vlacích EC 282/3 \"\"Slovenská strela\".\"\n\n\n"}
{"id": "87016", "url": "https://cs.wikipedia.org/wiki?curid=87016", "title": "FSF/UNESCO Free Software Directory", "text": "FSF/UNESCO Free Software Directory\n\nFree Software Directory (Adresář svobodného softwaru) je projektem Free Software Foundation (FSF). Projekt katalogizuje užitečný svobodný software, který běží na svobodných operačních systémech - jmenovitě na operačním systému GNU a jeho variantách GNU/Linux.\n\nLicence jsou ověřovány pro každý program uvedený v tomto adresáři.\n\nProjekt má webové rozhraní pro vkládání a aktualizaci informací o registrovaných balíčcích. \n\nFSF poskytuje tento adresář jako službu pro komunitu svobodného softwaru. Projekt je finančně podporován z darů nadaci FSF.\n\nV současnosti (květen 2006) registruje adresář 4735 balíčků. Základní kategorie jsou \n\"Audio, Business and Productivity, Database, Education, Email, Games, Graphics, Hobbies, Interface, Live Communications, Localization, Mathematics, Network Applications, Printing, Science, Security, Software development, Software Libraries, System administration, Text creation and manipulation, Video a Web Authoring.\"\n\n"}
{"id": "87017", "url": "https://cs.wikipedia.org/wiki?curid=87017", "title": "Myslivost", "text": "Myslivost\n\nMyslivost je soubor činností prováděných v přírodě ve vztahu k volně žijící zvěři, jako součást ekosystému, a spolková činnosti směřující k udržení a rozvíjení mysliveckých tradic a zvyků, jako součást kulturního dědictví.\n\nPočátky myslivosti lze spatřovat v lovu v dobách paleolitu, kdy ještě znamenal pro člověka jeden z hlavních zdrojů obživy (kromě sběru byl důležitý ještě rybolov, ten ale pod myslivost nepatří). Lovila se převážně dnes už vyhynulá pravěká zvířata (například mamut), ale i mnohá dosud žijící: zubr, los, sob, jelen, bobr apod. V neolitu přestal být lov hlavním zdrojem potravy díky rozvoji pěstování zemědělských plodin a počátkům rolnictví. Z odchytu zvířat se vyvinulo pastevectví. Došlo k domestikaci mnoha druhů rostlin i zvířat. Definitivně ztratil lov významu obživy s příchodem Keltů a později Slovanů na naše území. Lovcem bývá zpravidla jen jeden člověk. Rozvíjí se zbraně: luk a šíp, oštěp, sekera, nůž.\n\nV dobách feudalismu se do čela společnosti dostal panovník, který kromě jiných výsad získal s vlastnictvím veškeré půdy také výhradní právo k lovu (tzv. regál). Panovník mohl právo k lovu propůjčovat feudálovi. S rozvojem feudalismu spojeným s růstem moci šlechty byl omezován také regál. První zákon týkající se myslivosti spadá do poloviny 10. století, kdy kníže Boleslav I. stanovil tzv. vysokou honbu, tedy právo lovu bylo doménou pouze panovníka. Dalším významným letopočtem byl rok 1573, kdy český sněm vydal nařízení, které pojednávalo o ochraně zvěře a tím také stanovovalo podmínky jejího lovu.\n\nV roce 1388 nařízení krále Václava IV. se ustavilo tzv. právo dominikální, které zavedlo lov jako výsadu vrchnosti. Pro panovníka byly určeny okrsky, kde mohl lovit. Lov se stal kratochvílí a sloužil spíše jako příležitost k reprezentaci. Rozvíjely se zbraně jako např. kuše, tesák, lovecký meč a od konce 17. století také lovecké ručnice. Rozvíjely se i techniky lovu do plachet, sítí, různé druhy štvanic a honů. Ve 13. a 14. století byly zakládány obory a bažantnice. V roce 1573 vyšlo Usnesení českého sněmu, které obsahovalo i nařízení o ochraně zvěře. Myslivost se tímto stala povoláním.\n\nV 17.-18. století byly založeny první lovecké řády, při kterých se sdružovali lovci z řad šlechty. V roce 1695 vznikl Řád sv. Huberta, který založil František Antonín Sporck. Další úpravy lovectví vydal Karel VI. roku 1728 vydáním loveckého řádu (Jägerordung), který zůstal nezměněn až do vlády Marie Terezie, která v roce 1743 vydala řád nový. Díky řádům z let 1754 a 1756, které vydala Marie Terezie, bylo preferováno lesnictví před myslivostí. V roce 1786 vydal Josef II. všeobecný honební patent, který prohlásil právo myslivosti za právo státu, který jej mohl dále svěřovat. Paten měl zajistit rovnováhu mezi využíváním zvěře na jedné straně a ochranou zájmů těch, kdo na zemědělské půdě hospodařili, na straně druhé. 19. století přetrvával trend podřizování myslivosti zájmům lesnictví. Došlo ke snížení stavu zvěře jelení a zvýšily se stavy srnčí zvěře. Nastal prudký rozvoj bažantnictví. Ve zbraních se prosadily brokovnice, které měly na českém území velmi dobrou tradici. Zavedeny byly nové techniky lovu: šoulačka, čekaná, slídění, lov na újedi, vábení, společné hony, kruhová leč, ploužení, naháňka apod.\nVýsadní lovecké právo zaniklo teprve zrušením dominikálního práva císařským patentem č. 154 ze dne 7. března 1849 (krátce po nástupu císaře Františka Josefa I. na trůn), který spojil právo myslivosti s vlastnictvím půdy. Honitby se začaly dělit na honitby vlastní a společenstevní. V zemích Koruny české mohl právo myslivosti vykonávat každý, kdo vlastnil nejméně 200 jiter (115 hektarů) souvislých honebních pozemků. Později byl nahrazen honebním zákonem pro Čechy č. 49 ze dne 1. června 1866, honebním zákonem pro Moravu č. 36 ze dne 31. března 1873 a honebním zákonem pro Slezsko č. 42 ze dne 13. ledna 1903. Zákony zůstaly v platnosti až do konce třicátých let 20. století. Délka pronájmu honitby byla zákonem stanovena na dobu nejméně šesti let, pro delší než dvanáct let bylo třeba souhlasu okresního úřadu. Všechny tři honební zákony spojovaly právo myslivosti s vlastnictvím půdy.\n\nVýskyt a techniky lovu zvěře se nezměnily. V roce 1919 byl ustaven Československý lovecký a kynologický říšský svaz, v roce 1920 v Bratislavě „Lovecký ochranný spolok pre Slovensko” a v roce 1923 Československá myslivecká jednota (ČSMJ), která slučovala řadu tehdejších českých mysliveckých a loveckých spolků (např. \"Ústřední spolek pro ochranu přátel myslivosti v Tišnově\", \"Lovecký klub v Českých Budějovicích\", atd.) V roce 1932 byla ustavena Myslivecká komora Československé republiky, která sdružovala celorepublikové svazy českou ČSMJ a německý „Verband deutscher Jäger St. Hubertus” z Litoměřic.\n\nVedle toho od roku 1933 sdružoval na Moravě německý „Verband deutscher Jagdschutz- und Hundezuchtvereine im Tschechoslowakischen Staate” se sídlem v Brně spolky: \"Deutsch-mährischen Jagdschutz- und Hundezuchtverein se sídlem v Brně\", \"St. Hubertus Deutsch Kurzhaar-Verein se sídlem v Chomutově\", \"Jagd- und Fischereischutzverein für Ostschlesien se sídlem v Těšíně\", \"Verein deutscher Jäger des Saazer Landes se sídlem v Žatci\", \"Klub deutscher Jäger für Bilin und Umgebung\" se sídlem v Bílině, \"Klub deutscher Jäger se sídlem v Teplicích\" a \"Jagdschutzverein für Westschlesien se sídlem v Opavě.\" Tiskovým orgánem byl časopis «Jagdliche und kynologische Rundschau».\n\nZákon ze dne 25. června 1929 č. 98 (tzv. Malý honební zákon) stanovil doby lovu a doby, kdy je zvěř hájena. Zákon řešil i důležité otázky honební jako odstřel přebíhavé zvěře jelení a dančí (§ 4), ochranu polního a lesního hospodářství při nadměrném rozmnožení některého druhu zvěře (§5), obmezení majitele (nájemce) honitby, chytání koroptví do sítí a sbírání vajec užitkové pernaté zvěře (§7), náhradu škod způsobených na Slovensku a na Podk. Rusi černou zvěří (§ 8), sjednocení trestních sankcí za přestupky honební (§ 9). Dále bylo vydáno vládní nařízení ze dne 9. ledna 1934, č. 7 Sb., o dopravě a prodeji lovné zvěře užitkové, vládní nařízení ze dne 10. srpna 1939, č. 205 Sb., o řádném výkonu myslivosti aj. Po sladění zájmů zemědělství a myslivosti došlo k intenzivnímu chovu pernaté zvěře a odklonu od chovu zvěře spárkaté (s výjimkou zvěře srnčí).\n\nNa konci roku 1935 se po mnohaletých přípravách konala ustavující schůze „Československého kynologického svazu v Praze”, který se stal celostátním ústředím pro Československý lovecký a kynologický říšský svaz, Československý svaz kynologický a také Československou mysliveckou jednotu a další chovatelské spolky pěstitelů loveckých psů. V květnu 1938 následoval německý „Verband deutscher Jäger St. Hubertus” provolání Konrada Henleina, spolek byl nově uspořádán do myslivecké sudetské asociace „Sudetendeutsche Jägerschaft”.\n\nK celnímu zapojení Protektorátu do Říše vydalo ministerstvo zemědělství vyhlášku ze dne 30. září 1940, č. 365 Sb., o dopravě zvěře z Protektorátu Čechy a Morava, a dále vládní nařízení ze dne 5. prosince 1940, č. 30/1941 Sb., o zamezení a potlačení tularemie zvířat. Protektorátní vládní nařízení ze dne 31. března 1941 č. 127/1941 Sb. i prováděcí nařízení č. 128/1941 Sb., byly vydány podle zmocňovacího zákona a obě normy definovaly právo myslivosti jako právo související s vlastnictvím pozemku. Nejnižší přípustná výměra byla zákonem stanovena pro honitby vlastní na 115 ha a pro honitby společenstevní na 250 ha. Vlastník pozemků, který splňoval podmínku minimální výměry, nemusel žádat o její uznání. Ministerstvo zemědělství mohlo ale v některých případech rozhodnout o zvýšení minimální výměry: u vlastní honitby až na 300 ha, u společenstevní honitby až na 500 ha. Zákon také umožňoval ponechat myslivost takzvaně v klidu.\n\nVládním nařízením č. 127 z roku 1941 se stalo členství v jediné povolené organizaci České myslivecké jednotě povinné a došlo k zavedení mysliveckých zkoušek. Od roku 1942 až do roku 1946 stál v čele ČMJ Arnošt Schwarzenberg. V roce 1943 přesídlilo vedení ČMJ z Brna do Prahy a vznikly okresní myslivecké spolky. Němečtí státní příslušníci, kteří byli v protektorátu majiteli platných ročních honebních lístků, náleželi k říšskému svazu «Deutsche Jägerschaft, skupina Čechy a Morava». Pro tuto skupinu a její členy platily stanovy NS-říšského svazu «Deutsche Jägerschaft».\n\nÚzemí Protektorátu Čechy a Morava bylo rozděleno na myslivecké dohlédací okrsky, které se měly krýt s lesními dohlédacími okresy a podle možnosti též s hranicemi správních jednotek. Dohled nad myslivostí byl svěřen nejvyššímu mysliveckému úřadu - ministerstvu zemědělství (nejvyššímu lesnímu úřadu Protektorátu Čechy a Morava), vyšší myslivecké úřady (zemské úřady) plnily funkci dohledacích úřadů a nižší myslivecké úřady, kterými byly okresní úřady, funkci nižších lesních dohlédacích úřadů.\n\nV honebních okrscích náležejících Protektorátu Čechy a Morava (vlastní honební okrsky), v honebních okrscích jím propachtovaných, v honebních okrscích, ve kterých vykonávali myslivost protektorátní úředníci, příslušela správní působnost nejvyššímu lesnímu úřadu Protektorátu - ministerstvu zemědělství. Správní působnost mysliveckých úřadů v honebních okrscích, ve kterých příslušel výkon myslivosti Říši, byla vyhrazena říšskému protektoru v Čechách a na Moravě. Nejvyšší myslivecký úřad měl k ruce jako poradní sbor „Mysliveckou radu pro Čechy a Moravu”. Nižší myslivecké úřady užívaly jako poradců myslivosti bezúhonné a zkušené myslivce.\n\nPo osvobození Československa v roce 1945 zůstaly částečně v platnosti myslivecké předpisy období první republiky a částečně i protektorátní legislativa, jež stanovovala vyhláška ministerstva zemědělství č. 289 Ú.l. RČS ze dne 4. 10. 1945, o prozatímní úpravě myslivosti. Ministerstvo zemědělství vydalo 27. 7. 1946 vyhlášku č. 1568 Ú.l. RČS díl I., o využití společenstevních honiteb, a ještě téhož roku výnos čj. 25633-VIII/3-1946, kterým upravovalo zvláštní podmínky o propachtování honebních okrsků, spravovaných ústředním ředitelstvím Státních lesů a statků v Praze.\n\nV důsledku vládního nařízení ze dne 30. dubna 1946 o zrušení nebo změně rozhodnutí správních úřadů z doby nesvobody a o úřadech, zřízených za doby nesvobody, přešla působnost ve věcech mysliveckých dnem 15. června 1946 v I. instanci na okresní národní výbory (správní komise), v II. instanci na zemské národní výbory a ve III. instanci na ministerstvo zemědělství. Tímto byly zrušeny nižší myslivecké úřady, které dosud rozhodovaly o mysliveckých záležitostech. Ministr zemědělství J. Ďuriš prosadil jejich zrušení s odůvodněním, že by působení těchto úřadů mohlo \"přímo znemožnit činnost lidových loveckých společností\", přičemž rozhodování o jejich zakládaní přenesl v I. instanci na \"orgány lidové správy\" — na okresní národní výbory. Tímto výnosem ministerstvo zemědělství prakticky zabránilo pronájmu státních honiteb jednotlivcům, které mohly být pronajímány výlučně tzv. „Lidovým loveckým společnostem”, jejichž vznik stanovilo ministerstvo zemědělství 13. 3. 1947 výnosem č. 32823/940-VI/7-47, o ustavení lidových loveckých společností a instruování žádostí o schválení stanov a o pacht honiteb.\n\nO ustavení lidové lovecké společnosti rozhodoval příslušný okresní národní výbor na doporučení Jednotného svazu českých zemědělců. Lidová lovecká společnost musela být složena tak, aby jednu polovinu tvořili zemědělci s nejvýše 20 ha orné půdy, druhou polovinu zaměstnanci státních lesů a statků, dělníci, zaměstnanci, drobní živnostníci a „\"myslivci lidově demokratických vrstev\"“. Myslivost se tak stala účinným agitačním prostředkem při získávání voličů a sympatizantů KSČ, ovládající rezort ministerstva zemědělství.\n\nNový zákon o myslivosti (č. 225/1947 Sb.) nabyl účinnosti dnem 1. ledna 1948. Uspořádáni honebních poměrů podle dosud platného práva (vládní nařízeni č. 127 a 128 z 31. března 1941) bylo zrušeno. Právo myslivosti mělo podle ministerstva zemědělství odpovídat zásadám lidové demokratické republiky a tudíž tzv. „\"zlidověno a dáno do rukou zemědělců, lesních zaměstnanců a ostatních vrstev pracujícího lidu\"”. Zákon myslivost zařadil mezi \"hospodářské a kulturní hodnoty \"a zároveň \"odvětví zemědělské a lesní výroby\", čímž ji přeřadil z oblasti sportu, zájmu, zábavy a záliby na součást nejen lesnictví, ale nově i zemědělství.\n\nZřízení společenstevní honitby bylo vázáno na obvod politické obce. Obce s výměrou hanební plochy pod 200 ha byly příslušným ONV přičleněny k sousední honitbě (s níž měly nejdelší společné hranice) nebo ONV vytvořil z obvodu několika politických obci jednu sloučenou novou samostatnou společenstevní honitbu.\n\nVlastníci honebních pozemků nad 115 ha, kteří měli na svých pozemcích dosud zaručeno výlučné právo výkonu myslivosti (na vlastní honitbě) ztratili tuto možnost a vlastní honitby připadly podle \"zásady zlidovění myslivosti\" ke společenstevním honitbám, které byly tvořeny souvislými honebními pozemky téhož vlastníka nebo spoluvlastníků o výměře nejméně 500 ha (i když nebyly v obvodu pouze jedné politické obce).\n\nČleny honebního společenstva se stali všichni vlastníci honebních pozemků, usnášejícím orgánem valné shromáždění, kterému příslušela:\n\nPachtýřem (nájemcem) společenstevní honitby se mohla stát jedině myslivecká společnost, jejíž stanovy (vypracované podle vzorových stanov ministerstva zemědělství) schválil příslušný zemský národní výbor, na Slovensku pověřenectvo pro zemědělství a pozemkovou reformu, a ministerstvo zemědělství. Členy mysliveckých společností mohli být jen držitelé loveckých lístků a většinu členské základny museli tvořit rolníci, dělníci, zemědělští zaměstnanci a ostatní pracující vrstvy obyvatelstva. Pachtýřem se tedy nemohl stát jednotlivec.\n\nHonitba musela být propachtována vcelku, a to nejméně na dobu 8 let, tak aby pachtovní poměr skončil 31. prosince. Podpacht (pronájem nájmu) honitby byl zakázán. Honitby o větší rozloze musely být rozděleny na dvě či více honiteb, přičemž každá z nich musela mít nejméně 500 ha honební plochy. Rozdělení honitby povoloval ONV ve spolupráci s Jednotným svazem českých zemědělců a Československé myslivecké jednoty.\n\nČistý výtěžek z využívání společenstevní honitby se rozděloval po odečtení výloh na jednotlivé členy honebního společenstva podle výměry jejich honebních pozemků. Návrh na rozdělení výtěžku sestavoval honební výbor, který následně schvalovalo valné shromáždění honebního společenstva. To se mohlo usnést na tom, aby čistý výtěžek připadl obci.\n\nMyslivecké zkoušky prováděla Československá myslivecká jednota na podkladě zkušebního řádu, který stanovilo a v Úředním listě zveřejnilo ministerstvo zemědělství. Za roční lovecký lístek pro tuzemské myslivce byla stanovena cena 159 Kčs, za tříroční lovecký lístek 400 Kčs. Okresní národní výbory měly do 30 dnů ode dne počátku účinnosti zákona zrušit všechny honební pachtovní smlouvy, které byly uzavřené před 31. prosincem 1945 (v pohraničí před 31. prosincem 1946), jelikož odporovaly \"zlidověné myslivosti\".\n\nV roce 1961 došlo k sjednocení Československé myslivecké jednoty a Zväzu poľovníckych ochranných sdružení na Slovensku v Československý myslivecký svaz. Následkem zákona o myslivosti č. 23/1962 bylo právo myslivosti odloučeno od vlastnictví pozemku a stalo se doménou organizací jako byly státní lesy, státní statky a JZD. Ty právo myslivosti poskytovaly za úplatu mysliveckým sdružením. Následkem násilného scelení pozemků, mechanizace a chemizace v zemědělství, průmyslovým exhalacím a necitlivým změnám krajiny došlo k radikálním úbytkům některých druhů zejména drobné zvěře (koroptev, zajíc). Zákon č. 23/1962 stanovil jedinou dobrovolnou mysliveckou organizací Československý myslivecký svaz a vyhláškou č. 24/1962 Sb. upravoval sdružování v socialistických mysliveckých sdruženích, myslivecké stráže a mysliveckého hospodáře.\n\nV roce 1990 byl vydán zákon č. 83, který zrušil povinné členství v mysliveckých organizacích. V roce 1992 byl vydán Zákon o myslivosti č. 270/1992, který opět přiznal právo myslivosti majitelům půdy ale v důsledku dalších ustanovení je toto právo velmi slabé, zejména pro majitele malých pozemků. Nejnovějším zákonem je zákon č. 449/2001. Novela zákona 23/1962 č. 270 umožňovala správu honitby nejen mysliveckým organizacím a také zrušila na nátlak ochránců zvířat termín „škodná zvěř“. Novela č. 512 ze stejného roku poté zavedla přechodný myslivecký zákon. V současné době je v platnosti zákon č. 449/2001 a právní předpisy:\n\n\nMyslivost se dotýká mnoha oborů a věd. Velká část zasahuje také do biologie, ovšem patří sem také nauka o zbraních (střelectví) a podobné technické disciplíny.\n\nChov zvěře je rozsáhlá činnost myslivce. Chovem zvěře se snaží dosáhnout na jemu svěřené honitbě zlepšení životních podmínek a zároveň udržovat stavy zvěře (aby byly v rozmezí mezi kmenovými a normovanými stavy) tedy v případě přemnožení přikročit i k regulaci těchto stavů.\n\nCíle chovu jsou jednak konzumní, směřují také k dosažení chovu jedinců s vysokou plodností a vysokou živou hmotností a také trofejové, zaměřené na dosažení co nejmohutnější a nekvalitnější trofeje.\n\nPro dosažení co nejlepších chovných výsledků je potřeba zajistit pro srstnatou zvěř dostatek potravy, dostatek krytů proti nepříznivým podmínkám, ale také vybírat zdravé a geneticky dobře založené jedince, případně regulovat poměr pohlaví. Pro pernatou zvěř je potřeba navíc zajistit v době toku, hnízdění a období péče o mláďata naprostý klid v honitbě.\n\nLovectví bylo odpradávna součástí myslivosti. Je to nástroj k redukci početních stavů zvěře. Aby byl udržován ekosystém honitby je potřeba k lovu vyčlenit jedince, kteří již nejsou v honitbě nezbytní (nemocné, poraněné, přestárlé). Tomuto se říká průběžný odstřel neboli selekce. Dále je nutno vzít v potaz, že k udržení rovnováhy je potřeba určit k odlovu 1/3 mladých jedinců, 1/3 samičí kusy a 1/3 samčí kusy.\n\nLovectví se dále dělí na 2 disciplíny :\n\nZ hlediska chovu zvěře je nutno znát obecnou zoologii – je nutno znát vnitřní a vnější stavbu těla zvěře např. kvůli lovu a rozpoznání nejlepších míst zásahu. Další důležitou částí je etologie. Velmi specifickou části zoologie je znalost plemen a skupin loveckých psů, jejich chovu, výchově a výcviku, vedení a použití – tedy myslivecká kynologie.\n\nNa území České republiky:\n\nMezinárodní organizace:\n\n\nUž od pradávna byla myslivost (a předtím lov) vděčným námětem pro uměleckou tvorbu. Díky myslivosti vzniklo mnoho tradic a obyčejů, které jsou v mysliveckých spolcích udržovány dodnes. Postava myslivce se objevovala v různý pohádkách, např. postava čerta bývá často zobrazována v mysliveckém stejnokroji. S myslivostí byl také spojen vznik různých hudebních děl, která tvoří nedílnou součást mysliveckých ceremonií.\n\nKromě lidové tvorby myslivost poskytovala a dodnes poskytuje suroviny pro výrobu mnoha předmětů. Příklady můžeme vidět například v masném průmyslu, konzervárenství, kožešnictví, kloboučnictví, koželužství, obuvnictví, rukavičkářství, brašnářství, oděvnictví, řezbářství, výroba střelných zbraní, výroba střeliva, lovecké výstroje, doplňkových předmětů (např. vábniček na zvěř) klenotů, apod.\n\n\nProblémy vážných škod zejména v lesích (o kterých se zmiňuje vládou schválený Národní lesnický program) se od roku 2009 pokouší řešit také expertní skupina ustanovená ministerstvy zemědělství a životního prostředí. Proti jejich doporučením se ale Českomoravská myslivecká jednota v čele se svým předsedou - moravskoslezským hejtmanem Jaroslavem Palasem velmi tvrdě brání.\n\nAmerický výzkum konstatoval, že rybáři a lovci kontaminují životní prostředí tisíci tunami olova ročně vinou používání olověných broků a olůvek.\n\nJedním z klasických nešvarů myslivosti je okolnost, že řada pytláků se rekrutuje přímo z řad myslivecké veřejnosti. Status oficiálního lovce a možnost volného pohybu se zbraní umožňuje jedincům snáze porušovat zákony a v konečném důsledku jsou velké škody na zvěři páchány přímo myslivci.\n\n\n\n"}
{"id": "87018", "url": "https://cs.wikipedia.org/wiki?curid=87018", "title": "Jiří Šlégr", "text": "Jiří Šlégr\n\nJiří Šlégr (* 30. května 1971 Jihlava) je český hokejový trenér, bývalý obránce, člen prestižního spolku Triple Gold Club (vítězství na MS v ledním hokeji, OH a zisk Stanleyova poháru) a politik. Od února 2010 do října 2011 byl členem ČSSD, od listopadu 2011 do června 2014 byl místopředsedou strany LEV 21 - Národní socialisté. Od roku 2010 byl poslancem Poslanecké sněmovny Parlamentu České republiky, v polovině června 2013 se mandátu vzdal. Od roku 2014 působí ve vedení hokejového klubu HC Litvínov, kde také vykonává funkci vedoucího realizačního týmu. V roce 2019 byl uveden do Síně slávy českého hokeje.\n\nPřed odchodem do zámoří hrál za Litvínov. Velmi dobře se uvedl v klubu Vancouver Canucks, přesto si však v jeho dresu nezahrál na jaře v roce 1994 v play off ani jeden zápas, zatímco jeho spoluhráči postoupili do finálových bojů o Stanleyův pohár. V sezóně 1996–1997 pomohl ve Švédsku klubu Södertälje SK k postupu do Elitserien. V roce 2010 ohlásil konec své hokejové kariéry, ale k hokeji se vrátil ještě během play-out sezóny 2011–2012, kdy pomohl svému domovskému týmu HC Litvínov k udržení v nejvyšší soutěži. Po zachránění svého týmu od baráže o extraligu ukončil svoji kariéru, avšak 10. ledna 2013 oznámilo vedení HC Verva Litvínov, že opět s týmem trénuje. Za litvínovský klub nastupoval v sezónách 2013/2014 a 2014/2015, přičemž v roce 2015 získal extraligový titul. Následně, i kvůli zdravotním problémům, které mu nedovolily nastoupit v play-off 2015, oznámil definitivní konec aktivní hokejové kariéry.\n\nKvůli své tělesné odolnosti získal přezdívku Guma.\n\nV lednu 2018 se po odvolání Radima Rulíka stal trenérem Litvínova.\n\n\n\nCelková bilance 116 utkání/13 branek\n\nV komunálních volbách v roce 2006 kandidoval jako nestraník za SNK-ED do Zastupitelstva města Litvínova. Uspěl, byl zvolen městským zastupitelem a následně i radním města.\n\nV roce 2008 začal spolupracovat s ČSSD a stal se její tváří v předvolební kampani. Natočil pro ČSSD volební klip, ve kterém v oranžovém dresu najíždí na bránu, v níž stojí brankář v modrém dresu se jmenovkou Topolánek a dává mu gól. Ve zrušených volbách do Poslanecké sněmovny PČR v roce 2009 měl kandidovat za ČSSD. V Ústeckém kraji byl na kandidátce na druhém místě hned za Jiřím Paroubkem. V řádných volbách do Poslanecké sněmovny PČR v roce 2010 kandidoval už jako člen ČSSD na 2. místě její kandidátky v Ústeckém kraji a získal mandát poslance Poslanecké sněmovny PČR.\n\nV říjnu 2011 opustil spolu s Paroubkem ČSSD a stal se zakládajícím členem nového politického uskupení – strany Národní socialisté - levice 21. století (později LEV 21 – Národní socialisté). Na jejím ustavujícím sjezdu dne 26. listopadu 2011 byl zvolen jejím místopředsedou. V krajských volbách v roce 2012 kandidoval za LEV 21 do Zastupitelstva Ústeckého kraje, ale neuspěl. Zároveň kandidoval ve volbách do Senátu PČR v roce 2012 za LEV 21 v obvodu č. 29 – Litoměřice. Se ziskem 5,65 % hlasů však skončil na 6. místě a nepostoupil ani do druhého kola. Dne 14. června 2013 na mimořádném jednání Sněmovny v reakci na policejní razii na Úřadu vlády ČR oznámil, že se vzdává poslaneckého mandátu a ukončí svou politickou kariéru. Uvedl, že se chce vrátit do čistého prostředí mezi sportovce.\n\nVe volbách do Poslanecké sněmovny PČR v roce 2013 kandidoval za LEV 21 na 5. místě kandidátky v Ústeckém kraji, ale neuspěl (LEV 21 se do Sněmovny nedostala). V rámci kandidátky získal nejvíc preferenčních hlasů, a to 12,50 %. V polovině června 2014 rezignoval na post místopředsedy LEV 21 a ze strany odešel.\n\nVe volbách do zastupitelstev obcí v roce 2014 kandidoval za SNK ED do Zastupitelstva města Litvínova a uspěl. Ve volbách v roce 2018 mandát zastupitele města obhájil, když z pozice nestraníka vedl kandidátku SNK ED.\n\nV roce 2016 se pokusil o návrat do vysoké politiky, když kandidoval ve volbách do Senátu PČR jako nestraník za ČSSD v obvodu č. 4 – Most. Se ziskem 16,42 % hlasů postoupil z druhého místa do druhého kola, v němž však prohrál poměrem hlasů 29,18 % : 70,81 % s kandidátkou hnutí Severočeši.cz Alenou Dernerovou. Senátorem se tedy nestal. Nejvyšší správní soud ČR však prohlásil volby v tomto obvodu za neplatné a nařídil jejich opakování. V lednu 2017 tak za ČSSD kandidoval znovu, se ziskem 15,73 % hlasů však opět skončil na 2. místě.\n\n"}
{"id": "87021", "url": "https://cs.wikipedia.org/wiki?curid=87021", "title": "Petr Iljič Čajkovskij", "text": "Petr Iljič Čajkovskij\n\nPetr Iljič Čajkovskij, také Čajkovský (; , Votkinsk – , Petrohrad) byl ruský hudební skladatel. Nejen v hudebních kruzích se stal respektovanou osobností již za svého života. Je označován za jednoho z hlavních tvůrců hudebního romantismu. Mezi nejznámější díla patří tři poslední symfonie č. 4–6, opery Piková dáma a Evžen Oněgin, balety Labutí jezero, Šípková Růženka a Louskáček. Oblíbené jsou rovněž 1. klavírní koncert b moll a houslový koncert D dur. Třikrát navštívil Prahu, 6. prosince 1888 dirigoval českou premiéru opery \"Evžen Oněgin\".\n\n Narodil se ve Votkinsku, v Rusku, jako syn důlního inženýra, Ilji Petroviče Čajkovského (1795–1880). Jeho matka, Alexandra Andrejevna, roz. d'Assier (1813–1854), byla vnučkou francouzského šlechtického imigranta. Petr Iljič k ní měl velmi silný citový vztah. Pradědeček z otcovy strany, Fjodor Čajka, byl ukrajinský kozák, který se vyznamenal v bitvě u Poltavy, na straně Petra Velikého. Petr Iljič měl šest sourozenců: Zinajdu, z otcova prvního manželství (1829–1878), Nikolaje (1838–1911), Hyppolita (1843–1927), dvojčata Anatola (1850–1915) a Modesta (1850–1916) a Alexandru (1842–1891). V pozdějších letech měl nejblíže k oběma dvojčatům a Alexandře. V roce 1844 najala rodina k dětem francouzskou guvernantku Fanny Dürbach (1822–1901), ta měla na vývoj Petra Iljiče značný vliv. Její vzpomínky, které zaznamenal Modest Čajkovskij, jsou významným dokumentem o skladatelově mládí. Rodina vlastnila klavír, první lekce poskytla malému Petru Iljiči matka. Když otec přinesl domů orchestrion, stal se Petr Iljič (už v dětství) vášnivým ctitelem Wolfganga Amadea Mozarta. \n\nV roce 1848 se otec rozhodl opustit své zaměstnáni, a nechal se penzionovat. Guvernantka odešla, a rodina se odstěhovala do Petrohradu. V květnu 1849 našel otec práci v Alapajevsku, na Urale, stal se ředitelem továrny. \n\nRodiče Petra Iljiče věděli o jeho hudebním talentu, najali mu učitelku klavíru, nicméně rozhodli, že perspektivnější pro něj bude úřednické povolání. V roce 1850 byl zapsán do Císařské právnické školy v Petrohradu. Absolvoval zde dvouletý přípravný kurz, v letech 1852–1859 pak řádné studium. Bral i hodiny klavíru, u německého pianisty Rudolfa Kündigera (1832–1913). Na škole navázal blízké přátelství s Alexejem Apuchtinem (1840–1893), pozdějším literárním kritikem a pozdně-romantickým básníkem, jehož tvorba na něj měla vliv. Po absolvování školy nastoupil Čajkovskij na ministerstvo spravedlnosti, jako asistent přednosty úřadu. Toužil ovšem po hudbě. Roku 1863 opustil státní službu. Rok předtím se zapsal na petrohradskou konzervatoř. Zde ho nejvíce ovlivnil její ředitel, Anton Rubinstein (1829–1894), který ho vyučoval skladbu. Roku 1866 Čajkovskij na konzervatoři absolvoval kantátou na slova Ódy na radost Friedricha Schillera, za kterou obdržel stříbrnou medaili. Rubinstein pak Čajkovského doporučil, jako učitele harmonie, svému mladšímu bratru, Nikolaji Rubinsteinovi (1835–1881), řediteli nově otevřené Moskevské státní konzervatoře. \n\nNikolaj Rubinstein Čajkovskému pomohl. Ubytoval jej ve svém bytě a uváděl jeho skladby. Čajkovskij nejen učil, ale i skládal: do roku 1878 složil mj. opery \"Vojevoda\", \"Opričnik\" a \"Evžen Oněgin\", první čtyři symfonie a klavírní koncert b moll.\n\nNa jaře 1877 dostal Čajkovskij několik zamilovaných dopisů od žačky konzervatoře, Antoniny Miljukové (1848–1917). V té době skutečně pomýšlel na svatbu, ale výhradně ze společenských důvodů. V červnu 1877 se s Miljukovou oženil. Díky Čajkovského homosexualitě manželství nebylo naplněno, a po šesti týdnech společného života duševně zlomený skladatel odcestoval do ciziny. Manželé soužití nikdy neobnovili, ale také se nerozvedli. Čajkovskij posílal manželce pravidelně peníze za mlčení o jeho sexuální orientaci. Miljuková měla později tři děti se třemi různými partnery. Posledních dvacet let žila v ústavu pro choromyslné. Po rozpadu manželství prošel Čajkovskij hlubokou tvůrčí krizí. \n\nV 80. letech už byl Čajkovskij známým, oblíbeným a respektovaným skladatelem, doma i v cizině. Své skladby také dirigoval, i opery a symfonickou hudbu. V roce 1883 pobýval v Paříži, v letech 1888 a 1889 podnikl koncertní turné po západní Evropě. Kromě Dvořáka na nich osobně poznal Johannese Brahmse, Gustava Mahlera či Charlese Gounoda. V dubnu a květnu 1891 byl triumfálně přijat v USA. Od května 1892 žil Čajkovskij na předměstí Klinu, města severozápadně od Moskvy, v lokalitě Frolovskoje. Dnes je v domě Čajkovského muzeum.\n\nČajkovskij zemřel v Petrohradě 6. listopadu 1893. Ještě 13. června t.r. obdržel v anglické Cambridgi čestný doktorát tamní univerzity, a 28. října v Petrohradě dirigoval premiéru své poslední symfonie, pojmenované bratrem Modestem jako \"Patetická\". Dne 1. listopadu, po návštěvě divadelního představení, se odebral, spolu s příbuznými a přáteli, na večeři do restaurace. Přes jejich upozornění na výskyt cholery si nechal přinést sklenici nepřevařené vody, a vypil ji. Již příštího rána si stěžoval na bolesti, ulehl a už se nezotavil. Ošetřující lékaři konstatovali úmrtí na choleru. Vyskytují se i teorie o sebevraždě, většina muzikologů však tento názor nesdílí. Čajkovskij byl pohřben v Petrohradě, v pravoslavném klášteře Alexandra Něvského.\n\nK setkání obou skladatelů došlo poprvé počátkem roku 1888, při desetidenní Čajkovského návštěvě Prahy, na pozvání Umělecké besedy, v rámci skladatelova turné do Lipska, Paříže a Londýna. V Praze dirigoval své skladby na dvou koncertech. V Rudolfinu předehru-fantazie \"Romeo a Julie\", \"Klavírní koncert č. 1 b moll,\" se sólistou Alexandrem Silotim (Čajkovského moskevským žákem), \"Elegie\" ze Suity č. 3, \"Houslový koncert D dur,\" se sólistou Karlem Halířem a \"Předehru 1812\". V Národním divadle se hrála \"Serenáda pro smyčcový orchestr\", \"Téma s variacemi\" ze Suity č. 3, několik klavírních skladeb (opět v podání A. Silotiho), znovu \"Předehra 1812\" a závěr druhého jednání baletu \"Labutí jezero\" (poprvé mimo Rusko). Čajkovskij si po představení zapsal do deníku: „\"Mimořádný úspěch. Okamžik absolutního štěstí.\"“ Své mecenášce Naděždě von Meck napsal z Prahy 10. února: \"Přijali mě tu, jako kdybych nebyl zástupce ruské hudby, nýbrž Ruska. Mé postavení bylo poněkud choulostivé, protože pocty, které mi prokazovali, neplatily ve skutečnosti mně, ale Rusku. Nikdy bych byl netušil, jak Češi milují Rusko a nenávidí Němce.\" Čajkovského přijetí v Praze je třeba vidět v kontextu s rusofilstvím, rozšířeným tehdy v některých vrstvách české společnosti .\n\nNa přelomu listopadu a prosince 1888 přijel Čajkovskij do Prahy znovu. Za Dvořákovy přítomnosti zde dirigoval Symfonii č. 5, Klavírní koncert č. 2, a 6. prosince, poprvé mimo Rusko, operu Evžen Oněgin. Výsledkem kontaktů obou skladatelů bylo Dvořákovo koncertní turné do Moskvy a Petrohradu, které se uskutečnilo v únoru a březnu 1890. Podle Dvořáka ale neměly jeho koncerty ani zdaleka takový ohlas, jaký očekával. Dokonce si stěžoval na intriky, které se proti němu děly v místních hudebních kruzích. \n\nPři poslední Čajkovského návštěvě Prahy, v říjnu 1892, během provedení jeho opery \"Piková dáma\", se oba skladatelé nesetkali. Dvořák byl tou dobou už v New Yorku. Čajkovského úmrtí o rok později Dvořáka zasáhlo. Jeho \"Biblické písně\" op. 99 se často dávají do souvislosti se smrtí jeho ruského přítele. \n\nOba jmenovaní skladatelé se obrazně znovu potkali na konci 70-tých let 20. století, kdy se jejich skladbami (melodií z baletu Labutí jezero a Humoreskou) zabýval ve svých úpravách český skladatel Viktor Kotrubenko, pro interpretaci Jazz Half Sextetem.\n\nČajkovskij je považován za výrazného melodika. Komponoval také tzv. romansy – ruské umělé písně pro sólový hlas, s klavírním doprovodem. Skladatelova symfonická hudba zrcadlí jeho vnitřní svět. Vypovídá o autorově zádumčivosti, a o jeho životním pesimismu. Jeho tvorba je ovlivněná západoevropským dědictvím (Mozart, Verdi, Bizet, Massenet), tvorba Richarda Wagnera pro něj byla nepřijatelná. Byl v kontaktu s představiteli Mocné hrstky, zejména s Balakirevem, sám však kompozici pojímal jinak. Autoři Mocné hrstky si vymýšleli hudební témata s ruskou melodikou, která podbarvovali exotickým koloritem. Čajkovskij však využíval autentické lidové melodie, které zpracovával v duchu západní hudební tradice. \n\nČajkovského nejpopulárnější skladby – mimo těch nejznámějších (mezi něž patří i balet a suita Louskáček z let 1891–1892, klavírní koncert č. 2 G dur z roku 1880, smyčcový kvartet č. 3 es moll z roku 1876, či trio pro housle, violoncello a klavír a moll z roku 1882) – jsou mezi návštěvníky koncertů stále žádány. Jeho nejoblíbenější skladby jsou charakterizovány bohatými melodickými pasážemi, v nichž se často střídají místa hluboce melancholická, s hudebními plochami, odvozenými z lidových tanců. Podobně jako jeho současník Rimskij-Korsakov byl Čajkovskij mistrem orchestrace. Zejména jeho balety obsahují mnoho okouzlujících prvků orchestrální barevnosti. Jeho symfonie, oblíbené pro svůj melodický obsah, obsahují často působivou (a někdy nedoceňovanou) práci s jednotlivými hudebními tématy. Ve svých nejlepších operách, jako je Evžen Oněgin a Piková dáma, používal velmi podmanivé melodické pasáže, aby popsal dramatickou situaci, s maximální působivostí. Pro svou melodičnost a brilantní instrumentaci nebyly jeho balety, zejména \"Labutí jezero\" a \"Šípková Růženka\", nikdy překonány. Skladatel je komponoval ve spolupráci s francouzským choreografem Mariem Petipou. Čajkovského balety představují vlastně první dramatickou hudbu k tanci, od dob operních baletů německého skladatele Christopha Willibalda Glucka. Čajkovský také přispěl k rozvoji žánru symfonické básně. Zejména skladby \"Romeo a Julie\" a \"Hamlet\" jsou pozoruhodné tím, jak v nich autor melodickými prostředky dokázal evokovat náladu literárních děl, která byla předlohou jeho kompozic.\n\nSložil šest symfonií, programní symfonii \"Manfred\", symfonické básně (\"Romeo a Julie\", \"Francesca da Rimini\"), slavnostní předehru \"1812\", \"Italské capriccio\", čtyři orchestrální suity (čtvrtá z nich se jmenuje \"Mozartiana\"), smyčcová kvarteta (\"D dur\" a další), tři klavírní koncerty (jeho asi nejznámější dílo \"Koncert pro klavír a orchestr č. 1 b moll\"), houslový koncert, romance, sbory, kantáty a mnohá další díla. Dále mj. složil deset oper, z nichž nejznámější jsou \"Evžen Oněgin\", \"Piková dáma\", \"Mazepa\" a \"Jolanta\".\nNejvíce ho však proslavila jeho baletní díla, \"Labutí jezero\" a \"Šípková Růženka\". Libreto k oběma operám bylo vytvořeno volným zpracováním básní ruského básníka A. S. Puškina. Velmi populární je baletní pohádka \"Louskáček\".\n\n\n\n\n\n\n\n\n\n\n\n\n\n"}
{"id": "87049", "url": "https://cs.wikipedia.org/wiki?curid=87049", "title": "Finská hokejová reprezentace", "text": "Finská hokejová reprezentace\n\nFinské národní hokejové mužstvo patří mezi nejlepší národní reprezentační mužstva v ledním hokeji v současnosti. Největšími úspěchy mužstva jsou zlaté medaile z Mistrovství světa v ledním hokeji v letech 1995, 2011 a 2019. Na Zimních olympijských hrách 1988 v Calgary a Zimních olympijských hrách 2006 v Turíně získalo stříbrnou medaili.\n\nPrvní mezistátní utkání sehrálo proti Švédsku 29. ledna 1928 v Helsinkách (prohrálo 1:8). Poprvé proti Československu hrálo Finsko 14. února 1949 na mistrovství světa a prohrálo 2:19 (proti samostatné české reprezentaci hrálo Finsko poprvé 25. dubna 1993 opět v rámci mistrovství světa a prohrálo 1:3).\n\nHistoricky první medaili z mistrovské soutěže reprezentačních mužstev získalo Finsko na Mistrovství Evropy 1985, na kterém obsadilo 3. místo.\n\n\n\n\n\n"}
{"id": "87053", "url": "https://cs.wikipedia.org/wiki?curid=87053", "title": "Zóri", "text": "Zóri\n\nZóri (: 草履; \"zóri\") jsou japonské páskové sandály vyráběné z rýžové slámy (případně slámy jiných rostlin), lakovaného dřeva nebo (stále častěji) syntetických materiálů. Zóri jsou velmi podobné sandálům v Česku známých jako „vietnamky“, které se poprvé objevily po druhé světové válce na Novém Zélandu, Austrálii a ve Spojených státech jako plastová napodobenina tradiční japonské obuvi. \n\nV Japonsku jsou zóri považovány za nejpohodlnější a nejuniverzálnější obuv. Zóri se mohou namočit a uschnou během několika minut. Konvenční obuv tlačí prsty k sobě, křiví tvar chodidel, neodvádí pot a to vše vede ke zdravotím problémům, které mohou mít i nepříjemné následky. Jako všechny japonské sandály dovolují i zóri vzduchu volně cirkulovat kolem nohy, což je vlastnost, která je velmi důležitá ve vlhkém japonském klimatu. Zóri jsou lehké, zdravé a levné.\n\nTradiční zóri jsou k vidění nejčastěji v kombinaci s tradičním oblečením. K formálnímu kimonu jsou zóri neodmyslitelným doplňkem. V dnešní době se také často setkáváme s různými moderními variantami tradiční japonské obuvi, které dávají důraz na pohodlnější nošení. Zóri se dají nosit téměř všude. Pro Japonce představuje jejich výhodu fakt, že se dají snadno vyzouvat, což je důležité v zemi, kde je zvykem sundavat si obuv před vstupem do domu.\n\nLidé často nosí zóri i v zimě. Ze začátku je nutné se trochu otužit, ale Japonci zastávají názor, že dokud nepotřebujete rukavice, nepotřebujete ani ponožky. V případě nutnosti se tradičně do zóri nosí bavlněné ponožky s oddělenými prsty tabi.\n\n"}
{"id": "87055", "url": "https://cs.wikipedia.org/wiki?curid=87055", "title": "Autobiografické spisy Karla Maye", "text": "Autobiografické spisy Karla Maye\n\nAutobiografické spisy Karla Maye jsou většinou úzce svázány s autorovou snahou bránit se hrubým útokům jeho odpůrců, kteří skandalizovali jeho minulost (velmi nevybíravým způsobem mu byla předhazována tvorba kolportážních románů a také téměř sedm let strávených ve vězení).\n\nMezi autobiografické spisy Karla Maye se řadí:\nNakladatelství Karl-May-Verlag věnuje autorovým autobiografickým spisům v rámci jeho \"Sebraných spisů\" těchto devět svazků:\n\nNejvýznamnějším autobiografickým spisem Karla Maye je jeho kniha Můj život a mé cíle \"(Mein Leben und Streben)\" ve které May vylíčil svůj život a snažil se vysvětlit smysl svých literárních děl. Kniha prvně vyšla roku 1910 v nakladatelství Friedrich Ernst Fehsenfeld ve Freiburgu. Na titulním listě je vytištěno, že jde o první díl, k napsání druhého se však May již nedostal. \n\nV knize May nejprve popisuje své dětství, které prožil v bídě v chudé rodině tkalce. V další kapitole, nazvané \"Ztracené mládí\", vylíčil pak snahy svého otce dát mu vzdělání, které však nebylo přiměřené jeho věku a přineslo mu později psychické problémy. Dále píše, jak se dostal do učitelského semináře ve Waldenburgu, odkud byl vyloučen za „krádež“ vosku z vyhořelých svíček. Popisuje, jak se po dokončení semináře ve škole v Plavně stal učitelem a jak mu bylo učitelské povolání zakázáno vykonávat po odsouzení na šest týdnů vězení za „krádež“ vypůjčených hodinek, které zapomněl vrátit svému spolubydlícímu. \n\nV kapitole \"V propasti\" líčí autor své duševní stavy a psychické problémy, které ho postupně přivedly na téměř sedm let do vězení. Popisuje však také, jak během výkonu trestu začal vymýšlet koncepci svého příštího díla, ve kterém chtěl na podobenstvích ukázat cestu od nízkého smyslového člověka k člověku ušlechtilému. K tomu mu měli sloužit dva příklady - orientální a americký, zosobněné v indiánské a semitomohamedánské rase. V Americe měla být ideálem mužská postava (indiánský náčelník Vinnetou), v Asii ženská (kurdská princezna Marah Durimeh). \n\nV další části knihy líčí Karel May hanebné praktiky v drážďanském vydavatelství kolportážních románů nakladatele H. G. Münchmeyera, kde falšovali Mayovy rukopisy dopisováním erotických (a na tu dobu dosti nemravných) scén. Takto upravené kolportážní romány se pak staly společně s autorovou „kriminální minulostí“ základem kruté štvanice na autorovu osobu poté, co zakázal tyto romány opět vydávat. \n\nZávěrem se autor zmiňuje o soudních procesech, kterými chtěl očistit své jméno, zdůrazňuje svou víru v Boha, která mu vždy pomáhala v nejtěžších chvílích jeho života, a opět se vrací ke smyslu svých románů a povídek, ve kterých chtěl ukázat cestu z Ardistanu do Džinistanu, z bažinaté nížiny do slunečných hor, ze země nízkých a egoistických forem bytí do země humanity a lásky k bližnímu.\n\nKniha \"Můj život a mé cíle\" vyšla česky pouze třikrát. Poprvé jí vydal roku 1923 v překladu Jaroslava Vávry pod názvem \"Zpověď (Můj život a mé snahy)\" pražský nakladatel Vojtěch Šeba. Druhé vydání pochází z dalšího pražského nakladatelství Toužimský a Moravec. Zde kniha vyšla roku 1932 v překladu Františka Schörpnera v edici \"Romány, které napsal život\" pod názvem \"Vyznání (Spravedlnost pro Karla Maye)\". Třetí vydání pak vyšlo až po šedesáti letech roku 1992 (za komunistického režimu kniha vyjít pochopitelně nemohla). V překladu Jiřího Stacha vydalo Mayovou autobiografii pod poněkud nevhodným názvem \"Já, náčelník Apačů\" nakladatelství Olympia.\n\n"}
{"id": "87059", "url": "https://cs.wikipedia.org/wiki?curid=87059", "title": "Minidisc", "text": "Minidisc\n\nMinidisc (zkráceně také MD) je magnetooptické médium uvedené na trh firmou Sony v květnu 1991, a to primárně pro nahrávání a distribuci hudby. V roce 1993 pak byl na trh uveden i minidisc s možností ukládat data. Kapacita média je podobně jako u CD 74 nebo 80 minut hudby nebo zvuku. Od klasického CD se minidisc lišil menšími rozměry, uzavřením disku v čtvercovém ochranném pouzdře a možností nahrávání.\n\nPojmem Minidisc se také ve zkratce označují rekordéry nebo přehrávače, které s tímto médiem pracují. Ty používají k ukládání zvukové nahrávky ztrátovou kompresi (podobně jako MP3) s názvem ATRAC (Adaptive TRansform Acoustic Coding). \n\nOd uvedení na trh se objevilo několik variant MD přehrávačů – kromě standardního MD ještě MDLP, NetMD a Hi-MD.\n\n\n\n\nMD přehrávače získaly značnou popularitu hlavně v Japonsku, kde byla většina přehrávačů uváděna jako první na trh a také zde byly, jako v jedné z malá zemí, dostupné již nahrané MD nosiče (lisované MD). Přehrávače a rekordéry též pronikly do profesionální sféry a byly hojně využívány v nahrávacích studiích a rádiích. Výhodou MD přehrávačů je odolnost média a kompaktnost rekordérů a jejich výdrž na baterie (využíváno v terénu k nahrávání reportáží). \nNevýhodou, alespoň starších modelů, je nemožnost převést záznam z MD do počítače jinak, než použitím analogového výstupu (tj. v reálném čase). Dále je většina modelů MD přehrávačů a rekordérů vybavena ochranou proti kopírování SCMS (Serial Copy Management System), která znemožňuje vytvořit digitální kopii existujícího disku. Ačkoliv se objevilo několik řešení, které obě tyto nevýhody eliminovaly, díky tlaku Sony tato zařízení záhy zmizela z trhu.\n\nDigitální kopírování je samozřejmě možné, a to buď varianta MD-MD, pomocí optického in/out kabelu, nebo přímé kopírování do počítače, např. přes externí zvukovou kartu s optickým vstupem. Je však zapotřebí vlastnit MD přehrávač (rekordér) s optickým výstupem, který mají pouze MD přehrávače typu deck (stolní).\n\nHlavní předností Minidiscu ve srovnání s CD, pomineme-li menší rozměry a ochranu samotného média uzavřeného v plastovém obalu (podobně jako disketa), je především možnost nahrávat v digitální kvalitě (to se změnilo s příchodem zapisovacích / přepisovacích disků CD-R a CD-RW) a editace uložené hudby. Skladby je možné vytvořit / rozdělit (přidáním \"značky\" do již existující skladby) nebo odstranit / sloučit (odstraněním značky). Lze je také pojmenovat, přesunout nebo fyzicky smazat. V takovém případě se zbylé skladby automaticky přečíslují a do vzniklého volného místa jsou přesunuty všechny následující skladby.\nSamotný Minidisc rovněž disponuje přepínačem ochrany proti zápisu (opět podobně jako disketa).\n"}
{"id": "87060", "url": "https://cs.wikipedia.org/wiki?curid=87060", "title": "Sălaj", "text": "Sălaj\n\nSălaj (maďarsky \"Szilágy\") je župa v Rumunsku. Leží v rumunském Sedmihradsku a jejím hlavním městem je Zalău.\n\nŽupa patří spíše k těm menším a méně zalidněným v Rumunsku, hraničí s župou Cluj na východě, Bihor na západě a s župami Maramureș a Satu Mare na severu. Její území je hornaté, jeho severovýchodní část vyplňuje údolí řeky Someș, na jihu začíná pak pohoří Apuseni. Dalšími menšími řekami pak jsou Crasna, Barcău, Almaș a Agrij. Hospodářství je orientováno na zpracovávání dřeva, zemědělství a drobné strojírenství.\n\n"}
{"id": "87068", "url": "https://cs.wikipedia.org/wiki?curid=87068", "title": "Žaluzie", "text": "Žaluzie\n\nŽaluzie je jedna ze soustavy horizontálních nebo vertikálních lamel, stínících nějaký otvor. Žaluzie jsou vyráběny z mnoha materiálů, například z látky — nejčastěji vertikální žaluzie, kovu — obvykle z lakovaného hliníku, dřeva — větší váha žaluzie, bambusu atd.\n\nSlovo \"jalousie\" označovalo ve Francii okenní mříž, jež umožňovala pohled ven, ale zároveň zabraňovala pohledům zvenčí dovnitř místnosti a byla inspirována mřížkami v orientálních harémech, kde si pán žárlivě střežil soukromí ženských komnat (jalousie = francouzsky žárlivost). První evropské žaluzie nebyly polohovatelné, teprve 14. dubna 1812 si nechal francouzský truhlář Cochot patentovat žaluzii s polohovatelnými otočnými lamelami.\n\nŽaluzie jsou nejčastěji používány ke stínění interiérů, průduchů klimatizace nebo chladičů a regulaci průchodu světla nebo vzduchu. Také varhany někdy obsahují tzv. žaluziový stroj, který podle úhlu natočení lamel tlumí zvuk píšťal za ním umístěných.\n\n\n\n\nPředokenní neboli venkovní žaluzie je typ stínění (sunblock) jedná se o účinnou ochranu domu před sluncem a hlavně teplem, který se využívá u nízkoenergetických a pasivních domů. Na rozdíl od interiérových žaluzií i když je lamela vyrobena ze stejného materiálu (hliník) nedochází k při zahřátí lamel k průniku tepla do místnosti. Při zavřeném okně v létě můžete naklopením lamel venkovní žaluzie odrazit sluneční paprsky a přitom vpustíte denní světlo do interiéru. Naopak v zimě se využívá slunečních paprsků na jižních fasádách k prohřátí místností. Standardem dnešní doby je napojení venkovních žaluzií na elektrické pohony, kde lze naprogramovat jejich funkce v jednotlivých měsících s ohledem na solární čidla.\n\nPlissé žaluzie je v podstatě interiérová žaluzie, která má místo hliníkových lamel plisovanou látku. Toto řešení umožňuje velkou variabilitu tvarů a pozic, které dokáže plisse tvořit, množství látek a pestrost barev navíc dotváří vzhled interiéru místnosti. Plissé je moderní alternativa k zastínění především okenních otvorů a k dekoraci interiérů obytných místností.\n\nKaždá plissé žaluzie se skládá minimálně ze dvou hliníkových profilů, mezi kterými je natažena plisovaná látka. Největší rozdíl oproti klasickým žaluziím s hliníkovými lamelami je v použití plissované látky, kterou lze natahovat a také stáhnutím krajních profilů seskládat do minimálního balíčku. Krajní hliníkové profily mají na svých koncích vodící šňůry, které vymezují pohyb profilů, zároveň je šňůra v boku profilu provlečena speciálním mechanismem, v podstatě brzdou, která se aktivuje, jakmile dojde po montáži plissé k napnutí šňůr v okenním otvoru. Toto je základní princip fungování plisse, hliníkové profily se mohou libovolně přesouvat posunutím do jakékoliv polohy a tvořit stínící pásy na oknu.\n\nExistují látky plissé, které propouští jen rozptýlené světlo a jiné, které zatemní dokonale paprsky světla – takzvané zatemňující látky. Funkce fyzikálních vlastností takto umístěné plissé látky je patrná na obrázku fyzikální vlastnosti. A dále existují látky s venkovní pokovenou stranou – napařená vrstva hliníku – která odráží až 80 % slunečního záření, a tím snižuje tepelné zatížení prostor.\n\nFasádní žaluzie jsou nejrozšířenější skupinou rolet, které lze využít na zastínění oken proti ostrému slunci i nepříznivým povětrnostním podmínkám. Instalují se na plastová okna nových staveb nebo po dokončení revitalizace objektů. Montáž se provádí na rám okna nebo také na přední stranu rámu. Rám by měl ideálně splňovat klasické provedení tedy 45 stupňů.\n\n\n"}
{"id": "87069", "url": "https://cs.wikipedia.org/wiki?curid=87069", "title": "Fongafale", "text": "Fongafale\n\nFongafale (též Fogale, Fagafale) je největším ostrovem atolu Funafuti ostrovního státu Tuvalu. Je to úzký pruh země dlouhý 12 km a široký 10 až 400 metrů s jižním Tichým oceánem na východě a uzavřenou lagunou na západě. V nejširší části ostrova leží největší vesnice země Vaiaku a také přistávací plocha, která je jediným mezinárodním letištěm v zemi.\n\nNa ostrově jsou vládní úřady, jediný tuvalský hotel Vaiaku Lagi, několik penzionů, telekomunikační centrála, vězení, základní škola, meteorologická stanice, čerpací stanice, nemocnice Princess Margaret, dům guvernéra, několik obchodů, jediná banka v zemi a hlavní pošta.\n\nKolem ostrova jsou korálové útesy. Nachází se zde vrak lodi z druhé světové války.\n"}
{"id": "87079", "url": "https://cs.wikipedia.org/wiki?curid=87079", "title": "Tepuka", "text": "Tepuka\n\nTepuka je ostrov 18 km západně od Fongafale na severozápadě hlavního atolu Funafuti ostrovní země Tuvalu. Nachází se zde dobře zachovalý podzemní bunkr z druhé světové války. Ostrov leží mezi menšími ostrůvky Tepuka Vili Vili na jihozápadě a Te Afualiku na severovýchodě. V posledních letech je ostrov zasažen silnou erozí.\n"}
{"id": "87080", "url": "https://cs.wikipedia.org/wiki?curid=87080", "title": "Viadukt Millau", "text": "Viadukt Millau\n\nViadukt Millau ( Viaduc de Millau) je dálniční most v jižní Francii, k roku 2014 nejvyšší v Evropě a druhý nejvyšší na světě (v roce 2012 první pozice obsazena mostem Puente Baluarte v Mexiku). Tvůrci stavby jsou francouzský projektant Michel Virlogeux a britský architekt Norman Foster. Slavnostně byl za přítomnosti francouzského prezidenta Jacquesa Chiraca otevřen 14. prosince 2004, o dva dny později již začal sloužit i veřejnosti.\nViadukt Millau je zavěšený most se sedmi betonovými pilíři a osmi mostními poli; vlastní mostovka je ocelová a váží 36 000 tun. Délka mostu činí 2 460 m. Mostní pole nemají všechna stejnou délku; šest centrálních měří 342 m a dvě okrajová pak 204 m. Mostovka samotná pak také od severu k jihu klesá o tři procenta. Celá stavba se navíc nachází v oblouku s poloměrem 20 km. V každém směru se nacházejí dva jízdní pruhy.\n\nPilíře mají velmi rozdílnou výšku; ta se pohybuje od 77 m až k 246 m (měřeno až k výšce vozovky). Nejvyšší pilíř převyšuje spolu s věží nad vozovkou svojí výškou i Eiffelovu věž. Jsou betonové a mají specifický tvar; směrem nahoru se zužují a dělí na dva menší.\n\nNutnost vybudovat most přes údolí a tím i přes řeku Tarn u města Millau, a dokončit tak dálnici A 75 spojující metropoli Paříž s jižní částí Francie donutila vládu už roku 1989 ke schválení projektu výstavby mostu. Během 90. let se postupně upřesňovaly plány do dnešní podoby mostu zavěšeného. Nakonec bylo rozhodnuto, že jej postaví soukromá společnost a jeho výstavba bude splacena ve formě mýtného.\n\n16. října 2001 se začalo stavět. Nejprve vznikly pilíře a jakmile byly dokončeny do výšky vozovky, začala být vysouvána ocelová mostovka. Kromě sedmi definitivních pilířů však také vznikly další podpůrné provizorní ocelové. Mostovka se musela rozdělit na dvě části, každá z nich byla vysouvána rychlostí 600 mm za 4 minuty samostatně. Po několika měsících práce se podařilo obě části spojit, odchylka mezi nimi činila jen 1 cm. Poté byly zdviženy pylony a zavěšena lana, následně byla položena asfaltová vozovka. Po zatěžovacích zkouškách, které most bez obtíží vydržel (prohnutí činilo 26 cm a bylo v normě) mohl být v prosinci roku 2004 a po 38 měsících stavby slavnostně otevřen.\n\n"}
{"id": "87083", "url": "https://cs.wikipedia.org/wiki?curid=87083", "title": "Dílo Vlasty Buriana", "text": "Dílo Vlasty Buriana\n\nVlasta Burian vytvořil rozsáhlé dílo.\n\nVlasta Burian za svůj život napsal několik humoristických knížek:\n\n\n\n\n\nBurian byl autorem řady písniček a rozhlasových vystoupení (např.: \"Píseň Bohnická, Chuchajda, Můra, Automobilista, Aviatik, Italská opera, Burian ve škole nebo Hlasatel\", aj.) Mimo to Burian se podílel na scénářích divadelních her, které se hrály v jeho divadle, vydaly se také knižně Hry Burianova Divadla. Rozepsal rovněž svoje paměti, ty už však nedokončil.\n\nBurian točil téměř výhradně komedie, mnohé z nich byly vytvořeny podle divadelních představení, která hrál ve svém divadle, a ve kterých měl vždy hlavní roli. Některé z těchto filmů stály vlastně pouze na výkonu samotného Buriana, přesto byly a i nadále zůstávají oblíbeny.\n\n\n\n\n\n\nZde je neúplný výčet rolí V. Buriana, rolí které hrál je víc:\n\n\n\n\n\n\n\n\n\n\n\n\n(dohromady všech desek: 108!!!)\n\n\n\n"}
{"id": "87086", "url": "https://cs.wikipedia.org/wiki?curid=87086", "title": "Emmanuel Le Roy Ladurie", "text": "Emmanuel Le Roy Ladurie\n\nEmmanuel Le Roy Ladurie (* 19. července 1929 Moutiers en Cinglais) je francouzský historik, jeden z čelných představitelů školy Annales. Ve svých pracích se soustředí především na problematiku rolníků v období pozdního středověku a raného novověku. Je považován za průkopníka mikrohistorie a jeho kniha \"Montaillou, okcitánská vesnice v letech 1294–1324\" (v originále \"Montaillou, village occitan\") je považována za jednu z nejvýznamnějších historiografických prací 20. století.\n\nEmmanuel Le Roy Ladurie je synem Jacqua Le Roy Ladurie, který působil jako ministr zemědělství v Pétainově vládě. Vystudoval École Normale Supériueure a poté začal vyučovat na lyceu v Montpellier. Do roku 1956 byl členem Komunistické strany Francie. Když se dozvěděl 4. listopadu 1956 ráno z rozhlasu o sovětském vpádu do Maďarska, ještě v pyžamu nasedl na kolo a jel do komunistického sekretariátu vrátit stranickou legitimaci. Od roku 1970 působil na Sorbonně v Paříži. V letech 1987 až 1994 stál v čele Bibliothéque Nationale.\n\n"}
{"id": "87089", "url": "https://cs.wikipedia.org/wiki?curid=87089", "title": "UDF", "text": "UDF\n\nUDF je zkratka pro:\n\nv informatice:\n\nv letectví:\n\npolitické strany a hnutí v Evropě:\n\nmimo Evropu:\n"}
{"id": "87098", "url": "https://cs.wikipedia.org/wiki?curid=87098", "title": "Bob Brier", "text": "Bob Brier\n\nBob Brier (* 13. prosince 1943 New York) je jeden z nejuznávanějších amerických egyptologů, který se specializuje na studium onemocnění ve starověkém světě a vede pitvy mnoha starověkých mumií. Je profesorem filosofie na C.W. Post Campus, Long Island University.\n\nMezi jeho odborné publikace patří např. \"Egyptian Mummies\" (Egyptské mumie), \"Encyclopedia of Mummies\" (Encyklopedie mumií) nebo \"The Murder of Tutankamen\" (Vražda Tutanchamona).\n"}
{"id": "87101", "url": "https://cs.wikipedia.org/wiki?curid=87101", "title": "Zima", "text": "Zima\n\nZima je jedno ze čtyř ročních období mezi podzimem a jarem střídajících se v mírných a polárních oblastech. Na severní polokouli nastává zima v době, kdy je na jižní polokouli léto, a obráceně. Astronomická zima začíná o zimním slunovratu, kdy je nejdelší noc a nejkratší den. Je obdobím s nejnižšími teplotami.\n\nAstronomická zima začíná zimním slunovratem (na severní polokouli zpravidla připadá na 21. prosince, na jižní na 21. června). Končí jarní rovnodenností (na severní polokouli zpravidla připadá na 21. března, na jižní 23. září). Přesný čas začátku je dán okamžikem slunovratu a rovnodennosti, v kalendáři mohou být termíny počátku a konce o den posunuty kvůli nepravidelnostem souvisejícím s přestupnými roky.\n\nV meteorologii jsou souhrnným termínem (klimatologická) zima označeny měsíce prosinec, leden a únor (červen, červenec a srpen na jižní polokouli).\n\nStřídání ročních období je způsobeno odklonem zemské osy od roviny ekliptiky (o 23°27'). Polokoule, na které je zima, je poněkud odvrácena od Slunce, dopadá na ni méně slunečního záření a pod větším úhlem. To v principu vede k nižším teplotám.\n\nV oblastech vyšších zeměpisných šířek se v zimě vyskytuje sníh a mráz.\n\n\n"}
{"id": "87107", "url": "https://cs.wikipedia.org/wiki?curid=87107", "title": "Bolesław Prus", "text": "Bolesław Prus\n\nAleksander Głowacki, známý pod pseudonymem Bolesław Prus (1847–1912, Varšava), byl polský prozaik a publicista období pozitivismu a realismu, jehož tvorba odráží základní proměny společnosti ve 2. polovině 19. století. Byl také mimo jiné kronikářem Varšavy, filosofem, popularizátorem vědy či propagátorem turistiky a cykloturistiky.\n\nNarodil se 20. srpna roku 1847 ve městě Hrubieszów v Lublinském vojvodství. Jeho otec Antoni Głowacki byl ekonom se šlechtickými kořeny (svůj pozdější literární pseudonym si Aleksander Głowacki zvolil dle rodového erbu). Aleksandrova matka Apolonia Trembińska zemřela, když chlapci byly 3 roky. O šest let později mu zemřel také otec a o malého Aleksandra se starala jeho babička Marcjanna Trembińska, jež bydlela ve městě Puławy. Po její smrti se chlapec přestěhoval k tetě Domicele z Trembińskich Olszewské do Lublinu, kde 4 léta navštěvoval reálku (do roku 1857). Poté bydlel ve městě Siedlce (1861), kde se o něj staral o 13 let starší bratr Leon Głowacki, učitel historie. Společně se v roce 1862 přestěhovali do Kielc, kde Aleksander navštěvoval školu.\n\nVlivem staršího bratra Leona, příslušníka strany „Červených“, 16letý Aleksander Głowacki v roce 1863 přerušil školu a účastnil se lednového povstání. 1. září byl raněn během potyčky ve vsi Białki, vzdálené 4 km od Siedlec. Dostal se ruského zajetí, ale vzhledem k jeho mladému věku a na přímluvu tety se mohl po propuštění z nemocnice vrátit do Lublinu a bydlet z rodinou. 10. ledna roku 1864 byla v „Kurierze Niedzielnym“ publikována jeho báseň \"Do Pegaza\", podepsána pod pseudonymem Jan w Oleju.\n20. ledna roku 1864 byl Głowacki za účast v povstání zatčen. Od ledna do května byl vězněn na Lublinském zámku a v kasárnách (dnes budova katolické univerzity). Vojenský soud mu odebral šlechtický titul. Poněvadž jeho starší bratr Leon Głowacki trpěl nevyléčitelnou psychickou chorobou, staral se o Aleksandra strýc Klemens Olszewski. Po propuštění z vězení chlapec v Lublině opět chodil do školy, kterou konečně ukončil 30. června roku 1866 s vynikajícími výsledky. Chtěl studovat v Petrohradě, ale z finančních důvodů nemohl. Proto začal studovat na matematicko-fyzikální fakultě ve Varšavě. Na studia si vydělával jako domácí učitel, ale to mu mnoho prostředků nepřineslo. Ve volných chvílích pod pseudonymem Jan w Oleju psával do \"Kuriera Świątecznego\". I přesto musel kvůli finančním problémům svá studia ve 3. ročníku ukončit (1869). Poté se přestěhoval do Puław, kde začal studia na lesnické fakultě, ale již v září roku 1870 se vrátil do Varšavy, neboť měl konflikt s jedním z ruských profesorů.Vystřídal mnoho zaměstnání, byl mimo jiné fotografem, pouličním umělcem či zámečníkem. V roce 1871 přeložil knihu anglického filozofa Johna Stuarta Milla \"Logika\", k níž napsal i doslov. Poprvé také zkusil práci novináře.\n\nZa tiskový debut Aleksandra Głowackého se považuje článek z 29. května 1872 ve 22. čísle časopisu \"Opiekun domowy\" s názvem \"Nasze grzechy\". V tom samém roce v časopise \"Niwa\" publikoval první populárně-naučný článek \"O elektryczności\". Na stránkách časopisu \"Opiekun domowy\" se v roce 1872 také objevily jeho první fejetony \"Listy ze starego obozu\", které autor poprvé podepsal pseudonymem Bolesław Prus. Pravého jména Aleksander Głowacki se totiž tehdy rozhodl užívat pouze pro vážné články.\n\nGłowacki začal také spolupracovat se satirickými časopisy \"Mucha\" (od roku 1873) a \"Kolce\" (od roku 1874), pro které psal žerty \"Szkice społeczne\" a početné humoresky (nejznámější jsou \"Kłopoty babuni\" a \"To i owo\"). V časopise \"Niwa\" se objevil jeho fejeton \"Sprawy bieżące\". Všechny články v těchto časopisech (z důvodu jejich zábavného charakteru) autor podepisoval příjmením Prus.\n\nV roce 1874 Głowacki pracoval pro deník \"Kurier Warszawski\", na jehož stránkách se objevila série sedmi příspěvků z cyklu \"Szkice warszawskie\". Ten stejný časopis od roku 1875 začal zveřejňovat \"Kartki z podróży\" (fejetony a reportáže psané během početných reportážních cest po celé zemi) a také cyklus \"Kronika tygodniowa\", která Prusovi přinesla největší popularitu. Ve článcích se zmiňoval o záležitostech politických, společenských i morálních. Čtenáře přitahoval trefnými postřehy a odvážnými polemikami.\n\nKariéra fejetonisty v několika časopisech, kterou zpočátku bral druhořadě (měl stálou práci pokladníka v bance), přinesla Prusowi dobré příjmy a dočasně zajistila finanční stabilitu. To mu pomohlo zrealizovat manželský plán. 14. ledna roku 1875 se Aleksander Głowacki v lublinském kostele oženil s Oktawií Trembińskou, dalekou sestřenicí z matčiny strany. Nikdy se nedočkali vlastních potomků. Jejich adoptovaný syn Emil jako 18letý spáchal sebevraždu z nešťastné lásky.\n\nV roce 1876 Prus začal spolupracovat s časopisem \"Ateneum\" (do něhož psal hlavně \"Kroniki miesięczne\") a v roce 1877 též s týdeníkem \"Nowiny\", jehož od roku 1882 redigoval. Na stránkách týdeníku umístil mj. kontroverzní dokument \"Szkic programu w warunkach obecnego rozwoju społeczeństwa\". Ve stejné době se čím dál tím více rozvíjela také jeho činnost beletristická. Roku 1879 Prus vstoupil do svého novelistického období, které trvalo až do roku 1885. Nikdy se ale nepřestal věnovat novinařině. V roce 1881 začal psát pro \"Tygodnik Ilustrowany\" a v roce 1887 pro \"Kurier Codzienny\". Většina jeho povídek, novel a později románů byla poprvé publikována na stránkách novin, se kterými spolupracoval.\n\nKdyž v roce 1883 Prusem vedený týdeník \"Nowiny\" upadl, na spisovatele znovu dolehly finanční problémy. Tehdy se věnoval zejména svým románům. Navázal také spolupráci s polským týdeníkem \"Kraj\", vydávaným v Petrohradě, pro který psal články \"Korespondencje z Warszawy\". V roce 1885 se Prus seznámil se slavným malířem Stanisławem Witkiewiczem, který byl tehdy spoluredaktorem časopisu \"Wędrowiec\". Díky známosti s Witkiewiczem byl Prus na krátkou dobu s tímto časopisem svázán. Na jeho stránkách publikoval několik povídek a novel a také první polský naturalistický román \"Placówka\" (v čes. překladu \"Přední stráž\").\n\nV roce 1882 Prus poprvé odjel na rekreaci do Nałęczówa, lázeňského městečka nedaleko Lublinu. Od té doby se městečko stalo jeho oblíbeným místem odpočinku, které navštěvoval přes 30 let až do své smrti. Dnes se v Nałeczowě nachází muzeum Bolesława Pruse.\n\nV roce 1892 byl za svědka na svatbě Stefana Żeromského a jeho manželky Oktawie Rodkiewiczové. Seznámili se během jednoho pobytu v Nałeczowě. Prus se také o začínajícího spisovatele staral.\n\nV roce 1895 Prus odjel na svou jedinou zahraniční cestu do Německa, Švýcarska a Francie. Spisovatel navštívil mj. Berlín, Drážďany, Karlovy Vary, Raperswil (kde se potkal se Żeromským) a Paříž.\n\nNa konci života se díky své publicistické práci (zejména v létech 1904–1905) stal velkou autoritou. Byl považován za vzorového reprezentanta utilitarismu a společné práce. Do konce života se účastnil společenských akcí a ujímal se patronátu mnoha iniciativ a záměrů. Staral se o sirotky, byl spoluzakladatelem semináře pro učitele nebo starostou spolku Stowarzyszenie Kursów dla Analfabetów Dorosłych. Ve své závěti odkázal stipendia pro talentované děti, pocházející z chudých vesnických rodin. V posledním období života (jistě v roce 1911) přijížděl na odpočinek do Milanówka.\n\nZemřel na srdeční záchvat v 64 letech. Pohřeb se konal 22. května roku 1912. Účastnilo se jej mnoho jeho ctitelů a pohřeb přerostl ve velkou manifestaci varšavských obyvatel.\n\nByl pochován na varšavském hřbitově na Powązkach, kde je na pomníku Stanisława Jackowského napsáno \"Serce serc\".\n\nProzaická tvorba Bolesława Pruse patří k největším úspěchům polské literatury. Je blízká tvorbě takových spisovatelů jako Charles Dickens nebo Anton Pavlovič Čechov.\n\nTématem jeho rané tvorby bylo vyjádření společenské křivdy, kterou stavěl do kontrastu s prázdnotou statkářského života (viz např. \"Andělka\").\n\nV té době byl Prus svědkem tragických lidských osudů a nespravedlivosti, způsobené raně kapitalistickým hospodářstvím (viz např. \"Vlna se vrátila\"). Nadcházející jevy společensko-hospodářské Prus ve svých dílech analyzoval a hodnotil.\n\nJeho prvním velkým dílem byl román \"Přední stráž\" (1885–1886), který byl zpočátku vydáván na stránkách časopisu \"Wędrowiec\". Dále vznikla jeho epická panoráma tehdejší Varšavy – román \"Loutka\" (1887–1889 \"Kurier Codzienny\"). Jeho knižní vydání roku 1890 vyšlo ve třech svazcích. Napsal také společensko-mravní román \"Emancipantky\" (1890–1893) \"Kurier Codzienny\", knižní vydání 1894). Ve svém jediném historickém románu \"Farao\" (1895–1896 \"Tygodnik Ilustrowany\", knižní vydání 1897) ukázal na pozadí historie starověkého Egypta mechanismy moci, státu a společnosti. Dále roku 1909 vydal ještě jeden román \"Děti revoluce\" (1908 \"Tygodnik Ilustrowany\", knižní vydání 1909), v němž vystavil kritice ruskou revoluci v roce 1905. Smrt mu nedovolila ukončit poslední, nedokončený román \"Przemiany\" (1911–1912 \"Tygodnik Ilustrowany\").\n\nV letech 1953–1970 vyšel ve 20 dílech jeho výbor \"Kronik\".\n\n\n\n\n\n\n"}
{"id": "87113", "url": "https://cs.wikipedia.org/wiki?curid=87113", "title": "Eduard Schnitzer", "text": "Eduard Schnitzer\n\nEduard Carl Oscar Theodor Schnitzer (28. března 1840 – 23. října 1892), známý jako Mehmed Emin paša, byl slezský cestovatel, badatel, lékař a dobrodruh. Od roku 1878 byl guvernérem súdánské provincie Equatoria.\n\nSchnitzer se narodil ve slezském Opolí jako syn židovského obchodníka. Po otcově smrti v roce 1842 se s matkou přestěhoval do Nisy, kde absolvoval gymnázium. Poté studoval medicínu v Vratislavi, Berlíně a Královci. Ve Vratislavi se stal členem studentského sdružení \"Breslauer Burschenschaft Arminia\".\n\nPo dokončení studia se Schnitzer vydal do Turecka. V Antivari (dnešní Bar v Albánii) se stal přístavním a obvodním lékařem. Jako vojenský lékař se podílel na expedici do Sýrie a Arábie. Naučil se zde několik jazyků – albánštinu, turečtinu, arabštinu a perštinu. V roce 1871 doprovázel guvernéra Ismaila Hakkiho pašu do Trapezuntu, Erzurumu a nakonec do exilu. Po Ismailově návratu do úřadu jej následoval do Janiny, kde zůstal až do guvernérovy smrti v roce 1873.\n\nPoté se Schnitzer oženil s vdovou po Ismailovi, ženou řeckého původu, a odstěhoval se s ní a jejími dětmi zpět do Nisy. V září 1875 se vypravil do Egypta a v roce 1876 se na žádost Charlese George Gordona paši, guvernéra súdánské provincie Equatoria, stal vrchním equatorijským lékařem. Přijal jméno \"Mehmed Emin\", avšak není jisté, zda konvertoval k islámu. Sbíral nejrůznější rostliny a živočichy, z nichž mnoho věnoval evropským muzeím. Diplomatická mise do Bugandy a Bunyora (dvou významných království na území dnešní Ugandy), na niž Gordon paša Schnitzera vyslal, se setkala s úspěchem, mj. díky Schnitzerovu skromnému vystupování a skvělým znalostem jazyka Luganda. \"Mehmed Emin efendi\" navštívil jezero Ukerewe, prozkoumal Somerset a podnikl cestu z Lada přes Dusile, Magungo, Masinsi, Mruli, řeku Kafur a Unyoro do Rubaghy. V roce 1878 ho egyptský místokrál jmenoval guvernérem Equatorie a daroval mu titul \"bej\". Poté se Schnitzer vypravil z Rubaghy k jezeru Ukerewe a přes Mruli a Fauveru zpět do Magunga. V Unyoru zjistil, že Beatricin záliv (objevený Henrym Mortonem Stanleym) nepatří navzdory Stanleyho domněnce k Mwutanu, nýbrž k jižní mořské pánvi. V roce 1879 se vydal na neprozkoumaný západní břeh Mwutanu a o rok později navštívil Makraku. V roce 1881 byly k jeho provincii připojeny oblasti Rohl a Amadi, část území Niam-Niam a celé Monbuttu. Téhož roku vypuklo na severu Mahdího povstání a Equatoria byla odříznuta od okolního světa. V roce 1884 se Karam Allah vypravil dobýt Equatorii. \"Mehmed Emin bej\" se rozhodl zůstat v provincii. Na pomoc se mu vypravil Henry Morton Stanley a chystaly se i další záchranné expedice (např. z USA či Německa, kterou organizoval Carl Peters), avšak ukázalo se, že Emin, mezitím jmenovaný \"pašou\", se nenachází v ohrožení.\n\nPoté chtěl Schnitzer pokračovat ve svých cestách po Africe, a to ve službách Německé východoafrické společnosti (spolu s Franzem Stuhlmannem), avšak byl v Kineně zavražděn dvěma Araby, pravděpodobně obchodníky s otroky. Ferida, jeho šestiletá dcera z druhého manželství, byla poté zajata a prodána do otroctví.\n"}
{"id": "87117", "url": "https://cs.wikipedia.org/wiki?curid=87117", "title": "Něrpičje (Kamčatka)", "text": "Něrpičje (Kamčatka)\n\nNěrpičje ( znamená v ruštině \"tulení\" (podle něrpa – druh tuleně)) je jezero na východě poloostrova Kamčatka v Kamčatském kraji v Rusku. Má rozlohu 552 km², střední hloubka je 4,5 m, maximální 11 m.\n\nSeverozápadní část jezera se nazývá jezero Kultučnoje (104 km²)\n\nZdrojem vody jsou sněhové a dešťové srážky. Kolísání úrovně hladiny je svázáno s přílivem a s odlivem a také s vlivem větru. Do jezera ústí 117 drobných řek a odtéká řeka Ozjornaja (přítok řeky Kamčatky).\n"}
{"id": "87119", "url": "https://cs.wikipedia.org/wiki?curid=87119", "title": "Něrpičje (Sacha)", "text": "Něrpičje (Sacha)\n\nNěrpičje ( znamená v ruštině \"tulení\" (podle něrpa – druh tuleně)) je jezero na severovýchodě Kolymské nížiny (levý břeh delty Kolymy) v Jakutské republice v Rusku. Má rozlohu 237 km².\n\nJe protáhnuté z jihovýchodu na severozápad. Břehy jsou nízké.\n\nZdrojem vody jsou sněhové a dešťové srážky. Skrze řadu průtoků a jezer je spojené s jezerem Čukočje v povodí \"Kolymy\". Z jezera odtéká řeka Něrpičja, která ústí do Východosibiřského moře.\n\nV létě na jezeře hnízdí mnoho kachen a hus.\n\n"}
{"id": "87120", "url": "https://cs.wikipedia.org/wiki?curid=87120", "title": "Něvskoje", "text": "Něvskoje\n\nNěvskoje ( ) je lagunové jezero v Sachalinské oblasti v Rusku. Má rozlohu 178 km². Povodí jezera má rozlohu 3050 km².\n\nLeží na jihu Tym-Poronajské nížiny. Na východní, severní a západní straně je obklopeno horskými mechovými bažinami. Na jihu je úzkou kosou oddělené od zálivu Těrpenija Ochotského moře.\n\nDo jezera ústí řeky Olenja, Rukytama a mnohé další. Kolísání úrovně hladiny závisí převážně na přílivech a odlivech.\n"}
{"id": "87136", "url": "https://cs.wikipedia.org/wiki?curid=87136", "title": "Piškvorky", "text": "Piškvorky\n\nPiškvorky jsou strategická hra, ve které spolu soupeří dva hráči. V České republice se nejčastěji hraje na čtverečkovaném papíře, na kterém se hráči střídají v kreslení křížku/kolečka. Při mezinárodních soutěžích se zpravidla používají černé a bílé kameny a tradiční japonská deska Goban. Vyhrává hráč, který jako první vytvoří nepřerušenou řadu pěti svých značek.\n\nHra, respektive její princip, vznikla pravděpodobně nezávisle na sobě v různých částech světa. První zmínky o obdobě piškvorek pocházejí z oblasti okolí delty Žluté řeky v Číně a jsou datovány do období 2000 let př. Kristem. Japonské slovo \"gomoku\", které se dnes používá mezinárodně, znamená 5 kamenů v řadě (go = 5, moku = průsečík). Údaje o hře byly objeveny i v antickém Řecku a v předkolumbovské Americe. \n\nHlavním organizátorem soutěžního hraní piškvorek v České republice je Česká federace piškvorek a renju, z.s., která se podílí i na pořádání mezinárodních turnajů. V roce 2017 v Praze uspořádala 7. mistrovství světa .\n\nMistrovství republiky v piškvorkách se každoročně koná na letním festivalu Czech Open v Pardubicích, každý hráč má na hru 60 minut + 5 sekund na tah, hraje se na 7 kol.\n\nTurnaj v piškvorkách je i pravidelnou součástí podzimního Deskohraní. Hraje se švýcarským systémem na devět kol, každý hráč má na hru 40 minut + 3 sekundy na tah. Součástí festivalu je i turnaj v blitzových partiích\n\nOd roku 2007 je zapsaným spolkem Student Cyber Games organizováno každoroční celorepublikové Mistrovství škol v piškvorkách pod názvem \"plšQworky\". Finále předchází oblastní turnaje. V roce 2013 postupovými turnaji prošlo 6000 studentů. Soutěže se účastní žáci středních škol a 8. a 9. ročníků základních škol.\n\nOd roku 2000 se každoročně koná počítačový turnaj Gomocup. Úkolem soutěžících je naprogramovat co nejlepší počítačovou umělou inteligenci pro hru Piškvorky.\n\nKaždé dva roky se v piškvorkách koná mistrovství světa. V roce 2019 se v Tallinnu stal poprvé v historii mistrem světa v piškvorkách český hráč, Martin Muzika. \n\nPro piškvorky na omezené i neomezené hrací ploše existuje neprohrávající strategie pro začínajícího hráče. Plyne to z argumentu o kradení strategie, který platí pro všechny silné poziční hry, jež plyne zhruba následovně:\n\n\nHolandský počítačový expert L. Victor Allis dokázal, že na hracím poli 15×15 má začínající hráč vítěznou strategii. Vyhrávající strategie existuje také pro větší rozměry hrací plochy, protože druhý hráč nemůže využít tohoto prostoru k vynucení remízy.\n\nProgramy s počítačovým protihráčem, které dokáží obstojně hrát proti člověku nebo jinému programu, jsou zpravidla založený na algoritmu minimax, který je různými postupy (např. alfa-beta ořezávání, killer move) optimalizován pro větší efektivitu. Tento algoritmus se užívá i pro strojově asistované důkazy, jakým je například výše zmiňovaný Allisův.\n\nObyčejné piškvorky se hrají na neomezené ploše, respektive na papíru, který se dá v případě potřeby nastavit dalším papírem. Variace zvaná gomoku hraje s téměř stejnými pravidly, jen s odlišnými pomůckami: gobanem a kameny. Jelikož je goban velký 15x15 průsečíků (na které se kameny pokládají), je touto velikostí omezena i hra.\n\nExistuje ještě jedna odlišnost mezi piškvorkami a gomoku: zatímco v piškvorkách vyhraje hráč, udělá-li pět \"a více\" značek, v gomoku se velmi často (i když to není obecným pravidlem) hraje, že řada šesti a více značek k vítězství nevede.\n\nRendžu vyrovnává výhodu začínajícího hráče přidáním dalších pravidel pro začátek hry a pro její konec. Hraje se na desce s 15×15 průsečíky.\n\nŠestvorky jsou modifikace piškvorek, která se vyrovnává s výhodou začínajícího hráče následující úpravou pravidel: vyhrává řada šesti značek, hráči zakreslují v každém tahu dvě značky, s výjimkou prvního tahu prvního hráče, který kreslí jen jednu.\n\nJsou to piškvorky které se hrají ne na ploše, ale na prostorovém hracím plánu 4×4×4, případně 8×8×8. Jako obvykle je cílem vytvořit linii ze svých značek.\n\nJde o hru na desce 6×6, která se skládá ze čtyř poddesek 3×3, které hráči po svých tazích otáčejí po, nebo proti směru hodinových ručiček. Vyhrává hráč, který udělá pět značek v řadě.\n\nJedná se o verzi piškvorek hranou na poli 3×3, respektive 9×9. Hra byla vymyšlena pro znázornění některých jevů v kvantové fyzice.\n\n\n"}
{"id": "87142", "url": "https://cs.wikipedia.org/wiki?curid=87142", "title": "Ňuk", "text": "Ňuk\n\nŇuk ( , , , nebo , ) je jezero na severu Západokarelské vysočiny v Karelské republice v Rusku. Má rozlohu 214 km² (včetně ostrovů 220 km²). Je průměrně 8,6 m hluboké a dosahuje maximální hloubky 40 m. Leží v nadmořské výšce 134 m.\n\nMá lopatkový tvar.\n\nZdroj vody je sněhový a dešťový. Rozsah kolísání úrovně hladiny je 70  cm. Zamrzá na konci října nebo v listopadu a rozmrzá na konci dubna nebo v květnu. Do jezera ústí řeka Nogues. Z jezera odtékají řeky Rastas a Chjame (přítoky řeky Čirka-Kem, povodí řeky Kem).\n\n"}
{"id": "87144", "url": "https://cs.wikipedia.org/wiki?curid=87144", "title": "Richard Fortus", "text": "Richard Fortus\n\nRichard Fortus (* 17. listopadu 1966) je americký kytarista. Hrál v kapelách Love Spit Love a reformovaných Psychedelic Furs, kde navázal spolupráci s Richardem Butlerem. Mezi vedlejší Fortusovy projekty patřila také spolupráce s popovými hvězdami Britney Spears a *NSYNC. V současnosti je Richard Fortus členem Guns N' Roses, kde nahradil Paula Tobiase.\n\nRichard Fortus je ženatý a se svou ženou, Jen Fortus, má dceru která se jmenuje Paisley Piper Fortus.\n\n"}
{"id": "87145", "url": "https://cs.wikipedia.org/wiki?curid=87145", "title": "Ondozero", "text": "Ondozero\n\nOndozero ( ) je jezero ve střední části Karelské republiky v Rusku. Má rozlohu 182 km². Je průměrně 3,3 m hluboké a dosahuje maximální hloubky 8 m.\n\nPobřeží je velmi členité.\n\nProtéká přes něj řeka Onda. Zdroj vody je převážně sněhový. Rozsah kolísání úrovně hladiny je 2,1 m. Vyšší úroveň je v červnu a nižší v dubnu a říjnu.\n\nOdtok je regulovaný přehradní hrází, která slouží ke splavování dřeva. Jezero je splavné.\n"}
{"id": "87147", "url": "https://cs.wikipedia.org/wiki?curid=87147", "title": "Mick Jagger", "text": "Mick Jagger\n\nSir Michael Philip „Mick“ Jagger (* 26. července 1943 Dartford, Anglie) je britský rockový hudebník, herec, skladatel, producent a businessman. Celosvětově se proslavil jako frontman a zpěvák kapely The Rolling Stones, kterou založil s Brianem Jonesem a Keithem Richardsem. Spolu s Richardsem je hlavním autorem písní kapely, během své více než čtyřicet let dlouhé spolupráce napsali takřka 400 písní. V roce 2003 byl britským následníkem trůnu princem Charlesem pasován na rytíře s právem užívat titul Sir.\n\nMick Jagger se narodil v Dartfordu v Kentu v Anglii do rodiny střední třídy. Jeho otec Basil Fanshawe („Joe“) Jagger (13. dubna 1913 – 11. listopadu 2006) a jeho dědeček David Ernest Jagger byli oba učitelé. Jeho matka Eva Ensley Mary (rozená Scutts; 6. dubna 1913 – 18. května 2000), která pocházela z Nového Jižního Walesu v Austrálii, byla kadeřnicí a aktivní členkou Konzervativní strany. Jagger byl starším ze dvou synů (jeho bratr Chris Jagger se narodil 19. prosince 1947) a byl vychováván, aby následoval kariéru svého otce.\n\nV září 1950 se Jaggerovým spolužákem na \"Wentworth Primary School\" v Dartfordu stal Keith Richards. V roce 1954 Jagger odešel na \"Dartford Grammar School\", kde je nyní jako součást školy \"Mick Jagger Centre\". Poté, co odešli na různé školy, spolu Jagger s Richardsem ztratili kontakt. Znovu se spřátelili až v červenci 1960, když se náhodou potkali na nádraží v Dartfordu a zjistli, že mají oba rádi rhythm and blues.\n\nJagger ukončil školu v roce 1961. Získal sedm O-levelů a čtyři A-levely. Jagger a Richards se s kytaristou Brianem Jonesem nastěhovali do bytu na Edith Grove v Chelsea. Zatímco Richards a Jones plánovali založit vlastní rhythm and bluesovou kapelu, Jagger pokračoval ve studiu na London School of Economics a seriózně zvažoval, že se stane buď novinářem, nebo politikem. Jagger povolání politika přirovnal k popové hvězdě.\n\nZe začátku hrála kapela zadarmo v přestávkách mezi vystoupeními Alexise Kornera v klubu naproti stanici metra Ealing Broadway. V té době měla kapela velice málo vybavení a půjčovala si je od Alexise. To bylo předtím, než se jejich manažerem stal Andrew Loog Oldham. Jejich první vystoupení pod názvem Rollin' Stones (podle jedné z jejich oblíbených skladeb od Muddyho Waterse) proběhlo 12. července v Marquee Clubu. Později si změnili název na „The Rolling Stones“, protože to vypadalo více formálně. Victor Bockris uvádí, že členy kapely byli Mick Jagger, Keith Richards, Brian Jones, Ian Stewart (klavír), Dick Taylor (baskytara) a Tony Chapman (bicí). Nicméně Richards ve svých memoárech \"Life\" uvádí, že toho večera byl bubeníkem Mick Avory, nikoliv Tony Chapman. Mick Avory ovšem mnohokrát kategoricky popřel, že by s Rolling Stones tu noc hrál. Ve skutečnosti s nimi hrál jen dvakrát v hospodě \"Bricklayers Arms\", a to ještě předtím, než se stali známými jako Rollin' Stones. O nějaký čas později se kapela vydala na turné po Spojeném království, což byla pro všechny nová zkušenost. Bubeník Charlie Watts a baskytarista Bill Wyman se k nim přidali později. V roce 1964 je dva průzkumy veřejného mínění označily za nejpopulárnější britskou kapelu, přičemž předčili dokonce i The Beatles.\n\nNa podzim 1963 Jagger opustil London School of Economics ve prospěch slibné hudební kariéry s The Rolling Stones. Kapela stále těžila z děl rhythmandbluesových umělců, například Chucka Berryho nebo Bo Diddleyho, ale s podporou Andrewa Loog Oldhama začali brzy Jagger s Richardsem psát vlastní skladby. Jedna z jejich prvních skladeb, „As Tears Go By“, byla napsána pro mladou zpěvačku Marianne Faithfull, kterou v té době Oldham podporoval. Pro Rolling Stones napsali Jagger s Richardsem „The Last Time“, inspirovanou „This May Be the Last Time“ od Staple Singers z roku 1955, a jejich první mezinárodní hit „(I Can't Get No) Satisfaction“. Díky tomu také Rolling Stones získali pověst vzdorovitých provokatérů v protikladu k roztomilým Beatles.\n\nKapela vydala několik úspěšných alb včetně \"December's Children (And Everybody's)\", \"Aftermath\" a \"Between the Buttons\". V roce 1967 byli Jagger a Richards zatčeni kvůli drogám a byly jim uděleny tvrdé tresty: Jagger byl odsouzen ke třem měsícům vězení za držení čtyř léků s obsahem amfetaminu, které koupil v Itálii. Po odvolání byl Richardsův trest zrušen a Jaggerův trest byl změněn na podmíněný.\n\nPo Jonesově smrti v roce 1969 a oficiálnímu přesunu do jižní Francie kvůli daním začal Jagger a zbytek kapely s postupujícími sedmdesátými léty měnit svůj vzhled a styl. Jagger se také naučil hrát na kytaru a přispěl kytarovými party k několika skladbám ze \"Sticky Fingers\" (1971) a všech alb následujících (vyjma \"Dirty Work\" z roku 1986). Na americkém turné Rolling Stones v roce 1972 měl na pódiu glam rockové oblečení a třpytivý make-up. Jejich zájem o blues se nicméně projevil na albu \"Exile on Main St.\" (1972). Později se v sedmdesátých letech s albem \"Some Girls\" (1978) odvážili i na disco a punk. V prosinci 1974 opustil kapelu Mick Taylor, náhrada za Briana Jonese, a v roce 1975 byl nahrazen Ronniem Woodem, kytaristou Faces.\n\nZatímco Jagger pokračoval v koncertování a nahrávání alb s Rolling Stones, odstartoval svoji sólovou kariéru. V roce 1985 vydal své první sólové album \"She's the Boss\", které produkovali Nile Rodgers a Bill Laswell a na kterém se hudebně podíleli i Herbie Hancock, Jeff Beck, Jan Hammer, Pete Townshend a Compass Point All Stars. Toto album se prodávalo velmi dobře. V této době pro Jacksons nazpíval s Michaelem Jacksonem skladbu „State of Shock“. V roce 1985 také vystoupil na Live Aid.\n\nV roce 1987 vydal své druhé sólové album \"Primitive Cool\". Ačkoliv nedosáhlo komerčního úspěchu prvního alba, kritika ho přijala velmi dobře.\n\nV roce 1988 produkoval na albu \"Vivid\" od Living Colour skladby „Glamour Boys“ a „Which Way to America“. Od 15. do 28. března byl na sólovém turné v Japonsku (Tokio, Nagoja a Ósaka).\n\nPoté, co Rolling Stones vydali úspěšné album \"Steel Wheels\" (1989), začal Jagger pracovat na svém dalším sólovém albu. Od ledna do září 1992 jej nahrával v Los Angeles. Na několika skladbách se podíleli i Lenny Kravitz a Flea.\n\nJeho třetí sólové album \"Wandering Spirit\" bylo vydáno v únoru 1993 a bylo komerčně úspěšné.\n\nV roce 2001 Jagger vydal \"Goddess in the Doorway\", své čtvrté sólové album. Ten samý rok vystoupil s Richardsem na The Concert for New York City, charitativním koncertě po teroristických útocích 11. září, kde zahráli \"Salt of the Earth\" a \"Miss You\".\n\nK příležitosti čtyřicátého výročí Rolling Stones s nimi Jagger vyjel na turné \"Licks Tour\" a kapela vydala retrospektivní dvojalbum \"Forty Licks\".\n\nV roce 2007 vydělali Rolling Stones na svém turné \"A Bigger Bang Tour\" 437 milionů USD a to jim vyneslo zápis do Guinnessovy knihy rekordů za nejziskovější hudební turné.\n\nV říjnu 2009 vystoupil Jagger spolu s U2 na koncertě k 25. výročí Rock and Roll Hall of Fame.\n\n20. května 2011 Jagger oznámil vznik nové superskupiny, SuperHeavy, jejímiž členy jsou Dave Stewart, Joss Stone, Damian Marley a A. R. Rahman.\n\nV roce 2011 se podílel na singlu will.i.ama „T.H.E. (The Hardest Ever)“. Oficiálně bylo vydáno na iTunes 4. února 2012.\n\n12. února 2012 zahráli Mick Jagger, B.B. King, Buddy Guy a Jeff Beck spolu s bluesovým souborem v Bílém domě pro prezidenta Baracka Obamu. Když mu Jagger podal mikrofon, Obama dvakrát zazpíval verš „Come on, baby don't you want to go“ skladby „Sweet Home Chicago“, bluesové hymny Obamova rodného města.\n\n12. prosince 2012 vystoupil Jagger na benefičním koncertě .\n\nV sobotu 29. června 2013 zahráli Rolling Stones na festivalu Glastonbury.\n\nMickův první milenecký vztah byl se známou anglickou modelkou a herečkou Chrissie Shrimptonovou. Po rozchodu s ní chodil od roku 1966 se zpěvačkou Marianne Faitfullovou,prvního dítěte (dcery Karis) se dočkal v roce 1970 avšak už s novou Mickovou láskou opět zpěvačkou Marshou Huntovou. Z prvního manželství s modelkou Biancou (původem z Nikarugai) má dceru Jade. Bianca Jaggerová po osmi letech manželství požádala o rozvod, do rozvodových listů napsala že Mick prováděl cizoložství. Poté chodil s americkou modelkou a herečkou Jerry Hallovou tedy s tou co podváděl Biancu. S Jerry má dvě dcery (Georgii May,Elizabeth) a dva syny (Jamese Leroye,Gabriela Lukea). Po jejich rozchodu (rozvodu) jí Jagger nechtěl vyplatit protože označil jejich hinduistický obřad za neplatný ale později se dohodli a udržovali k sobě přátelský vztah. Jagger rozhodl o rozchodu kvůli jeho dalšímu vztahu s brazilskou modelkou Lucianou Gimenez Moradovou se kterou má syna Lucase Maurice. Po ukončení vztahu chodil od roku 2001 s módní návrhářkou L'Wren Scottovou která se však v roce 2014 rozhodla ukončit život oběšením prý kvůli šestimilionovým dluhům svým věřitelům a dokonce odmítla finanční pomoc od Micka. The Rolling Stones kvůli této tragické události zrušili koncert v australském Perthu. Současně žije s baletkou Melanií Hamrickouvou se kterou má syna Deverauxe,Jagger se tak stal osminásobným otcem.\n\nPartnerky\n\n\n\nMick Jagger hrál v těchto filmech:\n\n\n"}
{"id": "87149", "url": "https://cs.wikipedia.org/wiki?curid=87149", "title": "Park Pobědy (stanice metra v Moskvě)", "text": "Park Pobědy (stanice metra v Moskvě)\n\nPark Pobědy (, do češtiny pak přeložitelné jako \"Park Vítězství\") je stanice moskevského metra.\n\nPark Pobědy je podzemní ražená trojlodní přestupní stanice. Do 7. ledna 2008 sloužila jako konečná pro linku Arbatsko-Pokrovskaja, nyní je na této lince průjezdná. Podle původních plánů tudy ale měly probíhat až čtyři linky, od ledna 2014 se jedná o přestupní stanici mezi Arbatsko-Pokrovskou linkou a západním fragmentem Kalininsko-Solncevské linky. Je postavena jako nejhlubší v celé síti metra, 73 m pod povrchem. Stanici tvoří dvě nástupiště, která jsou propojená přestupní chodbou vedenou nad úrovní obou stanic a kolmo k jejich ose; nástupiště jsou pak umístěna vedle sebe rovnoběžně. Vlaky Arbatsko-Petrovské linky zastavují na vnitřních kolejích obou nástupišť, zatímco vnější koleje jsou určeny pro vlaky Kalininsko-Solncevské linky. Stanice měla od svého otevření jeden výstup na povrch vedený eskalátorovým tunelem o délce 125 m z jižního nástupiště do podpovrchového vestibulu (je to nejdelší eskalátorový tunel v Evropě s eskalátory se 740 schody). Ze severně umístěného nástupiště je přímý výstup umožněn od března roku 2017, kdy byl otevřen nový eskalátorový tunel; při výstupu tudíž již není třeba užívat přestupní chodbu.\n\nHlavním tématem stanice při jejím ztvárnění bylo vítězství. V obou nástupištích (na místech kde končí střední loď) jsou umístěny mozaiky s motivem vítězství ruských či sovětských vojsk v letech 1812 a 1945. Ostatní prostory nástupiště jsou obloženy červeným a bílým mramorem; jednotlivá nástupiště se od sebe liší tím, že užití různých druhů mramoru je obráceno. Pro veřejnost se stanice otevřela 6. května roku 2003, stavěla se od roku 1986.\n\n"}
{"id": "87152", "url": "https://cs.wikipedia.org/wiki?curid=87152", "title": "Keith Richards", "text": "Keith Richards\n\nKeith Richards (* 18. prosince 1943) je britský kytarista a zakládající člen kapely The Rolling Stones. Richards také spolupracoval s umělci jako Max Romeo, Hubert Sumlin, Les Paul, Tom Waits, Bono a The Edge z U2, Nona Hendryx, Jimi Hendrix, John Phillips a Aretha Franklin. Richards je také často zmiňován pro svou drogovou minulost. Na konci šedesátých a v sedmdesátých letech byl kvůli drogám několikrát odsouzen. Ve své autobiografii uvádí, že jedna z nejtěžších věcí v životě pro něj bylo zbavit se závislosti na heroinu.\n\nKdysi používal jméno Keith Richard, neboť Andrew Loog Oldham, první manažer The Rolling Stones, odstranil „s“ z jeho příjmení, aby více připomínalo Cliffa Richarda. Richards později začal „s“ opět používat. Keith Richards je někdy označován jako „The Human Riff“, nebo „Keef Riffhard“. Prestižní hudební časopis Rolling Stone ho ve svém seznamu sta nejlepších kytaristů všech dob řadí na čtvrté místo. Čtrnáct písní, které Richards napsal spolu s Mickem Jaggerem, uvádí tento časopis ve svém seznamu pěti set nejlepších písní všech dob.\n\nKeith Richards se narodil jako jedináček v Dartfortu v hrabství Kent. Jeho otec, který pracoval v jedné místní továrně, byl raněn ve 2. světové válce, kde se účastnil bitvy o Normandii. Zájem o kytaru v Keithovi pěstoval jeho dědeček, který hrál v jazzovém bigbandu, se kterým projel celou Británii. První kytaru ale dostal od své matky. Prvními hudební vzory mu byly Billie Holiday, Louis Armstrong, Duke Ellington a kytarista Scotty Moore. Jeho otec ale Keithův zápal pro kytaru často znevažoval.\n\nRichards chodil na základní školu s Mickem Jaggerem, se kterým byli dokonce až do roku 1954 sousedé. Na střední škole zpíval Richards ve sboru, který byl poměrně úspěšný. Jednou si dokonce zazpívali před královnou Alžbětou II.. V roce 1959 byl vyloučený z průmyslovky za drzost a záškoláctví. Rodiče ho přinutili, aby začal chodit na jinou střední školu, tentokráte zaměřenou a grafiku a design. Nejvíce času ale tou dobou ale stejně netrávil učením ani kreslením, ale dřením kytarových sól Chucka Berryho.\nBěhem tohoto bouřlivého období potkal Keith jednou ve vlaku svého dávného přítele Micka Jaggera, který si pod paží nesl právě zbrusu nové desky amerického hudebního vydavatelství Chess Records, které se specializovalo na R’n’B, a z jehož katalogu si Mick nechával posílat desky. Tentokráte měl mezi deskami i Chucka Berryho a Muddyho Waterse. Společný hudební vkus jen utužil jejich dávné přátelství a netrvalo dlouho a Keith se přidal ke kapele Little Boy Blue and The Blue Boys, se kterou tehdy Mick zpíval, a ve které hrál jejich společný známý Dick Taylor. Kapela ale neměla dlouhého trvání, zanikla, když se dali dohromady Jagger, Taylor, Richards, Ian Stewart a Brian Jones, čímž dali základ budoucí kapele Rolling Stones.\n\nV polovině roku 1962 přestal chodit Keith do školy a odstěhoval se do londýnského bytu, kde bydlel s Mickem Jaggerem a Brianem Jonesem. Ve stejné době se Keithovi rodiče rozváděli, což vedlo k tomu, že se Keith až do roku 1982 nestýkal se svým otcem.\n\nKdyž se v roce 1963 Rolling Stones upsali hudebnímu vydavatelství Decca Records, donutil jejich tehdejší manažer Andrew Loog Oldham Keitha k tomu, aby ze svého příjmení vypustil koncové “s”. Jméno Keith Richard mělo prý “větší šmrnc”. Koncem sedmdesátých letech se Keith vrátil zpět ke svému rodnému jménu.\n\nSám Keith Richards vidí svou pozici v Rolling Stones jako „olej, který promazává soukolí”, zatímco Ian Steward o něm tvrdí, že je leaderem Rolling Stones. Bill Wyman a Ronnie Wood zase současně tvrdí, že většina kapel se obvykle řídí podle bubeníka, zatímco ve Stones „není jiná možnost než hrát podle Keitha”.\n\nV Richardsově hře je cítit cit jak pro posloupnosti akordů, tak i pro rytmickou hru. Místo nějaké okázalé virtuozity ovšem volí raději riffy, o kterých kritik Chris Speding píše, že jsou „přímočaré pronikavé a zároveň skromné”. Richards nejraději hraje společně s další kytarou — vždyť také na všech koncertech Rolling Stones hráli dva kytaristé. První kytarovou inspirací byl pro Richardse Chuck Berry. Vždyť to také byl právě Keith a Mick Jagger, kteří do nejstaršího repertoáru Stones protlačili předělávky písniček Chucka Berryho. (Ostatně Berryho písně hráli na začátku své kariéry i Beatles.) Z chicagského blues si zase Stones vzali základy kombinování sólové a doprovodné kytary — tady byli jejich vzory hlavně Jimmy Reed a Muddy Waters. Sám Richards k tomu dodává, že v době nejlepší sehranosti s Brianem Jonesem pro ně bylo naprosto přirozené, že si někdy během jedné písně naprosto spontánně vzájemně vyměnili role doprovodné a sólové kytary.\n\nKoncem šedesátých let se Brian Jones dostával vlivem drog, léků a alkoholu do takových stavů, že odmítal nahrávání svých kytarových partů. Richardse to donutilo nahrávat všechny kytary a to včetně slide kytar, které byly do té doby výhradně Jonesovou specialitou (údajně byl Jones začátkem šedesátých let nejlepším hráčem na slide kytaru v celém Londýně).\n\nJonesovy feťácké problémy nemohly dopadnout jinak, než vyhozením z kapely. Dalším kytaristou Stones se stal Mick Taylor. Jeho kytarová virtuozita značně prohloubila hranici mezi sólovou a doprovodnou kytarou, což bylo slyšet hlavně na koncertech. Možná, že i to bylo důvodem k tomu, že Taylora v roce 1975 vystřídal Ronnie Wood, čímž se kapela zase vrátila ke kytarové souhře, kterou Keith Richards popsal jako „dávné umění zaplétání tónů do sebe”.\n\nPřestávka v koncertování Stones v letech 1967–1968 dovolila Richardsovi experimentovat s otevřeným kytarovým ladědím, které se častěji používá při hře na slide kytaru. Postupně tak vytvořil svoje typické riffy, které stojí na synkopovaném rytmu a střídání tóniky a subdominanty, jak je to například slyšet v singlech “Street Fighting Man” nebo “Start Me Up”. Richards používal různá otevřená ladění, přičemž ovšem současně zůstával i u tradičního ladění. Nejvíce si ale oblíbil otevřené G — nejtlustší struna se sundá ostatní jsou naladěny na tóny G-D-G-H-D. Na koncert si pak vozil několik Telecasterů, které byly naladěny do otevřeného G. Toto ladění je slyšet ve skladbách \"Honky Tonk Women,\" \"Brown Sugar\" a \"Start Me Up.\"\n\nRichards také často označuje jako základ své hry akustickou kytaru a dodává, že na elektrické kytaře „ztrácí s nástrojem ten správný kontakt”. Vždyť také hraje na akustiku na řadě singlů Stones včetně \"Not Fade Away,\" \"Satisfaction,\" \"Brown Sugar\" či \"Angie.\" Všechny kytary ve skladbách “Street Fighting Man” a \"Jumping Jack Flash\" jsou nahrány na Richardsův domácí magnetofon jako přebuzená akustická kytara.\n\nNa střední zpíval Keith v chlapeckém sboru, ale když začal v pubertě mutovat, musel se sborem skončit. Přesto ale zpívá vokály na všech deskách Stones. Počínaje albem \"Between the Buttons\" zpívá alespoň v jedné písničce hlavní hlas. V letech 1976–1986 si také na každém koncertu zazpíval svou píseň “Happy”. Na koncertním turné 2006–2007 zpíval místo ní \"You Got the Silver\" z roku 1969, při které výjimečně odložil kytaru a nechal doprovod na Ronniem Woodovi.\n\nNahrávek, kde Richards hraje na jiný nástroj než na kytaru, rozhodně není moc. Na několika nahrávkách Stones hraje na basu (např. “Have You Seen Your Mother, Baby, Standing in the Shadow?\" nebo \"Infamy”). Richards také přiznává, že si při skládání písniček hraje na klávesy. Hrál na ně i na sólových koncertech Ronnieho Wooda i během turné The New Barbarians v roce 1979. V nahrávkách Stones hraje i na perkuse například na kotel v “Jumping Jack Flash” nebo na špice z jízdního kola ve skladbě “Continental Drift”.\n\nRichards a Jagger začali společně psát už v roce 1963, vzorem pro ně byla autorská dvojice Lennon/McCartney. Byla to také oni, kteří přímo před Jaggerem a Richardsem pro Stones napsali singl “I Wanna Be Your Man”. Richardse a Jaggera přinutil ke společnému skládání také tehdejší manažer Stones Andrew Oldham, který je údajně zamkl v kuchyni jejich bytu s tím, že je bez vlastní písničky ven nepustí. Údajně se vynořili o hodinu později a měli “As Tears Go By”.. První práce této nově vznikající autorské dvojice byly ovšem určeny jiným zpěvákům. První průlom do nejlepší desítky britského singlového žebříčku zaznamenali se skladbou “That Girl Belongs to Yesterday”, kterou nazpíval Gene Pitney. Richards k tomu později poznamenal: „Tehdá jsme opravdu psali tyhle strašný popový cajdáky, který se dostaly až do top desítky… Nemá to s náma nic společnýho, kromě toho, že jsme to byli my, kdo je napsal.“\n\nPrvní singl Stones z autorské dílny Jagger/Richards, který se dostal do desítky nejlepších singlů, byl ”The Last Time” z roku 1965. Následovala celosvětová hitparádová jednička “(I Can't Get No) Satisfaction”, jejíž riff údajně napadl Richardse ve snu. Vzbudil se a v polospánku sáhl po kytaře a riff si nahrál na kazetu.. Počínaje albem \"Aftermath\" tvoří většinu desek Stones písničky z autorské dílny Jagger/Richards. Jejich tvorba je ovlivněna blues, R&B, rock & rollem, popem, soulem, gospelem i country. V sedmdesátých letech k tomu ještě přibyla fascinace funkem, discem, reggae a punkem. Richards také někdy píše pomalé balady jako například \"All About You\" (1980).\n\nNa své sólové dráze uvádí Richards jako spoluautora bubeníka a producenta Steva Jordana. Richards k tomu poznamenal: „Vždycky jsem si myslel, že dva jsou pro skládání písniček lepší než jeden. Nabídne vám to jiný pohled na věc.”\n\nRichards také často raději říká, že si víc než jako autor připadá jako někdo, komu je nápad odněkud našeptáván: „Nemyslím to tak, že by v tom byla nějaká boží vůle, spíš sám sebe beru jako anténu. Je jen jedna píseň, tu kterou napsali Adam a Eva, zbytek už je jen variace na toto téma.”\n\n\n\n\n\n\n"}
{"id": "87159", "url": "https://cs.wikipedia.org/wiki?curid=87159", "title": "Otho", "text": "Otho\n\nMarcus Salvius Otho (28. dubna 32 ve Ferentiu – 16. dubna 69 v Brixellu) byl od 15. ledna 69 až do okamžiku své smrti o tři měsíce později římským císařem. Mezi jedinci, kteří se domohli vlády v „roce čtyř císařů“, získal moc jako druhý v pořadí.\n\nOtho se narodil 28. dubna 32 ve městě Ferentium (dnešní Ferento poblíž Viterba). Pocházel ze starého a vznešeného etruského rodu, přičemž samotné cognomen „Otho“ prozrazuje etruský původ. Jeho děd z otcovy strany, Marcus Salvius Otho, jenž byl synem římského jezdce a ženy nepříliš významného postavení, byl vychován v domě Augustovy manželky Livie, díky jejímuž vlivu se jako první člen rodiny stal římským senátorem a vykonával úřad praetora. Othonův otec, Lucius Salvius Otho, dosáhl v roce 33 konzulátu (\"consul suffectus\") a za Caliguly a Claudia působil jako správce v Africe a Dalmácii. Claudius ho dále poctil povýšením mezi patricije. Jeho manželkou a Othonovou matkou byla Albia Terentia, jejíž otec příslušel k jezdeckému stavu.\n\nBěhem mládí se Otho oddával k nelibosti svého otce velmi divokému a prostopášnému životnímu stylu, kvůli čemuž se mu podařilo proniknout do okruhu urozených jinochů obklopujících císaře Nerona. Plútarchos vylíčil Othona jako „muže nikoli neslavného původu, ale rozmařilostí a sklonem k rozkošnictví už od mládí tak zkaženého, že jen málokterý Říman se mu vyrovnal.“ Suetonius se zmiňuje o tom, že Otho a Nero navázali přátelství díky podobnosti svých charakterů. V roce 58 se Otho oženil s Poppaeou Sabinou, jejíž krása Nerona natolik uchvátila, takže se zakrátko stala císařovou milenkou a posléze chotí. Ačkoli antické prameny často připomínají vztah mezi Neronem a Poppaeou, v popisu podrobností ohledně jeho vzniku se poněkud rozcházejí. Podle Plútarcha měl Nero přimět Othona k odloudění Poppaey od jejího předchozího manžela. Nelze ovšem vyloučit, že Poppaea využila Othona k tomu, aby se jeho prostřednictvím domohla Neronovy pozornosti a přízně. Otho byl nucen se s Poppaeou rozvést, a třebaže zastával pouze úřad quaestora, Nero ho v roce 59 odeslal do faktického vyhnanství, jelikož ho učinil místodržitelem vzdálené Lusitánie.\n\nOtho strávil následujících deset let v Hispánii, kde se věnoval správě své provincie s mírností na tehdejší dobu neobvyklou, neboť se odmítal obohacovat na úkor obyvatelstva. Na jaře roku 68 se Servius Sulpicius Galba, místodržitel sousední Hispanie Tarraconensis, vzbouřil proti Neronovi. Otho, rozmrzelý z okolností, za nichž byl Neronem vypuzen z Říma, vnímal povstání jako příležitost k vlastnímu povýšení. Tudíž se okamžitě a velice rozhodně připojil na stranu Galby, jemuž poslal značné finanční prostředky k vedení odboje. Poté, co byl začátkem června téhož roku Galba uznán císařem a Nero spáchal sebevraždu, odebral se nový vládce říše, doprovázený Othonem, do Říma. Protože Galba neměl žádné žijící potomky a navíc dosáhl již velmi pokročilého věku, Otho usiloval o to, aby byl jmenován jeho nástupcem. V zájmu naplnění svých ambicí uzavřel tajné ujednání s Galbovým oblíbencem Titem Viniem, jehož dceru si měl Otho vzít za manželku výměnou za jeho podporu.\n\nGalba pobýval v Římě sotva pár měsíců, když mu 1. ledna 69 vojáci v Horní Germánii odepřeli poslušnost. Dalšího dne provolali legionáři v Dolní Germánii svého velitele Aula Vitellia císařem. Galba proto přikročil k ustavení svého následníka, jímž však nevybral Othona, nýbrž mladého aristokrata Lucia Calpurnia Pisona Liciniana. Otho, jehož dosavadní neochvějná věrnost vůči Galbovi tím byla nahlodána, se rozhodl vejít ve styk s příslušníky pretoriánské gardy. Navzdory neutěšené osobní finanční situaci, zapříčiněné jeho předchozí rozmařilostí, shromáždil dostatek peněz k uplacení gardistů.\nRáno 15. ledna, pět dnů po Pisonově adopci, Otho navštívil Galbu, načež pod jakousi záminkou opustil Palatin. Pak byl dopraven do pretoriánského tábora, v němž byl po několika okamžicích ohromení a nerozhodnosti pozdraven jako císař. Společně s vojáky se vrátil na Forum a tam se střetl s Galbou, který, znepokojený neurčitými zvěstmi o zradě, si razil davem překvapených občanů cestu ke kasárnám gardy. Kohorta pověřená zajišťováním bezpečnosti císaře okamžitě přešla na stranu nepřítele a vzápětí byli Galba, Piso a někteří jiní muži pretoriány krutě zavražděni. Po krátkém boji se Otho vrátil do vojenského tábora a ještě tentýž den byl senátory prohlášen císařem a obdařen patřičnými kompetencemi. Za svoji moc vděčil rozladění příslušníků pretoriánské gardy a ostatního vojska způsobeném Galbovým odmítnutím vyplatit slíbené odměny těm, kteří podpořili jeho uchopení trůnu. Městský lid rovněž pociťoval nespokojenost s Galbou, přičemž dosud uchovával náklonnost k Neronovi.\n\nGalbův strmý pád přiměl Othona, aby usiloval o navození smíru s různými mocenskými skupinami. V důsledku toho vytrval ve své shovívavosti k pretoriánské gardě, avšak zároveň se pokoušel rozptýlit podezřívavost senátu, pročež potvrdil Neronem a Galbou jmenované úředníky v jejich funkcích. Existují také jisté náznaky toho, že se snažil vynahradit provinciím předchozí Galbovu lakotu rozdílením štědrých darů tamním občanům. Navzdory tomu zůstávali senátoři hluboce rozrušeni Othonovým nástupem na trůn a navíc byli pobouřeni jeho ochotou nechat se spojovat s Neronem, jehož cognomen měl dokonce zahrnout do svého jména. Neronovy sochy byly opět vztyčeny a dále bylo ohlášeno chystané dokončení Zlatého domu.\n\nNedůvěra a strach se naplno projevily během vzpoury pretoriánů, k níž došlo poté, co Otho nařídil jedné kohortě složené z občanů Říma, aby se přesunula z Ostie do hlavního města. Zde měla nahradit stávající posádku, jež měla být vyslána do boje proti Vitelliovi. Současně přikázal, aby byly v noci přesunuty zbraně z pretoriánského tábora do Ostie, kde měly posloužit k řádnému vyzbrojení kohorty před jejím pochodem Římem. Nicméně pretoriáni byli přesvědčeni, že se jedná o senátem iniciovaný převrat proti Othonovi. V zájmu ochrany císařova života pronikli do císařského paláce, čímž ale vystrašili Othona a několik desítek senátorů při probíhající hostině. Ačkoli se Othonovi podařilo pretoriány slovy a dary uchlácholit a zabránit tak smrti přítomných senátorů, tato dramatická událost svědčí o neklidných poměrech panujících v Římě na počátku roku 69.\n\nStále hrozivější rozsah vzpoury legií na Rýně, které prohlásily Vitellia císařem a zahájily postup směrem do Itálie, přiměl Othona věnovat se tomuto naléhavému problému. Po neúspěšném pokusu dosáhnout s Vitelliem usmíření nabídkou sdílené vlády nad říší se Otho nečekaně energicky vrhl do příprav k neodvratně se blížícímu válečnému střetnutí. Přestože odlehlé východní provincie mu nebyly schopny dostatečně rychle poskytnout pomoc před nastávajícím konfliktem, legie rozmístěné v Dalmácii, Panonii a Moesii projevily ochotu ho podpořit. Kromě nich disponoval Otho také mocnou flotilou kotvící v italských přístavech. Jeho strategie spočívala v uskutečnění rychlého, pozornost odvracejícího útoku, jímž by si zajistil čas ke shromáždění svých rozptýlených sil. Proto vyslal část svého námořnictva společně s městskými kohortami a pretoriány do Gallie Narbonensis. 14. března vyrazil osobně v čele porůznu sesbíraného vojska na sever v naději, že se mu podaří zabránit Vitelliovi v invazi do Itálie. Ovšem Vitelliův velitel Aulus Caecina Alienus mezitím stihl překročit Alpy a následně zaútočil na město Placentia (dnešní Piacenza) v údolí řeky Pádu. Othonovy předsunuté oddíly bránící Placentii však jeho nápor odrazily, čímž ho přiměly ustoupit ke Cremoně. Tam se k Caecinovým mužům přidaly vojenské sbory jiného Vitelliova generála Fabia Valenta.\n\n10. dubna přicestoval Otho do severní Itálie, načež ve městě Brixellum (Brescello) rozbil svůj hlavní stan. Ve snaze vynutit si rozhodující střet zahájili Caecina a Valens stavbu mostu, jenž by jim umožnil zdolat řeku a vyrazit na jih k Apeninám a Římu. Zkušení velitelé Gaius Suetonius Paulinus a Marius Celsus nabádali Othona, aby se vyvaroval boje a vytrval do příchodu posil z balkánských provincií. Nakonec převážilo mínění císařova bratra Titiana a pretoriánského prefekta Procula, kteří netrpělivého Othona vyzývali ke konfrontaci s nepřáteli. Sám Otho se rozhodl zůstat s nemalými zálohami v Brixellu, zatímco většina jeho vojska se přesunula na severní břeh Pádu a vztyčila tábor u vesnice Bedriacum, nalézající se na silnici \"Via Postumia\". Poté, co zde zanechali silnou posádku, postupovali Othonovi vojáci ke Cremoně a nedaleko tohoto město narazili za pochodu na Vitelliovy legionáře. V nastalé první bitvě u Bedriaka si Othonovi muži počínali navzdory své počáteční nevýhodě velmi zdatně, přesto byli ale poraženi a v nepořádku se probili do tábora v Bedriaku. V něm se pak dalšího dne vzdali vítězným vitelliovcům.\n\nTřebaže bitva nijak zvlášť nevychýlila vzájemnou rovnováhu sil mezi oponenty, šířící se zprávy o pohromě přivodily zásadní zvrat v táboře v Brixellu. Otho dosud disponoval nikoli zanedbatelnou ozbrojenou mocí, navíc předvoj legií z Dalmácie již dosáhl Aquileje. Jeho vojáci a důstojníci nijak nepoklesli na duchu, avšak Otho se rozhodl přijmout výsledek střetnutí, jehož svedení bylo uspíšeno jeho vlastní nerozvážností. Obklopen svými spolubojovníky pronesl vážnou řeč, v níž jim oznámil svůj úmysl obětovat svůj život v zájmu státu. Podle Cassia Diona prohlásil, že „lze spíše ospravedlnit, když zahyne jeden na místo všech, než mnoho kvůli jedinému.“ Nato se odebral do svého příbytku, v němž v ranních hodinách 16. dubna 69 spáchal sebevraždu nalehnutím na svůj meč. Během smutečního obřadu následovali někteří vojáci příkladu svého císaře a sami se usmrtili. Othonovy ostatky byly uloženy do prosté hrobky vztyčené na jeho počest v Brixellu.\n\nOthonovo násilné svržení Galby, pochybnosti ohledně jeho charakteru a jeho neúspěšné tažení proti Vitelliovi jsou dokladem neutěšených poměrů sužujících říši v období vymezeném panováním Nerona a Vespasiana. V průběhu své tříměsíční vlády projevil určité schopnosti spravovat impérium, nicméně ve vojenských záležitostech si nepočínal příliš obratně. Othonova smrt byla vysvětlována jeho snahou ušetřit Řím dalšího krveprolití občanské války. Stejně tak mohla být projevem unáhlenosti, dobře patrné i v jeho předchozím jednání, případně nedostatku vnitřní odolnosti nezbytné k podstoupení takového zápasu, ačkoli jeho šance na vítězství v něm zůstávaly nadále vysoké. Svůj život každopádně zakončil ušlechtilejším způsobem, než jakým jej žil. Mezi svými současníky si tudíž tento někdejší Neronův kumpán vysloužil respekt čestnou smrtí, již si pro sebe zvolil. Svůj obdiv vůči Othonovi vzhledem k okolnostem jeho skonu vyjádřil v pozdějších letech rovněž básník Martialis.\n\n\n"}
{"id": "87161", "url": "https://cs.wikipedia.org/wiki?curid=87161", "title": "Ferdinand de Saussure", "text": "Ferdinand de Saussure\n\nFerdinand de Saussure (26. listopadu 1857, Ženeva – 22. února 1913, Vufflens-le-Château u Morges) byl švýcarský jazykovědec, profesor na univerzitě v Ženevě, jeden ze zakladatelů strukturalistické lingvistiky. Ovlivnil vývoj lingvistiky, sémiotiky, antropologie, literární vědy a estetiky. Navázali na něj autoři jako například Claude Lévi-Strauss, Edward Sapir nebo Noam Chomsky.\n\nFerdinand Mongin de Saussure již od malička vykazoval známky nesmírného talentu a intelektuálních schopností. Po roce studia latiny, řečtiny, sanskrtu a řady dalších kurzů na Ženevské univerzitě, začal v roce 1876 pracovat na Lipské univerzitě. Po dvou letech, ve věku 21 let, studoval Saussure rok v Berlíně, kde napsal svou jedinou plnohodnotnou práci \"Mémoire sur le système primitif des voyelles dans les langues indo-européenes\" (Pojednání o primitivním vokalickém systému v indoevropských jazycích). Vrátil se do Lipska, kde získal v roce 1880 doktorát. Brzy poté se Saussure přemístil do Paříže, kde přednášel starobylé a moderní jazyky. V Paříži působil 11 let, v roce 1891 se vrátil do Ženevy. Po zbytek svého života přednášel sanskrt a indoevropštinu na Ženevské univerzitě. V roce 1906 začal Saussure vyučovat Kurz obecné lingvistiky a věnoval se mu až do své smrti v roce 1913.\n\nSaussurovo nejvlivnější dílo, \"Kurs obecné lingvistiky\" (\"Course de linguistique générale\", česky 1989 v překladu Františka Čermáka), bylo vydáno po jeho smrti v roce 1916. Učinili tak jeho bývalí žáci Charles Bally a Albert Sechehaye na základě studentských poznámek ze Saussurových přednášek na Ženevské univerzitě. \"Kurs\" se stal jedním z kanonických děl lingvistiky 20. století. Nestalo se tak primárně kvůli jeho obsahu (mnoho myšlenek bylo již předtím předvídáno jinými jazykovědci 20. století), spíše pro inovativní přístup, který Saussure při pojednání lingvistických jevů použil.\n\nV \"Kursu\" Saussure zavedl několik rozlišení, která se později stala důležitou součástí nejen lingvistiky, ale také dalších přístupů v různých oborech, které se opíraly o strukturalismus. Jazyk Saussure definoval jako systém, jehož části jsou vymezeny pozicí v celku, resp. odlišnostmi od ostatních prvků. Saussure tvrdil, že v jazyce existují pouze rozdíly. Jazyk coby systém nelze zaměňovat za konkrétní promluvy, které jsou jeho realizací. Zde má kořeny jeho rozlišení právě mezi jazykem jakožto systémem a samotnou mluvou. Studium jazyka rozštěpil na synchronní a diachronní. Synchronní lingvistika popisuje jazyk v jeho momentálním stavu. Zabývá se vztahy mezi jeho prvky, které vytvářejí systém. Zatímco diachronní lingvistika se zaměřuje na vývoj jazyka. Snaží se postihnout změny jazykových prvků.\n\nVlivnou se stala jeho koncepce jazykového znaku. Ten se skládá jednak z označujícího, který má být mentální reprezentací materiální stránky znaku, a jednak z označovaného, kterým je míněn obecně sdílený pojem. Vztah mezi označujícím a označovaným je arbitrární, tj. neexistuje žádná motivace, proč například označující \"pes\" označuje zrovna pojem psa. \n\nSaussure rovněž vymezil dva typy vztahů, do kterých jazykové znaky vstupují: syntagmatické a asociativní. V syntagmatických jde o to, jak se k sobě znaky váží v řetězci promluvy, například do slovních spojení nebo do vět. Asociativní vztahy vytvářejí různé skupiny znaků podle toho, co mají společného. Může jít například o předpony, přípony, koncovky apod. Později se tyto vztahy začaly označovat výrazem paradigmatické.\n\nSaussure, ještě jako student, publikoval důležitou práci o indoevropské filologii, ve které předložil teorii sonantních koeficientů v praindoevropštině, aniž by blíže definoval jejich fonetickou podobu. Skandinávský vědec Hermann Möller navrhl, že by mohlo jít o laryngální konsonanty, což vedlo ke vzniku laryngální teorie. Má se zato, že právě ty problémy, kterým Saussure čelil ve snaze vysvětlit, jak dokázal formulovat systematické a prediktivní hypotézy o neznámých lingvistických datech na základě těch známých, podnítily rozvoj strukturalismu. Saussurovy předpoklady o existenci prapůvodních koeficientů/laryngál a jejich vývoji se potvrdily jako pravdivé o padesát let později po nálezu a rozluštění chetitštiny.\n\n"}
{"id": "87162", "url": "https://cs.wikipedia.org/wiki?curid=87162", "title": "Benetton B200", "text": "Benetton B200\n\nBenetton B200 byl 15. vozem Formule 1 týmu Benetton, který se účastnil mistrovství světa v roce 2000.\n\nB200 byl navržen s cílem být konzistentně rychlý a spolehlivý a moc se neodchylovat od předešlé verze. Vůz je detailně propracován hlavně po stránce aerodynamiky, tým uvedl do provozu vlastní aerodynamický tunel a spolupracoval tu s italským výrobcem motoru Playlife tak aby motor byl co nejvíce uzpůsobený vozu. Také vývojové a technické oddělení týmu doznalo značných změn, odešel dosavadní technický ředitel a týmový manager Joan Villadelprat a hlavní návrhář Nick Wirth byl nahrazen Timem Denshamem.\n\n\n\n\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě)\n"}
{"id": "87166", "url": "https://cs.wikipedia.org/wiki?curid=87166", "title": "Vespasianus", "text": "Vespasianus\n\nTitus Flavius Vespasianus (17. listopadu 9, Falacrinae – 23. června 79, Aquae Cutiliae) běžně známý jako Vespasianus (česky Vespasián), byl římský císař od roku 69 až do své smrti. Stal se zakladatelem flaviovské dynastie, která vládla římské říši od okamžiku jeho nástupu na trůn až do roku 96. Po jeho úmrtí převzal moc ve státě jeho syn Titus a po něm Vespasianův druhorozený syn Domitianus.\n\nVespasianus pocházel z jezdecké rodiny, jež dosáhla senátorské hodnosti za císařů julsko-klaudijské dynastie. Třebaže postupně prošel všemi běžně zastávanými veřejnými úřady a v roce 51 působil jako konzul, proslulost si vydobyl hlavně svojí výtečnou vojenskou kariérou. V roce 43 se zúčastnil římské invaze do Británie a po roce 66 si podrobil velkou část Judeje, zachvácené židovským povstáním. Zatímco se Vespasianus chystal k obléhání Jeruzaléma, císař Nero zemřel násilnou smrtí, čímž byla říše uvržena do víru zmatků občanských válek „roku čtyř císařů“. Po brzké záhubě Galby a Othona se v dubnu 69 chopil vlády Vitellius. V reakci na to provolaly legie v Egyptě a Judeji v červenci téhož roku Vespasiana císařem. Ve snaze zmocnit se císařské hodnosti spojil Vespasianus své síly s Gaiem Liciniem Mucianem, správcem Sýrie, jenž se vypravil vstříc Vitelliovi. Ten byl 20. prosince 69 poražen, načež byl Vespasianus, zajišťující si mezitím kontrolu nad Egyptem, prohlášen římským senátem za císaře.\n\nO deset let trvajícím Vespasianově panování se dochovalo jen nevelké množství zpráv a informací. Jeho vláda je dobře známa především daňovými reformami, jimiž se mu podařilo obnovit pořádek a finanční stabilitu říše, úspěšným tažením proti Židům a četnými ambiciózními stavebními projekty, mezi nimiž vyniklo zvláště Koloseum.\n\nDesetiletí občanských válek v 1. století př. n. l. značně přispěla k zániku starobylé římské aristokracie, v úvodu 1. století postupně nahrazené vzmáhající se italskou nobilitou. Mezi ni patřil rovněž rod Flaviovců, jehož členové shromáždili v období julsko-klaudijské dynastie bohatství a obdrželi patřičné společenské postavení, díky čemuž se za pouhé tři generace pozvedli z relativní nedůležitosti až k nejvyšším pozicím. Titus Flavius Petro, Vespasianův děd z otcovy strany, se účastnil občanských válek jako centurio v Pompeiově vojsku. Ačkoli na bitevním poli Petro nedosáhl slávy, podařilo se mu zlepšit svůj sociální status svatbou s mimořádně bohatou Tertullou, jejíž jmění zaručilo jejich synovi Titu Flaviu Sabinovi, Vespasianovu otci, vstup do vyšších vrstev. Sabinus dále zvětšil zděděný majetek a domohl se zařazení mezi jezdce, když působil ve funkci výběrčího daní v provincii Asii a později půjčoval peníze na úrok ve městě Aventicum, v němž Vespasianus strávil část svého mládí. Sňatkem s Vespasií Pollou, jejíž bratr byl senátorem, se Sabinus spojil s prestižnějším rodem Vespasiů, což jejich potomkům umožnilo pokračovat ve společenském postupu. Z manželství vzešli synové Titus Flavius Sabinus a Vespasianus, jenž se narodil 17. listopadu roku 9 ve Falacrinae v sabinském kraji poblíž města Reate (dnešní Rieti). Jelikož jeho otec i matka příslušeli k jezdeckému stavu, byl Vespasianus prvním císařem nepocházejícím z řad senátorské aristokracie. Teprve v průběhu svého života se Vespasianus, stejně jako jeho starší bratr Sabinus, domohl vřazení mezi senátory.\n\nPodle Suetonia se Vespasianus na naléhání své matky rozhodl následovat svého bratra a zapojit se do veřejné činnosti. Za Tiberia sloužil v roce 36 jako vojenský tribun v Thrákii. V dalším roce byl ustaven quaestorem v provincii \"Creta et Cyrene\". V roce 39 byl na druhý pokus zvolen aedilem a nedlouho nato získal praeturu, čehož využil k vlichocení se do přízně Caliguly. Patrně v roce 38 se Vespasianus oženil s Flavií Domitillou, dcerou písaře, jež byla dříve metresou jistého jezdce. Vespasianova volba manželky byla o to více překvapivá, že Domitilla původně postrádala plnoprávné občanství a obzvláště sociální postavení a příbuzenské styky, bývající důvodem k uzavírání sňatků u politicky ambiciózních Římanů. Z tohoto svazku vzešly celkem tři děti: synové Titus a Domitianus a dcera Domitilla mladší. Vespasianova choť zemřela ještě před tím, než se její manžel chopil vlády. Po Domitillině brzké smrti žil Vespasianus v konkubinátu se svou někdejší milenkou Antonií Caenis, propuštěnkyní Antonie mladší. Caenis požívala jako důvěrnice Claudiovy matky určitého vlivu na císařském dvoře, umožňující jí příznivým způsobem usměrňovat politický vzestup svého partnera. Když se Vespasianus stal císařem, vystupovala na veřejnosti jako jeho zákonitá manželka.\n\nPoté, co byl Caligula v roce 41 zavražděn a vláda přešla na Claudia, byl Vespasianus ustaven legátem \"legio II Augusta\", dislokované v Germánii, čemuž vděčil přímluvě císařova mocného propuštěnce Narcissa. V roce 43 se Římané pod velením Aula Plautia vylodili v Británii. Vespasianus se podílel na této výpravě a v čele své legie se účastnil úvodních a zároveň rozhodujících bitev u řek Medway a Temže. Nato byl vyslán zpacifikovat jihozápadní část ostrova, přičemž pronikl z nynějšího Hampshiru do Cornwallu. Tímto tažením zabezpečil Římanům kontrolu nad jižním pobřežím a zmocnil se místních cínových a stříbrných dolů. Podmanil si nepřátelské kmeny Durotrigů (\"Durotriges\") a Dumnoniů (\"Dumnonii\"), s nimiž se utkal ve třiceti střetnutích, dobyl dvacet oppid, obsadil ostrov Vectis (Wight) a nakonec vztyčil vojenský tábor v Isca Dumnoniorum (Exeter). Za tyto své zásluhy při potlačování Britanů byl po návratu do Říma odměněn triumfálními odznaky (\"ornamenta triumphalia\") a dvěma kněžskými úřady.\n\nV posledních dvou měsících roku 51 vykonával Vespasianus konzulát (\"consul suffectus\") a pak se z blíže neznámých důvodů vytratil do ústraní. Do veřejného života se opět zapojil až v roce 63, kdy byl vybrán za prokonzul Afriky. Při správě této provincie vystupoval velice přísně a šetrně, čímž si sice zjednal pověst pečlivého úředníka, avšak byl značně nepopulární. Řízení určité provincie bylo někdejšími konzuly považováno za příležitost k nabytí velkého majetku, jímž si kompenzovali výdaje vynaložené na svoji předchozí politickou kariéru. Korupce byla naprosto běžná a považovalo se za naprosto obvyklé, že si místodržitel přišel ve své funkci na slušné jmění. Nicméně Vespasianus se zachoval moudře a svého pobytu v Africe nevyužil k obohacení, nýbrž k získávání přátel, což se v pozdějších letech mělo ukázat jako velmi prozíravý krok. Vzniklé osobní finanční problémy ho přiměly k odevzdání vlastních statků do zástavy svému bratrovi. Vespasianus si následně musel po nějakou dobu opatřovat prostředky obchodováním s mezky, takže si vysloužil přezdívku \"mulio\" („mezkař“).\n\nV roce 66 učinil Nero Vespasiana oficiálním členem družiny, doprovázející ho na jeho cestě po Řecku. Vespasianus se ocitl ve velkém nebezpečí, neboť upadl v nemilost potom, co usnul při vystoupení Nerona hrajícího na lyru. Záhy byl ale znovu zahrnut přízní, protože Nero potřeboval schopného a loajálního vojevůdce, jemuž by mohl svěřit velení armády na Východě a který by odvrátil hrozbu vojenské vzpoury proti Neronově stále neoblíbenější vládě. Vespasianus byl proto vyslán do Judeje s cílem potlačit tamější, nedávno vypuklé židovské povstání. Na počátku roku 67 se vypravil s vojskem, sestávajícím ze tří legií doplněných o silné pomocné sbory, celkově čítajícím kolem 60 000 mužů, do Galileje. Ve Vespasianově štábu sloužil i jeho starší syn Titus.\n\nPostup Římanů byl rychlý a rozhodný a již v říjnu byla celá Galilea zpacifikována, načež byly zahájeny přípravy k odříznutí Jeruzaléma. Dříve, než však mohl Vespasianus válku vítězně završit, došlo na západě ke vzpourám Gaia Julia Vindika, místodržitele Gallie Lugdunensis, a Servia Sulpicia Galby, správce Hispanie Tarraconensis, jež přispěly ke zhroucení Neronovy moci. Vzhledem ke vzrůstající opozici v senátu a armádě spáchal Nero v červnu 68 sebevraždu a vzápětí se říše ponořila do osmnáct měsíců trvajícího chaosu občanských válek. Konflikt se Židy se protáhl na několik dalších let a až v době, kdy Vespasianus pevně třímal vládu nad Římem, dokázal Titus povstání definitivně rozdrtit. Průběh bojů popsal ve svém díle \"Bellum Iudaicum\" židovský dějepisec Flavius Josephus.\n\nZvěsti o Neronově smrti se k Vespasianovi donesly během chystaného obléhání Jeruzaléma. V témže čase prohlásil senát Galbu římským císařem. Vespasianus se za této neklidné situace rozhodl přerušit tažení a vyčkat možného vývoje. Titus byl vyslán do Říma pozdravit nového císaře, ovšem předtím, než stanul na italské půdě, seznal, že Galba byl zavražděn a nahrazen Markem Salviem Othonem, místodržitelem Lusitánie. Takřka ve stejném momentě se vzbouřily armády na hranicích Germánie, jejichž velitel Aulus Vitellius se v jejich čele vypravil na Řím s úmyslem Othona svrhnout. Titus proto upustil od cesty do Říma a připojil se ke svému otci v Judeji. Otho i Vitellius si uvědomovali potenciální hrozbu představovanou Vespasianem, jemuž byly podřízeny početné vojenské síly. Jelikož se nacházel v Judeji, měl snadný přístup k životně důležitému Egyptu, hlavnímu zdroji zásobování Říma obilím. Jeho bratr Titus Flavius Sabinus navíc velel jako městský prefekt vojenské posádce hlavního města.\nTřebaže Vespasianus lpěl na disciplíně a ukázněnosti, těšil se značné oddanosti svých vojáků, mezi nimiž neustále stoupala nervozita z probíhajících událostí. Dokud však byli Galba a Otho u moci, odmítal se Vespasianus jakkoli chápat iniciativy. Teprve po Vitelliově převzetí vlády na jaře 69 se Vespasianus setkal na hranicích Judeje a Sýrie s Gaiem Liciniem Mucianem, syrským místodržitelem, aby se s ním poradil o případném postupu. Mucianus byl společně se svými legiemi ochoten podporovat Vespasiana, pokud by se ten rozhodl ucházet o trůn. Podle Suetonia se východními provinciemi šířilo proroctví, podle něhož budoucí vládce světa vzejde z Judeje. Vespasianus posléze uvěřil, že tato předpověď se vztahuje k němu, a údajně seznal řadu znamení, věšteb a předzvěstí, které v něm tuto víru utvrdily. Zatímco prodléval v Caesareji, prohlásilo ho vojsko v egyptské Alexandrii, vedené prefektem Tiberiem Juliem Alexandrem, 1. července 69 císařem. O několik dní později učinily totéž Vespasianovy legie v Judeji. Do konce srpna se na jeho stranu postavily také vojenské sbory rozložené v podunajských provinciích.\n\nVitellius, tehdejší pán Říma, disponoval vojskem tvořeným zkušenými galskými a germánskými legiemi. Vespasianus tudíž odeslal Muciana s 20 000 muži do Itálie, přičemž sám se vypravil do Egypta a získal tak kontrolu nad zásobováním Říma. Nicméně dunajské legie, neochotné vyčkávat Mucianova příchodu, zřejmě z iniciativy Marka Antonia Prima vpadly ze severovýchodu do Itálie. Vitelliovo vojsko, trpící nedostatkem kázně a nezvyklé místnímu podnebí, bylo pak těmito silami koncem října 69 poraženo ve druhé bitvě u Bedriaka. Vespasianovi vojáci následně vydrancovali Cremonu a v polovině prosince dosáhli města Carsulae, asi sto kilometrů severně od Říma, kde se vzdaly zbytky Vitelliovců, pozbývající veškerou naději na přísun posil. 20. prosince vstoupily vítězné Primovy legie do Říma, v němž proběhl lítý boj mezi stoupenci Vespasiana a Vitellia. Vespasianův bratr Sabinus byl při tomto běsnění zabit na Kapitolu rozvášněným davem. Samotný Vitellius vyhledal po kapitulaci svého vojska úkryt, byl ovšem vypátrán a nakonec usmrcen. Dva dny nato přiznal senát Vespasianovi, pobývajícímu tehdy v Egyptě, všechny pocty a pravomoci obvykle udělované císařům.\n\nPo obdržení zpráv o porážce a smrti svého rivala Vespasianus neprodleně odeslal dosud zadržované dodávky obilí do Itálie. Zatímco se nový vládce říše zdržoval v Alexandrii, přicestoval do Říma Mucianus, jenž obvinil Prima ze svévolného jednání a z páchání ukrutností. Primus se poté vypravil za Vespasianem na Východ, aby se očistil. Císař si sice vysoce vážil jeho rozhodnosti, za níž ho dekoroval, přesto Prima propustil z vojenské služby. Kontrolu nad Římem vykonával za něho Mucianus, snažící se daňovou reformou napravit Neronovou nestřídmostí rozkolísané státní finance. Vládu s ním sdílel Vespasianův mladší syn Domitianus, který se před příchodem dunajských legií skrýval ve městě a jen stěží ušel smrti, když byl zabit jeho strýc. Mucianus a Domitianus společně jmenovali na základě svého uvážení konzuly, úředníky a správce provincií. Nechali také popravit Vitelliova syna a jeho kdysi mocného propuštěnce Asiatica. I po Vespasianově návratu do Říma si Mucianus zachoval jako císařův spojenec velkou vážnost a vliv na chod státu. Vespasianus v téže době konsolidoval poměry v Egyptě, odkud současně dohlížel na průběh konfliktu se Židy. Kvůli nově zavedené daňové politice vypukly na počátku roku 70 v Alexandrii nepokoje, znemožňující zásobování Říma, s nimiž se však Vespasianus rychle vypořádal.\n\nVedle povstání v Egyptě byla neklidem a občanskou válkou zasažena i leckterá jiná území impéria. V Judeji pokračoval Titus ve zdolávání místního odboje a v září 70 byl Jeruzalém po dlouhém a namáhavém obléhání dobyt, přičemž byl zničen jeruzalémský Chrám. Pád Jeruzaléma byl oslaven vyražením mincí s nápisem \"Iudaea Capta\". Židovská válka tím byla fakticky završena, přestože Římanům nadále kladla odpor některá drobná ohniska, včetně horské pevnosti Masada, bránící se až do roku 73. Mezi četnými lokálními rebeliemi, jež se přidružily k občanské válce, se jevilo zvláště nebezpečným povstání Batavů v Dolní Germánii, ohrožující rýnskou hranici. Místní batavské pomocné sbory, vedené Gaiem Juliem Civilem, se v létě 69 vzbouřily a obdržely podporu části kmene Treverů. Povstalci byli potřeni ve druhé polovině roku 70, poté, co velení v boji s nimi převzal zkušený Quintus Petillius Cerialis. Tentýž vojevůdce se podílel taktéž na urovnání situace v Británii, když tam proti Římanům pozvedly zbraně kmeny Brigantů, Silurů a Ordoviků. Po odstranění těchto hrozeb stabilitě říše se zbývající léta Vespasianovy vlády nesla převážně v mírovém duchu. V říjnu 70 Vespasianus konečně dorazil do Říma, načež zde v červnu dalšího roku oslavil společně s Titem pompézní triumf za vítězství na Východě.\n\nPo skončení občanské války se Vespasianus potýkal s obdobným problémem, jemuž musel čelit už Augustus, protože disponoval vyšším počtem legií, než kolik jich bylo třeba k ochraně státu. Tudíž se stejně jako Augustus rozhodl přebytečné síly a ty, které nemohl považovat za spolehlivé, pozvolna rozpustit. To mu ale nebránilo v sestavení tří nových legií, takže mu v závěru jeho panování podléhalo celkem 29 legií. Při tom prokázal značnou obratnost a cit, neboť se vůči vojákům zachoval velkoryse, na druhou stranu nepřipustil, aby nadměrné náklady na armádu zbytečně zatěžovaly hospodářské zdroje říše. Veteráni byli usazeni v koloniích, především na Balkáně a v Africe, čímž byl usnadněn proces romanizace těchto zemí.\n\nVespasianus obnovil disciplínu potrestáním nebo propuštěním mužů bojujících v předchozím konfliktu za Vitellia. Kromě snížení stavu vojska došlo dále k reorganizaci rozložení armády. Rýnské legie byly zbaveny svého dosavadního výsadního postavení zrušením velkých vojenských táborů. Vojáci byli následně rozmístěni do menších pevností při hranicích, kvůli čemuž byly obnoveny tábory v Mogontiacu (Mohuč), Bonnu a Neussu. Tímto opatřením si císař zajistil loajalitu legií, jelikož zmenšil riziko přílišné koncentrace moci v rukou jejich velitelů. Vespasianus usiloval také o to, aby složení vojenských jednotek bylo co nejméně homogenní a z tohoto důvodu do nich začleňoval příslušníky různých národů a kmenů. Pomocné sbory byly navíc odesílány z míst svého původu do cizích zemí. Na rozdíl od Vitellia pokládal Vespasianus za okamžik počátku své vlády (\"dies imperii\") den, kdy byl pozdraven jako císař vojskem, a snižoval tak důležitost svého uznání senátem.\n\nV zájmu zkrácení severní hranice bylo podrobeno území mezi Rýnem a Dunajem, nazývané „desátková pole“ (\"Agri Decumates\"). Hranice říše byly zaokrouhleny rovněž v Orientu. Po porážce židovského povstání bylo v roce 72 anektováno království Kommagene, rozkládající se na horním toku Eufratu. Poté bylo přeskupeno římské vojsko v Malé Asii: dvě legie byly umístěny posádkou ve městech Samosata a Melitene (Malatya). Vespasianus byl z vlastní zkušenosti dobře obeznámen s poměry na Východě a proto pravděpodobně předpokládal vznik konfliktu s parthskou říší, východním sousedem Římanů, pročež učinil odpovídající přípravy pro případné střetnutí. Zabezpečení východního okraje říše se v budoucnu ukázalo Římanům ku prospěchu, za což náležely zásluhy zvláště Flaviovcům, kteří nechali zdokonalit tamní infrastrukturu budováním a zkvalitňováním silnic.\n\nAktivně si Vespasianus počínal také v Británii. V roce 78 byl do této provincie vyslán Gnaeus Julius Agricola, jenž měl za úkol upevnit a rozšířit římskou moc na ostrově. Během svých tažení pronikl tento římský velitel až na území dnešního Skotska. Historik Tacitus podává podrobný popis Agricolových výbojů a římské politiky vůči Britanům ve svém díle \"Život Iulia Agricoly\".\n\nMucianus neztratil po Vespasianově návratu v roce 70 svoji privilegovanou pozici, jíž využíval především k prosazení co nejvyššího možného výběru daní. Císař tedy obnovil dřívější daně a zavedl nové, čímž zvýšil příjmy z provincií. Protože stát tížily z doby Neronova panování vysoké dluhy, ocitl se na počátku Vespasianova období takřka na pokraji bankrotu. Vespasianus tudíž bedlivě sledoval záležitosti státní pokladny, přičemž proslul svojí vynalézavostí ve snaze o zvyšování jejích výnosů. Za účelem ozdravení veřejných financí zbavil řecká města osvobození od daní, poskytnutá jim Neronem. Dal zřídit tři speciální pokladny nazvané \"fiscus Iudaicus\", \"fiscus Alexandrinus\" a \"fiscus Asiaticus\". K uhrazení dluhů použil i kořist nabytou v židovské válce, přesto byl nucen nalézt nové zdroje příjmů v Itálii. Nejprve se snažil vymoci všechny daňové nedoplatky, posléze byl však nucen přistoupit ke zvýšení daňové zátěže. Ze stejného důvodu přikročil k prodeji veřejných úřadů těm zájemcům, kteří za ně nabídli nejvyšší cenu.\n\nNa některé doposud nezdaňované komodity a služby byla uvalena daň, takže císař byl obviňován z lakomství. Vespasianus neváhal zdanit dokonce i využívání veřejných záchodků. Když s tím Titus projevil nesouhlas, podal mu Vespasianus jednu minci, jež představovala součást výtěžku této daně. Titus musel přisvědčit, že nevydává žádný nelibý zápach, ačkoli Vespasianus namítl: \"„a přece je z moči.“\" Na základě této příhody vzniklo přísloví \"„Pecunia non olet“\" („peníze nesmrdí“). V moderní italštině se zřejmě v odkazu na císařovu daňovou reformu termínem \"vespasiano\" označuje veřejný záchodek. Navzdory tomu se Vespasianovo úsilí setkalo s přesvědčivým úspěchem, neboť po sobě zanechal státní pokladnu zcela očištěnou od dluhů. O jeho finanční politice se pochvalně vyslovovali i Suetonius a Tacitus.\n\nVespasianus vystupoval na veřejnosti jako pokračovatel Augustovy politiky vlády císaře v souladu se senátem, ve skutečnosti ale navazoval na centralistické tendence Claudia a prohluboval autokratický charakter řízení státu. Jelikož se svojí urozeností a původem nevyrovnal mnohým ze senátorů, zastával téměř každoročně konzulát. Podobně jako Claudius se nechal ustavit do úřadu cenzora, jehož prostřednictvím ovlivňoval složení senátu. Zároveň si chtěl jeho členy naklonit pravidelnou účastí na jeho zasedáních, aniž by ovšem této instituci přiznal vyšší podíl na rozhodování. Své protivníky nechával vzdalovat ze senátu, do jehož řad byl povyšován větší počet příslušníků italské nobility a zástupců provinciálů. Vědom si pochybné legitimity své vlády provozoval Vespasianus obratnou propagandu, v rámci níž stavěl do kontrastu neuspokojivý stav impéria za Nerona s novým počátkem spadajícím do období po Vespasianově uchopení moci. Velké množství mincí, vyražených za Vespasiana, obsahuje tematiku vojenského vítězství a oslavy míru. Vespasianus byl rovněž líčen jako ochránce svobody římského lidu.\n\nProces prohlubující se romanizace říše, jak už bylo naznačeno výše, zaznamenal za Vespasiana znatelné pokroky. Obyvatelé Hispánie byli obdařeni latinským právem (\"ius Latii\"), jakýmsi předstupněm římského občanství. Ve správě říše přenechával Vespasianus postupem let stále více povinností na bedrech Tita, jehož systematicky připravoval k nástupnictví. Vyvolal tím jistou nelibost mezi senátory nepřivyklými dědičnému principu předávání císařské hodnosti. Titus byl jmenován pretoriánským prefektem a spolu se svým otcem působil jako cenzor. Vespasianus si tak využitím rodinných vazeb zajistil svoji mocenskou pozici a nemusel se obávat, že bude svržen nějakým ambiciózním pretoriánským prefektem. Titus setrval loajálně při svém otci a po jeho smrti se sám stal císařem. Pouze Domitianus, Titův mladší bratr, se zdál být poněkud upozaděn, třebaže i on byl svému otci bezvýhradně oddán.\n\nVespasianus postupoval velice svědomitě a pilně ve vládních záležitostech, díky čemuž dosáhl určité popularity u lidu. Na kritiku nereagoval s obvyklou paranoiou patrnou u jeho předchůdců, nýbrž ji v zásadě toleroval. Opozice byla reprezentována hlavně filozoficko-intelektuální kruhy, v jejichž řadách existoval poměrně silný odpor především proti císařovým zřetelným centralizujícím snahám. Na tyto filozofy pohlížel Vespasianus s nedůvěrou, pramenící z jejich ustavičného glorifikování ideálu zaniklé republiky. Vespasiana jejich počínání natolik popuzovalo, že znovu zavedl kdysi zrušené trestní předpisy sankcionující činnost filozofů, z nichž mnozí byli pak vypovězeni z Říma. Občasné politické obtíže mu působil Helvidius Priscus, obhájce nezávislosti senátu, který svého času otevřeně napadal Vitellia a původně byl dokonce Vespasianovým příznivcem. Nicméně postupem doby změnil své smýšlení a svým vystupováním v senátu císaře opětovně velmi důmyslným způsobem potupoval. Vespasianus se jeho výpady pokoušel ignorovat, později ale poslal Prisca do vyhnanství a nakonec ho nechal popravit. Závažnějšími se však jevily konspirace, s nimiž se podle Suetonia musel Vespasianus neustále vypořádávat, přestože bližší údaje jsou známy pouze o jediné. Nejspíše v roce 79 bylo odhaleno spiknutí senátorů Epria Marcella a Caeciny Aliena, kteří příslušeli k okruhu Vespasianových nejbližších přátel a poradců.\n\nVelkou část úsporným programem utržených finančních prostředků Vespasianus vynaložil na rekonstrukci Říma, poničeného velkým požárem a nedávnými konflikty. Enormními stavebními investicemi zároveň povzbudil otřesené hospodářství státu. Projevil se tak jako vládce starostlivě se věnující soustavné obnově hlavního města i celé rozlehlé říše. V samotném Římě podnítil rozsáhlou přestavbu, zahrnující vyplnění uprázdněných prostor, rekonstrukci Kapitolu, vypáleného v závěru občanské války, a zahájení prací na četných nových budovách. Vespasianus dal nejprve dokončit chrám božského Claudia na pahorku Caeliu, jehož základy byly položeny za Nerona. Vespasianus se chtěl tímto projektem pro sebe domoci legitimity jako Claudiův nástupce, současně se jím distancoval od Nerona. Jako doklad počátku nové éry byl zřízen chrám Míru, jenž Plinius starší řadil pro jeho velkolepost k divům světa. V roce 75 bylo završeno budování obrovské Apollónovy sochy, mající původně zpodobňovat Nerona. Dále byla započato budování mohutného Flaviovského amfiteátru, známého spíše jako Koloseum. Tato na svoji dobu nebývale rozměrná a dodnes obdivovaná stavba byla symbolicky umístěna do soukromých zahrad Neronova Zlatého domu. Čilá stavební činnost se rozvíjela také v provinciích, v nichž byly postaveny nové silnice a mosty.\n\nVespasianus se dočkal klidného konce svého života, čímž se odlišoval od svých bezprostředních předchůdců. V roce 79 během cesty po Kampánii vážně onemocněl, načež se dal dopravit do lázní ve městě Aquae Cutiliae, nacházejícím se nedaleko jeho rodiště. Když na sobě zpozoroval první příznaky choroby, měl prý zvolat \"„Vae, puto deus fio“\" („běda, zdá se mi, že se stávám bohem“). Tím si tropil posměch z představ Římanů o posmrtném zbožštění zemřelých císařů. Navzdory nemoci se Vespasianus do poslední chvíle věnoval státním záležitostem a přijímal poselstva. 23. června 79 po jednom těžkém záchvatu průjmu skonal. Ještě předtím se pokusil napřímit, neboť jak tvrdil: \"„císař by měl zemřít vstoje.“\" Poté, co ho senát bez otálení prohlásil bohem, byly jeho ostatky uloženy do Augustova mauzolea, v němž byli pohřbeni císařové julsko-klaudijské dynastie. Vespasianův syn Titus byl okamžitě uznán novým císařem, aniž by musel překonávat jakékoli překážky.\n\nVespasianus byl mužem strohé vojenské disciplíny a prostých způsobů, známý svým důvtipem a přátelským chováním, třebaže jeho žertování někdy přecházelo až v cynismus. Vedle toho však požíval respekt jako zdatný a zkušený vojevůdce. Se svými politickými oponenty zacházel s mírností. Podle Suetonia snášel všechny projevy svých přátel, výtky protivníků a nestoudnost filozofů s největší trpělivostí. Mucianus, člověk všeobecně známý svou arogancí a nepoctivostí, se vzhledem ke svým zásluhám odvažoval s Vespasianem jednat méně uctivě, než jak by bylo vhodné, přesto ho císař nikdy nekritizoval veřejně, nýbrž pouze v soukromí. Velkoryse obdarovával ty senátory, jejichž majetek neodpovídal jejich postavení. Obdobně se zachoval k městům poškozeným přírodními pohromami. Štědrost projevoval i vůči učitelům řecké a latinské rétoriky, z nichž mnohým udělil vysoké finanční příspěvky. Vespasianus dále poskytl značné prostředky na podporu soudobých spisovatelů. Antičtí historikové, žijící přibližně v tomto období, jako byl Plinius starší, Flavius Josephus, Tacitus či Suetonius vyjadřovali o Vespasianovi podezřele příznivá mínění, zatímco pro dřívější císaře nacházeli veskrze slova odsouzení.\n\nVespasianus se každopádně osvědčil jako jeden z nejschopnějších římských císařů, jenž v sobě spojoval smysl pro povinnost s tolerancí. Ačkoli nepocházel z tradičních patricijských rodů a Říma se zmocnil vojenskou silou, dokázal přesvědčit senátory, aby byli nápomocni při realizaci jeho politiky, takže vládl víceméně ve shodě s nimi. Jelikož se na počátku své kariéry osobně obeznámil s leckterými částmi římské říše, disponoval přehledem o poměrech v jednotlivých provinciích. Díky těmto zkušenostem, později zúročeným ve svých politických rozhodnutích, mohl svým nástupcům zanechat stabilní říši s uspořádanými státními financemi a fungujícím hospodářstvím.\n\n\n\n"}
{"id": "87167", "url": "https://cs.wikipedia.org/wiki?curid=87167", "title": "Václav Chaloupecký", "text": "Václav Chaloupecký\n\nVáclav Chaloupecký (12. května 1882 Dětenice – 22. listopadu 1951 Dětenice) byl český historik, hlavní představitel historiků na Slovensku meziválečného období, žák prof. Josefa Pekaře. Ve studentském období i básník v okruhu anarchistických buřičů pod pseudonymem Banjom.\n\nV letech 1903–1907 studoval na Filozofické fakultě UK (zde také doktorát 1907). V téže době publikoval modernistickou poezii pod pseudonymem Banjom a byl členem Volného sdružení literárního Syrinx. Po absolutoriu pracoval jako lobkovický archivář a knihovník v Roudnici nad Labem (1907–1919). Následně byl jmenován státním inspektorem slovenských archivů a knihoven (1919–1938), paralelně docent (1922) a řádný profesor (1922–1938) československých dějin na Univerzitě Komenského v Bratislavě. Na bratislavské univerzitě vykonával řadu akademických funkcí (mj. 1929–1930 děkan, 1930–1931 proděkan filozofické fakulty, v letech 1937–1938 rektor, 1938–1939 prorektor univerzity), v roce 1939 se stal řádným profesorem na pražské FF UK, kde přednášel (s výjimkou válečných let) do roku 1951.\n\nJeho zásluhy ve vědním oboru československé dějiny byly oceněny členstvím v České akademii věd a umění (řádným členem zvolen 5. března 1938, mimořádným 23. dubna 1932, v letech 1946-1951 tajemník I. třídy ČAVU) a Královské české společnosti nauk (mimořádný člen od 1939, dopisujícím se stal 7. ledna 1925). Byl čestným členem Rumunské akademie věd, působil také v Československé radě badatelské, kde od roku 1935 zastával funkci předsedy jejího historického odboru a v Učené společnosti Šafaříkově.\n\n\n\n"}
{"id": "87168", "url": "https://cs.wikipedia.org/wiki?curid=87168", "title": "Ramesse II.", "text": "Ramesse II.\n\nRamesse II. Veliký Userma'atre' setepenre byl egyptským faraonem 19. dynastie, vládl v letech 1279–1213 př. Kr.Jeho otcem byl Sethi I., matkou Tuya. Narodil se ještě za vlády Haremheba, při korunovaci jeho děda Ramesse I. mu bylo pět let. Za vlády svého otce získal zkušenosti jak s vnitřní vládou v říši, tak i s obranou egyptského území, které zdědil po svých předcích. Na trůn nastoupil po smrti otce Setiho ve věku ~ 16 let. Vládl 66 roků a 4 měsíce, zemřel 27. června 1213 ve věku ~82 let ve svém městě Pi-Ramesse. Jeho mumie se zachovala a její antropologický výzkum byl v souladu s jeho udávaným věkem. Ve vyšším věku trpěl četnými záněty a bolestivými srůsty na páteři.\n\nRamesse II. byl zcela velkolepou osobností a měl i takovou rodinu, respektive veškeré osoby řadící se do jeho rodiny v jeho paláci. Uvádí se, že měl asi 200 žen a konkubín, se kterými zplodil více jak 100 dětí. Jejich jména jsou známá. Bylo to ~50 synů a 53 dcer.Nicméně mezi významnější manželky Ramesse II. s titulem \"Velká královská manželka\" patřily tři.<br>První a hlavní byla královna Nefertari, která daly faraonovi prince Amenhirkhepeshef (zobrazen se svými rodiči na soše v Museu Turin), Prehirwenemef, Meryre a Mery-Atum a princezny Merytamen a Henuttawy (zahrnuti na sousoší v Abú Simbel).<br> Druhou hlavní byla královna Isetnofret I., která měla prince Ramesses, Khaemwaset, Merenptaha ten, ač byl až třináctým princem, své starší bratry přežil a stal se následníkem Ramesse II. Dcerou královny Isetnofret byla Bin-Anath. Ta se, po smrti Nefertari a matky Isetnofret ve 25. roce vlády Ramesse II., stala jeho třetí hlavní manželkou (incestní vztah). Ve 34. roce (1259) vlády po diplomatickém jednání o mírových vztazích a jejich trvalého potvrzení se stala jeho další Velkou královskou manželkou chetitiská princezna Suškanu, dcera krále Hattušili III. která přijala jméno Maat-Hor-Neferu-Re, (\"Ten, kdo vidí Horovu neviditelnou krásu Re\")\n\nEgyptská říše po smrti Setiho I. se nacházela v relativně konsolidovaném stavu, fungující strukturou státní správy, dobře vycvičenou armádou schopnou odrážet útoky z okolních zemí. Na severu to byla říše Chetitů, kteří po okupaci země Mitanni, ještě za vlády faraonů 18. dynastie, byli na hranicích v přímém kontaktu s Egyptem a již za vlády Haremheba zde docházelo k četným vojenským střetů. Ze západní pouště se do nilské delty infiltrovaly hordy libyjských nomádů. Na jihu Egypťané ovládali Nubii a střežili obchodní cesty podél Nilu. Stálou hrozbou byly ohrožené obchodní cesty podél Středozemního moře, kde operovaly pirátské skupiny. Vládce musel také zabezpečit zásobování vlastního obyvatelstva a prostředky pro činnost armády a v neposlední řadě také prostředky pro rozsáhlou stavební činnost. Ta se za vlády Ramssese II. rozrostla do realizace četných monumentálních staveb. Popis počáteční doby vlády Ramesse II. poskytuje text na \"Kubbân stéle\", která se našla na jihu ve Wadi Alalaqi.\n\nVláda faraona se opírala o odbornou a loajální podporu nejvyšších úředníků, vezírů.\nNěkolik z nich, kteří sloužili vládě Ramesse II jsou:\nÚzemí dobytá v Syro-Palestinské oblasti za vlády faraonů 18. dynastie byly neustálen ohrožovány jak ze severu i západu z částí Anatolie, tak i z východu nomádskými semitskými kmeny. Boje probíhaly již za vlády Haremheba, Ramesse I. tak i otce Setiho. V přilehlých severních zemích se také odehrávaly výboje směřující k jihozápadnímu pobřeží Středozemního moře (zhruba dnešní Palestiny). Za vlády Achnatona byly udržovány přátelské vztahy se státem Mitanni, který zanikl expanzí Chetitů a okupací země za chetitského krále Šuppiluliuma I. (1342–1302 př. Kr.). <br> Komunikace mezi Egyptem, králi Mitanni a posléze Chetiti dokumentují papyry z Amarnského období, které se postupně zhoršovaly a mezi nimi se vytvořila konfliktní hranice. Pro Ramesse II. to byla trvalá hrozba. Faraon Haremheb s Chetiti vedl boje se synem Šuppiluliuma, Muršili I., Seti I. pokračoval ve válkách s jeho vnukem Muwatalli. Střety s Muwatalliem zdědil Ramesse II. po celou dobu prvních 20 let své vlády a vyústily v bitvě u Kadeš.<br>V historii vlády Ramesse se však uskutečnila další četná vojenská tažení. Ve druhém roce vlády potlačil působení pirátů pocházejících z jihozápadní části Anatolie u pobřeží Středozemního moře. Již ve čtvrtém roce vlády došlo ke střetu u Kadeše s Muwatalliem, ve které Egypťané neuspěli a Kadeš, Amurru a severní pobřeží Fénicie zůstala v držení Chititů. To se opakovalo v několika dalších expedicích. V devátém roce vlády Ramesse vztyčil stélu u \"Bath Shean\" po té co obnovil vládu nad Kanaánem a dospěl až k Beirutu.<br>Bitva u Kádeše by možná neměla být nazývána bitvou v nejpřísnějším smyslu slova, ale spíše rozsáhlými šarvátkami, které předcházely rozhodujícímu střetu, který se nakonec nikdy nekonal. Obě strany postupně vyčerpaly svoje síly, chetitský král Muwatalli byl vystřídán bratrem Huttasilli III. a politika vojenských střetů se stala pro Egypt i Chetitity neproduktivní. Obě strany si připisovaly vítězství a patřičným způsobem to ve svých teritoriích presentovaly. Egyptské úspěchy byly popsány v tak zvaném \"\"Poemu o bitvě u Kadeše\"\". Hieroglyfický text byl objeven na stěně chrámu v Luxoru a také v Abydosu a frgmenty v Abu Simbel. Nicméně Ramsses II. potvrdil svou královskou moc v této oblasti a přispěl ke sblížení mezi Egypta a Chetity, které vyvrcholily podpisem mírové smlouvy, obsahující i prvky následné spolupráce a vzájemné vojenské podpory. Namísto bojů mezi sebou si Egypťané a Chetitté otevřeli obchodní vztahy a vyměnili si technologické a zemědělské zkušenosti, které zlepšily životy lidí obou národů.\n\nJe historicky prokázáno, že mírové vztahy s Chetiti nebyly porušeny ještě v 35. roce vlády Ramesse a evidentně pokračovaly do konce jeho vlády i za vlády jeho následníků.\n\nDlouhá vláda Ramssese byla doprovázena mohutnou stavební činnností. Faraon si liboval ve vytváření momentálních paláců, soch personifikujících jeho velikost. Monumenty zdobily scény z jeho vítězných bojů s nepřáteli, hieroglyfickými nápis je popisoval. Obsáhlý soupis těchto staveb a jejich popis uvádí J.H. Breasted.\nMezi nejvýznamnější se řadí:\n\nHrobka Ramesse je v Údolí králů značena KV7 . Patří mezi nejrozsáhlejší pohřební prostor v údolí. Po sestupném schodišti se vstupuje do systému komor až do pohřební komory. Rozměry hrobky a jejích prostor:\n\nHrobka byla již v období 20. dynastie vyloupena. Prosakování horninou a celková vlhkost poničily výzdobu takže většina vnitřní výzdoby je poničena a úsilím konzervátorů se ze zlomků části rekonstruují.\nS KV7 historicky souvisí i hrobka KV5zbudovaná Ramssesem II. pro jeho početné syny. Původní hrobka určená pro některou osobu z 18. dynastie byla Ramessem II. uzurpována pro vlastní rodinu, a to pro své početné syny. Kolem centrální šachty bylo rozmístěno 121 koridorů a komor. Je jisté, že několik synu zde bylo pohřbeno. Hrobka patří mezi vůbec největší v Údolí králů.\n\nV rámci \"\"Theban Mapping Project\"\" bylo mapování hrobky realizováno až v r. 1995 a dosud pokračuje. Hrobka byla kompletně vykradena a poškozena zátopovou vodou a částečně zborcená. Další podrobnosti o průzkumu a restauračních prací v rámci zmíněného projektu jsou ve zprávě z 2012\n\n"}
{"id": "87173", "url": "https://cs.wikipedia.org/wiki?curid=87173", "title": "Domino", "text": "Domino\n\nDomino představuje celou rodinu her, které mají společný herní materiál - sadu dominových kamenů. Dominové kameny (kostky) mají na sobě kombinaci dvou čísel nebo jiných symbolů a jsou vzdálenými příbuznými karet (vznikly z čínských dominových karet).\n\nHra vznikla pravděpodobně v Asii. V Číně se nazývala \"keat pai\", \"ngapai\", \"chiupai\" či \"timpai\", v Koreji \"ho hpai\" či \"koi hpai\" a z Laosu je známa jako \"tau-tem\". Do Evropy ji zřejmě dovezl Marco Polo na konci 13. století a odtud se rozšířila do celého světa.\n\nJe to sada obdélníkových kamenů (kostek), rozdělených na poloviny a označených v každé polovině určitým počtem bodů, podobně jako na hrací kostce. Každá dvojice čísel se vyskytuje právě jednou. Klasické domino obsahuje čísla od 0 do 6, takže celkový počet kostek je 28 (formula_1). Existují ale též varianty s čísly 0 až 9 (těch je 55), 0 až 12 (těch je 91) a 0 až 15 (těch je 136). Pro hry s tímto typem domina je typické přikládání kamenů k sobě tak, aby čísla na dotýkajících se polovinách byla stejná. Evropané původní asijské dominové kameny doplnili o kameny bez teček (prázdná pole, nuly).\n\nHrát mohou 2 i více hráčů, výjimečně až osm. Počet na počátku rozdaných kamenů se v jednotlivých herních variantách liší, stejně tak i způsob přikládání kamenů či určení vítězů. Mohou hrát dvojice i jednotlivci.\n\n\nSkládá se ze třiceti dvou kostek. Na první pohled je velmi podobné evropské variantě. Na každé polovině kostky je i zde určitý počet puntíků, a to jeden až šest. Kostky jsou rozděleny do dvou tzv. řad; \"civilní\" - ta je složena z jedenácti párů kostek a \"vojenská\" - složená z deseti různých kostek, které tvoří páry podle počtu bodů (s výjimkou velitelů). Hry s touto sadou jsou většinou založené na dobré paměti a počítání.\n\nModerní hry, které se nechaly inspirovat klasickým dominem.\n\n\n\n"}
{"id": "87178", "url": "https://cs.wikipedia.org/wiki?curid=87178", "title": "Reduktor", "text": "Reduktor\n\nReduktor (v automobilech často též redukce) je označení pro převodovku, která snižuje otáčky například turbovrtulového motoru na otáčky určené pro práci vrtule nebo u automobilů určených pro jízdu v terénu. \n\nPoužívá se u motorů s vysokým výkonem a vysokými otáčkami. Nejvhodnější otáčky pro práci vrtule jsou 1000 až 2000/min (otáčky motoru jsou v rozmezí 6000 až 40 000/min). Účinnost reduktoru je zhruba 98 až 99%. Nevýhodou je jeho vysoká hmotnost, složitá konstrukce a zvýšení mechanických ztrát v ložiscích. Teplo vyvinuté v reduktoru má vliv na 1 až 2% výkonu a tak je vybaven účinnou mazací soustavou, která teplo odvádí pomocí chladicího oleje.\n\nPřevod reduktoru je definován vztahem :formula_1, kde Nv jsou otáčky vrtule, Nm jsou otáčky motoru.\n\nReduktory se dělí na:\n\nPodle typu přenosu na:\n\nReduktor (též koncový převod, kolová redukce, nebo také Nápravová převodovka), je používán u nákladních automobilů, traktorů, stavebních strojů a pod. pro zvýšení točivého momentu. Celé převodové ústrojí (převodovka, spojovací hřídele a poloosy) pracuje s menším točivým momentem při vyšších otáčkách, takže nemusí být tak mohutně dimenzovány a jsou proto lehčí a menší. Vysoké otáčky/nízký točivý moment jsou v reduktoru sníženy při znásobení točivého momentu. Nejčastější provedení je formou planetového převodu v náboji kola, u terénních vozidel bývá použito převodu pomocí čelních ozubených kol, kdy konstrukce reduktoru zvedá světlou výšku nápravy (Praga V3S, Mercedes Unimog, Tatra 810)\n\nRedukční převodovka je užívána u terénních automobilů pro zvýšení tažné síly v těžkém terénu a prudkém stoupání. Konstrukčně jde o další, zpravidla dvoustupňovou převodovku, umístěnou za hlavní převodovkou. Při běžné jízdě je zařazen přímý náhon (převod 1:1, tzv \"silniční\"), při jízdě v terénu (prudkém stoupání, vyprošťování) je zařazen redukovaný stupeň (převod cca 2:1, tzv terénní). Některé pracovní stroje mají tuto převodovku vícestupňovou (tzv \"plazivé převody\") pro použití přídavného nářadí, hnaného od motoru, kdy je potřeba vyšších otáček motoru při pomalé jízdě (např různé zametače vozovky a pod komunální technika). Příkladem mohou být různé nosiče nářadí - Mercedes Unimog, Praga UV 80\n\n"}
{"id": "87184", "url": "https://cs.wikipedia.org/wiki?curid=87184", "title": "Williams FW22", "text": "Williams FW22\n\nWilliams FW22 (Frank Williams 22. vůz) byl vůz Formule 1 stáje Williams určený pro sezónu 2000. Tímto vozem začala spolupráce Williamsu a BMW, které se stalo novým dodavatelem motorů. S touto změnou přišlo i nové barevné řešení vozů Williams, které se změnilo na modro-bílou kombinaci ve stylu BMW.\n\nFW22 působil velmi nadějně, byl koncipován tak, aby aerodynamika odpovídala výkonu motoru. A po prvním závodě v Austrálii, kde skončil Ralf Schumacher třetí, se zdálo, že vůz bude překvapením sezóny. Toto očekávání bylo ještě podrženo skutečností, že ve druhém závodě v Brazílii bodovali oba jezdci a Jenson Button se stal dokonce do té doby nejmladším bodujícím pilotem. V následujícím závodě se však projevila i jistá uspěchanost ve vývoji, kterou způsobily nové motory jimž se kompletně přizpůsobilo aerodynamické řešení vozu. K těmto problémům se připojily i chyby ve zvolené strategii, takže v poháru konstruktérů obsadil Williams konečné třetí místo s velkou ztrátou na týmy Ferrari a McLaren.\n\nNovým ředitelem se v této sezóně stal Gerhard Berger.\n\n\n\n\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě)\n"}
{"id": "87188", "url": "https://cs.wikipedia.org/wiki?curid=87188", "title": "Olga Hepnarová", "text": "Olga Hepnarová\n\nOlga Hepnarová (30. června 1951 Praha – 12. března 1975 Praha) byla česká masová vražedkyně, která v roce 1973 v Praze úmyslně najela vypůjčeným nákladním automobilem na tramvajovou zastávku a usmrtila 8 lidí. Byla poslední ženou popravenou v Československu. Podle některých názorů její chování vykazovalo známky Aspergerova syndromu.\n\nNarodila se jako dcera bankovního úředníka a zubařky. Ve svém dětství nikterak nevybočovala, ale postupně se u ní začaly vyskytovat psychické potíže, které se projevovaly neschopností kontaktu s lidmi a dle názorů některých lidí se mohlo jednat o symptomy Aspergerova syndromu. V 8. třídě základní školy začala mít problémy s docházkou, které vyvrcholily jejím umístěním na psychiatrii. Odtud putovala do dětského ústavu v Opařanech, kde školu dokončila. Následně se v Praze vyučila knihařkou a toto zaměstnání pak vykonávala v Chebu. Po roce se opět vrátila do Prahy, kde pracovala jako řidička. Postupně ztrácela kontakt se svou rodinou, především pak otcem a starší sestrou. Zakoupila chatku, kterou si nechala převézt do vsi Oleško, odkud pak do zaměstnání dojížděla. Tu později prodala a za utržené peníze zakoupila vůz značky Trabant. Během dospívání bojovala se svou nejasnou sexualitou. Od 17 let měla sexuální styky jak s muži, tak ženami. Sama sebe popisovala jako „sexuálního mrzáka“.\n\nOtec Hepnarové zdědil hospodářskou usedlost v obci Zábrodí, kterou rodina využívala k rekreaci. Dne 7. srpna 1970 nad ránem Hepnarová pomocí lahve benzínu podpálila dveře v obytné části budovy. Doufala, že se požár vikýřem dostane do seníku a usedlost zničí. V té době ve stavení spala její sestra a dva nájemníci – manželé ve věku přes 75 let. Ti se vzbudili a včas se jim podařilo oheň uhasit. Konečná škoda dosáhla pouhých 50 Kčs. Hepnarová nebyla z činu podezřívána. Na místo se dopravila v noci pěšky z Náchoda, kam se nechala dovézt taxíkem. K činu se přiznala během psychiatrického vyšetření v roce 1973. Jako motiv uvedla, že se nemovitost stala důvodem sporů o peníze mezi jejími rodiči.\n\nHepnarová začala plánovat pomstu společnosti. Věřila, že se jí všichni lidé snaží ublížit. Dokonce tvrdila, že ji na ulici bezdůvodně zbili, a nikdo jí nepomohl. Odmítala stát se neznámou sebevražedkyní. Usilovala o to, aby se na její čin nezapomnělo. Mezi její původní plány patřilo vykolejení rychlíku či odpálení výbušniny v nějaké místnosti plné lidí. Provedení však bylo technicky náročné, a proto se rozhodla raději střílet. Chtěla si obstarat automatickou zbraň a zahájit palbu na lidi na Václavském náměstí. Dokonce se přihlásila do střeleckého kroužku v tehdejším SVAZARMu. I tuto variantu si však rozmyslela. Bála se, že by ji mohl po zahájení střelby někdo okamžitě zneškodnit, a sehnání podobné zbraně se jí také zdálo obtížné. Nakonec se rozhodla najet do lidí automobilem.\n\nOd 11. ledna 1973 až do svého činu Hepnarová bydlela v pokoji 502 v dnešním Penzionu Malešice, který sloužil jako ubytovna podniku Pražské komunikace. Dne 9. července 1973 se odjela naposledy podívat na chatku, kde trávila hodně času, a poté shodila ze srázu svůj automobil značky Trabant, ke kterému měla velmi silný vztah. Druhý den, 10. července, úspěšně absolvovala zkušební jízdu, při které musela dokázat, že umí ovládat konkrétní typ nákladního automobilu, který si chtěla vypůjčit. Kolem poledne zaslala téměř totožné dopisy do redakcí Svobodného slova a Mladého světa, v nichž popsala důvody svého plánovaného činu. \n\nVe 13.30 vjela zapůjčeným nákladním automobilem Praga RN na třídě Obránců míru (dnes Milady Horákové) na chodník, do skupiny asi třiceti lidí čekajících na tramvajové zastávce Strossmayerovo náměstí. Po samovolném zastavení vozidla se jí přítomní svědci snažili nejdříve pomoci, protože se domnívali, že ztratila kontrolu nad vozem kvůli technické závadě. Hepnarová však okamžitě přiznala, že do lidí najela úmyslně. Podle její pozdější výpovědi dokonce při prvním průjezdu kolem nástupiště svůj čin o několik minut odložila, protože na zastávce zrovna zastavila tramvaj a mnoho lidí nastoupilo, čímž se snížil počet potenciálních obětí. Ona sama zjevně počítala s dopadením. Do vozu si dokonce sbalila oblečení a cigarety, aby jí ve vězení nechyběly. V důsledku srážky zahynulo celkem osm lidí (tři na místě, tři téhož dne a další dva na následky zranění později). Dalších šest lidí bylo těžce a šest lehce zraněno.\n\nV průběhu vyšetřování i procesu svůj čin nikterak nepopírala a dokonce se k němu hrdě hlásila. Litovala pouze toho, že lidí nezabila víc a že mezi nimi nebyli i její rodiče. Ačkoliv její obhajoba byla postavena na počínající schizofrenii, ona sama s obhájcem odmítala spolupracovat, veškeré pochybnosti o svém duševním zdraví popírala a v přípravném řízení i před soudem ze svého činu vinila bezcitnou společnost, kterou se ona sama rozhodla takto potrestat. Také znalecký posudek nakonec konstatoval, že žádnou duševní poruchou netrpí a že si byla plně vědoma svého jednání i jeho následků. Během procesu se sice vyskytovaly spekulace o politickém motivu, ale nic nenasvědčuje tomu, že by taková spojitost existovala (na rok 1973 připadlo 25. výročí únorových událostí 1948 a zároveň to bylo pět let od pražského jara 1968). \n\nDne 6. dubna 1974 uznal Městský soud v Praze Hepnarovou vinnou z trestného činu vraždy podle § 219 zákona č. 140/1961 Sb., trestního zákona, a vynesl rozsudek trestu smrti. Hepnarová trest bez emocí přijala, její matka sice podala odvolání, ale Nejvyšší soud ČSR rozsudek potvrdil. Kvůli uloženému absolutnímu trestu provedl další přezkoumání případu ještě federální Nejvyšší soud ČSSR. Ten sice čin překvalifikoval z vraždy na obecné ohrožení podle § 179 trestního zákona, ale trest ponechal. Rozsudek musel potvrdit i předseda federální vlády ČSSR Lubomír Štrougal (ten s tím údajně otálel, protože datum popravy spadalo do nadcházejícího Mezinárodního roku žen). Matka Hepnarové ještě podala žádost o prezidentskou milost, ale i tu předseda vlády Štrougal, tehdy zastupující dlouhodobě indisponovaného prezidenta Ludvíka Svobodu, dne 3. března 1975 zamítl.\n\nDne 12. března 1975 byla Olga Hepnarová v pankrácké věznici v Praze popravena oběšením. Stala se tak poslední ženou popravenou na území Československa. \n\nPodle přiznání v dopisech z vězení se činem Hepnarové inspiroval v roce 2005 Viktor Kalivoda, známý jako Lesní vrah. \n\nRoku 1991 popsal spisovatel Bohumil Hrabal v knize \"Ponorné říčky\" fiktivní zpověď pankráckého kata, pro kterého se poprava „krásné slečny“ Hepnarové stala zlomovým životním momentem poté, co mu její průběh jeho řemeslo dokonale znechutil a stal se z něj odpůrce trestu smrti. Tento literární text je často zaměňován se skutečností. Ve skutečnosti v protokolu o popravě, kde jsou všechny podrobnosti, hlasová i mimická vyjádření, není o žádných jejích projevech nic uvedeno.\n\nV roce 2009 natočil Tomáš Weinreb krátkometrážní studentský film \"Všechno je sračka\" o Miroslavu Davidovi, který s Hepnarovou žil před jejím zločinem.\n\nV roce 2010 napsal Roman Cílek knihu \"Olga Hepnarová - Zabíjela, protože neuměla žít\".\n\nV roce 2011 vydala pražská elektro-punková kapela Zputnik album \"Bohyně pomsty\", kde ústřední píseň je věnována činu Olgy Hepnarové. \n\nV roce 2013 uvedlo Divadlo Na zábradlí hru \"Šedá sedmdesátá, aneb Husákovo ticho\", jež je zčásti inspirována životem Olgy Hepnarové. \n\nV roce 2014 vyšla kniha \"Oprátka za osm mrtvých\", kterou napsal spisovatel Roman Cílek jako psychologickou sondu do života Hepnarové a jejích postojů, která se snaží vysvětlit motivaci Hepnarové k jejím činům. \n\n24. března 2016 měl premiéru film \"Já, Olga Hepnarová\", který vznikl v česko-slovensko-polsko-francouzské koprodukci, s polskou herečkou Michalinou Olszańskou v hlavní roli. \n\nV roce 2016 zazněla také ironická narážka na Olgu Hepnarovou ve čtvrtém dílu českého satirického miniseriálu Kosmo.\n\nV písni GTA (album \"Strangulační rýha\" z roku 2017) českého hudebníka Řezníka se objevuje narážka na její čin poté co protagonista přejede autem školku na přechodu pro chodce („…střihnul jsem si Hepnarovou, bude to chtít káru novou…“)\n\n\n"}
{"id": "87200", "url": "https://cs.wikipedia.org/wiki?curid=87200", "title": "Kvintový kruh", "text": "Kvintový kruh\n\nKvartkvintový kruh je název z oboru hudební nauky, kterým se označuje schéma pro ulehčení transpozic a určování předznamenání tóniny.\n\nZákladem kvintového kruhu („na dvanácti hodinách“) je diatonická durová stupnice C dur, která nemá žádné předznamenání – ani #, ani b. Postupem po směru hodinových ručiček vždy z tónu (například C) na jeho čistou kvintu (například G) získávám vždy stupnici s předznamenáním bohatším o jeden křížek. Tón, který je zvýšen je o dvě pozice proti směru hodinových ručiček od základního tónu – například v G dur je oproti C dur navíc křížek u F (=Fis), v E dur je oproti A dur navíc křížek u D (=Dis).\n\nPo směru hodinových ručiček lze takto dojít až k tónině Cis dur, která má sedm křížků – všechny tóny jsou tedy zvětšeny a dál již nemá smysl postupovat (Gis dur by měla osm křížků a tón F by byl dvojzvětšený – Fisis.\n\nProti směru hodinových ručiček lze od C dur postupovat o doplňkový interval ke kvintě, tedy o čistou kvartu, každým dalším krokem získávám o jedno „béčko“ více, název sníženého tónu je opět o jednu pozici proti směru hodinových ručiček od základního tónu – například v F dur je oproti C dur navíc snížení u H (=B), v Es dur je oproti B dur navíc snížení u A (=As).\n\nTímto postupem lze dojít až k tónině Ces dur, která má sedm snížených tónů a opět již nemá smysl dál postupovat – následující Fes dur by měla kromě šesti snížených tónů také dvojsnížené H – Heses.\n\nMezi pátou a sedmou hodinou se stupně kvintového kruhu překrývají – v temperovaném ladění, které je použito například na klavíru nebo kytaře, je H dur tónově totožné s Ces dur, Fis dur s Ges dur a Cis dur s Des dur.\n\nNa vnitřní straně kvintového kruhu jsou často (jako na obrázku výše v tomto článku) vyznačeny také mollové tóniny. C dur (bez předznamenání) odpovídá diatonická mollová stupnice a moll, která rovněž nemá předznamenání. Postupem o kvintu po směru hodinových ručiček lze postupně získat mollovou stupnici s jedním, dvěma, třemi… křížky: e moll, h moll, fis moll,… Postupem o kvartu proti směru hodinových ručiček lze naopak získat mollové stupnice se sníženými tóny – d moll, g moll, c moll,…\n\nMetoda odečítání údajů z vnitřního mollového kruhu je analogická jako u vnějšího durového kruhu – například e moll má jeden křížek shodný s G dur a tím je Fis.\n\n\"Je třeba s pomocí kvintového kruhu určit předznamenání tóniny gis moll.\"\n\nTónina gis moll je o pět stupňů od základní a moll – bude mít pět křížků, postupem podle výše uvedeného pravidla jsou to postupně Fis, Cis, Gis, Dis a Ais.\n\n\"Je třeba převést melodii „Ovčáci čtveráci“ (b-d-f-b-d-f-…) z tóniny B dur do G dur.\"\n\nTento převod se provede posunem každého tónu o tři pozice po směru hodinových ručiček (tak daleko je G dur od B dur). Výsledkem je tedy g-h-d-g-h-d-…\n\nPoznámka: Transpozice kvintovým kruhem se vyplatí pouze v těch případech, kdy mají pozice výchozí a cílové tóniny malou vzdálenost na kruhu – čtyři pozice je asi maximum, kdy je ještě výhodné kvintový kruh použít.\n\n"}
{"id": "87202", "url": "https://cs.wikipedia.org/wiki?curid=87202", "title": "Joni Mitchell", "text": "Joni Mitchell\n\nJoni Mitchell, vlastním jménem Roberta Joan Andersonová, (* 7. listopadu 1943 ve Fort McLeod, Kanada) je písničkářka a malířka. Svoji hudební kariéru začala v malých nočních klubech a hraním na torontských ulicích. V polovině šedesátých let dvacátého století výrazně ovlivnila newyorskou písničkářskou scénu. V sedmdesátých letech pak zkoušela kombinovat pop s jazzem, v jejím pojetí z toho vzešel svébytný hudební styl. Její píseň „Both Sides Now“ se také objevila ve filmu \"Láska nebeská\". V žebříčku sta největších zpěváků sestaveným souborem 179 kritiků pro časopis Rolling Stone v roce 2008 se Joni Mitchell umístila na 42. pozici.\n\nNarodila se v kanadské provincii Alberta v rodině letce. Od mládí velice hezky kreslila, studovala výtvarné umění, velmi často si sama navrhovala obaly svých gramofonových desek a CD. Pro folkovou hudbu ji získalo studentské prostředí a detroitský muzikant Chuck Mitchell, za něhož se posléze i provdala. Toto manželství však netrvalo dlouho. Vystupovala ve folkových klubech a kavárnách v Michiganu a New Yorku. V roce 1968 nahrála svojí první dlouhohrající desku. Joni Mitchell má příjemný hlas s velkým rozsahem, který je vyvážený a něžný. Ve své dlouhé kariéře prošla obdobím folku, jazzu, ale také etnickou hudbou. Na své kytaře často používá unikátní ladění, což propůjčuje jejím nahrávkám osobité kouzlo. Časopis Rolling Stone ji zařadil na 72. místo nejlepších kytaristů všech dob. Desky Joni Mitchell jsou široce respektovány nejen samotnými hudebníky, ale i hudebními kritiky. Získala pět ocenění Grammy a v roce 2002 jí byla udělena Grammy za celoživotní dílo.\n\nMitchell bývá někdy označována jako „ženská obdoba Boba Dylana“. Proti této nálepce se ale jednou ohradila slovy: „Pro některé lidi jsou ženy jiný živočišný druh. Nikdo by neřekl, že Dylan je mužská obdoba Joni Mitchell.“\n\n\n\n\n\n\n"}
{"id": "87206", "url": "https://cs.wikipedia.org/wiki?curid=87206", "title": "Jílovice (okres České Budějovice)", "text": "Jílovice (okres České Budějovice)\n\nJílovice jsou obec v Jihočeském kraji, ležící 6 km východně Borovan a asi 10 km severně od Trhových Svinů. Mají obyvatel a jejich katastrální výměra činí 4433 ha. PSČ Jílovic je 373 32, ale reálně se používá pošta Borovany (373 12).\n\nPrvní písemná zmínka o vsi pochází z roku 1366. Jílovice leží na okraji Třeboňské pánve mezi rybníky na pomezí Novohradských hor. Ve vlastní vsi Jílovice v katastrálním území Jílovice u Trhových Svinů (o rozloze 6,89 km²) žilo v roce 2001 411 obyvatel ve 185 domech.\n\nV Jílovicích se nachází kostel sv. Jakuba z konce 13. století. Pouť bývá vždy 25. července.\n\nRoku 1366 prodává Vinek z Landštejna osadu Rožmberkům. Již tehdy tu stál kostel. V 15. století zde sídlil rytíř Vojtěch z Jílovic. V následujících letech byly Jílovice několikrát vypáleny nebo pro změnu zastaveny. Později patřila vesnice pod Borovanský klášter. Za třicetileté války Jílovice zpustly a byly bez obyvatel. V roce 1660 koupili Jílovice Schwarzenberkové, kterým patřily až do zrušení poddanství.V létech 1862 až 1948 patřily Jílovice do okresu Třeboň, v létech 1949 až 1959 do okresu Trhové Sviny, od roku 1960 jsou v okrese České Budějovice.\n\nRoku 1786 zde byla postavena fara. Roku 1894 zde byl založen hasičský sbor. V roce 1919 založili místní Sokol, 1921 Orel. Po druhé světové válce bylo zřízeno JZD, které později přešlo pod Státní statek Nové Hrady. V červnu 2006 byl obci udělen u příležitosti 640 let od první zmínky vlastní prapor.\n\n\nTři kilometry jihozápadně od Jílovic protéká říčka Stropnice. V blízkosti říčky Stropnice byla v letech 1868 až 1870 postavena západní větev Dráhy Františka Josefa, vedoucí z Vídně do Českých Budějovic a Plzně. V roce 1906 byla v lese zřízena zastávka Jílovice. V roce 1913 byla opodál postavena nádražní budova a 1. 5. 1914 byla zde zřízena železniční stanice, u které postupně vznikla živá osada Jílovice-nádraží. U nádraží byl sklad Hospodářského družstva (nyní nepřístupné soukromé muzeum motocyklů) a parní pila( Stašek), ze které se stala výrobna cementových rour (od počátku 90. let je objekt opuštěný).\n\n\n\nJílovice se skládají ze šesti katastrálních území a osmi místních částí.\n\n\n"}
{"id": "87207", "url": "https://cs.wikipedia.org/wiki?curid=87207", "title": "Vlachnovice", "text": "Vlachnovice\n\nVlachnovice () jsou vesnička, patřící pod Jílovice. Leží na místní komunikaci mezi Jílovicemi a Lhotou. V roce 2011 zde trvale žilo dvacet obyvatel. Nachází se zde množství chat a chalup, dále několik rybníků, z nichž je největší Vlachnovický rybník.\n\nPrvní písemná zmínka o vesnici pochází z roku 1370.\n\nVesnice existovala již ve 14. století, kdy patřila pánům z Vlachnovic. V 19. století se zde těžila železná ruda pro hamr ve Františkově. V meziválečném období zde žilo až 80 obyvatel\n\nVeřejná doprava do Vlachnovic nezajíždí, nejbližší autobusové zastávky jsou v Jílovicích (4 km) a ve Lhotě (3 km), nejbližší železniční stanice je Hluboká u Borovan nebo (4 km) Jílovice-nádraží (5 km).\n\n"}
{"id": "87209", "url": "https://cs.wikipedia.org/wiki?curid=87209", "title": "Dagmar Andrtová-Voňková", "text": "Dagmar Andrtová-Voňková\n\nDagmar Andrtová-Voňková (* 13. května 1948 Hradec Králové) je česká kytaristka, skladatelka a zpěvačka.\n\nRodným jménem Reschová. Po gymnáziu studovala dva roky pedagogickou fakultu, poté vystřídala řadu příležitostných zaměstnání (referentka, správcová, servírka, pokladní v divadle, modelka), zároveň s tím se věnovala hudbě. Její oficiální hudební kariéra začala v roce 1971, kdy se objevila v soutěži Mladého světa. Později se stala členkou sdružení Šafrán.\n\nJejí význam spočívá především ve skvělé technice kytarové hry plné experimentů, které nikdo před ní nezkoušel. Hraje s jedním nebo i dvěma smyčci, pravou rukou hraje na hmatníku, škrábe po strunách nehty apod. \n\nV první půlce 90. let 20. století nahrála hudbu pro představení \"Rok na vsi\" bratří Mrštíků, které v Národním divadle uvedl Miroslav Krobot. Hudbu Andrtové-Voňkové doplňuje zpěv lidového sboru moravské vesnice.\n\nNa konci roku 2010 vydalo nakladatelství Galén knihu \"Listí\", která obsahuje písňové texty, básně a kresby Dagmar Andrtové-Voňkové.\n\n\nDagmar Andrtová-Voňková také hostovala jako zpěvačka kupř. na albech písničkářů Jana Buriana (\"Dívčí válka\") a Jiřího Smrže (\"Dědičná krev\"). Její zpěv a kytara je slyšet i na debutovém albu Jablkoně \"Devátá vlna\" (1988).\n\n22. února 2017 jí byla udělena mezinárodní hudební cena Tais Awards za Dlouhodobý přínos pro českou a slovenskou hudbu. V roce 2010 jí byla udělena Cena Václava Bendy.\n\n"}
{"id": "87213", "url": "https://cs.wikipedia.org/wiki?curid=87213", "title": "Jeroným mladší Hrobčický z Hrobčic", "text": "Jeroným mladší Hrobčický z Hrobčic\n\nJeroným mladší Hrobčický z Hrobčic (před rokem 1556 – 1603) byl český šlechtic, držitel manětínského panství na konci 16. století. Je považován za schopného, ale tvrdého hospodáře.\n\nNejmladší syn Jeronýma st. Hrobčického a Anny z Hungerkoštu. Po smrti otce v roce 1571 získává z dědictví manětínské panství zahrnující kromě Manětína vsi Českou Doubravici, Lukovou, Újezd a Křečov. Hrobčický se jako první pán usadil v Manětíně a nechal ve středu města postavit renesanční zámek, poblíž zámku pivovar a poplužní dvůr.\n\nV roce 1576 Jeroným koupil hrad Březinu u Radnic a několik okolních vsí.\n\nRoku 1577 kupuje Jeroným od Kryzeldy Švamberkové z Lobkovic Osojno, Hodoviz, Hvozd, Lipí, Radějov, Vladměřice, Štichovice\na Pláně za 13 000 kop. Dvůr v Osojně přidělil k Manětínu a tím přestal být samostatným statkem. Nechal též zrušit osojenský pivovar, neboť vlastnil v Manětíně nově postavený pivovar. Obyvatelům zmíněných vsí nastaly po prodeji kruté časy, neboť roku 1592 si rychtáři z prodaných vesnic na nového pána stěžují králi Rudolfovi II. a uvádějí, že Hrobčický zvýšil roboty ze 3 dnů na 22, pobral všechny lesy, sedlákům bere syny a dcery do dvorů, aniž by jim zaplatil. Dále si stěžovali špatné pivo, které po zrušení osojenského pivovaru museli od Hrobčického za osm grošů odebírat, a navíc – než pivo z Manětína dovezou, všechno zoctí a nelze je pít, přičemž o svátcích letničních dostávali o sud více, než mohli vypít. Jeroným Hrobčický byl podle poddaných také příliš tvrdý, pro maličkosti dával pokuty, které tvrdě vymáhal, a ani na domluvný dopis od Kryzeldy Švamberkové z Lobkovic nic nedal. Jeroným Hrobčický králi odpověděl, že bydlí už několik let v Košticích a nemůže odpovídat za svého manětínského úředníka.\n\nJeroným v roce 1589 směnil Koštice za Hartenštejn s Bochovem a připojil je k manětínskému panství.\n\nJaroslav Libštejnský na Rabštejně zastavuje v roce 1594 Hrobčickému vsi Hrádek, Vysočany včetně Čoubova Mlýnu a Novosedel.\n\nOd Ferdinanda Renšpergara z Renšperka, který měl finanční problémy, koupil v roce 1596 krašovské panství za 27 500 kop míšenských grošů. Samotný hrad Krašov nechal renesančně přestavět a postupně jej upravoval v moderní panské sídlo a hospodářské středisko.\n\nJeroným ml. měl pět synů: Jana Viléma, Karla Vratislava († 1614), Ferdinanda Burjana († 1614), Albrechta Zdislava († 1615) a Ludvíka Bernarda (zemřel ještě za Jeronýmova života).\n\nPo smrti byl Jeroným ml. pochován v kostele sv. Jana Křtitele v Manětíně.\n"}
{"id": "87216", "url": "https://cs.wikipedia.org/wiki?curid=87216", "title": "Citroën BX", "text": "Citroën BX\n\nCitroën BX byl slavnostně představen pod Eiffelovou věží 23. září 1982. Uskutečnila se tak snaha vytvořit efektivní auto s pohodlným řízením a charakterem automobilky Citroën.\n\nCitroën popisoval tvar svého BX, dílo karosárny Bertone, jako „půl cesty mezi uměním pro umění samotné a ultra banálním stylem“ který „ukazuje originalitu bez výstřednosti“. Interiér byl světlý, jednoduchý, vzdušný a prostorný a palubní deska v pravém Citroënovém stylu sdružovala všechny malé kontrolky a ovládače do primárních skupin, soustředěných okolo volantu. U pozdějšího modelu (od roku 1986) byl interiér v přední části trochu pozměněn a zpřehledněn a přístrojová deska dostala „běžný“ ráz.\n\nPředcházející modely byly častokrát kritizované pro malou odolnost vůči korozi a slabou spolehlivost dílů. Použití plastů u karosářských dílů vedlo k neobvykle lehké karosérii – 241 kg v porovnání s 276 kg modelu GS a 323 kg modelu CX. Od roku 1985 je karoserie pozinkovaná.\nKaroserie BX je jedinečným dílem, aerodynamická, pozinkovaná, prostorná, dává autu velmi osobitý výraz. I ta prošla po roce 1986 malými změnami (blinkry, nárazníky).\n\nPůvodní přístrojová deska, otočné budíky, zrcátka, přední oranžové směrovky u světlometů, hranatější nárazníky atd. Jsou ale známé i verze se vstřikováním (např. provedení TRI) s palubními přístroji převzatými z většího CX, což jsou klasické kruhové přístroje.\n\nMotorové typy začínají 1,4, 1,6, 1,9 a končí u nejsilnější verze 1,9 GT všechny s karburátorem. Velmi oblíbená byla též varianta 1,9i 4x4 s pohonem všech 4 kol a díky hydraulickému odpružení měla širokou průchodnost obtížným terénem. Byla vybavena mezinápravovou uzávěrou diferenciálu spínanou u konzole ruční brzdy elektronicky. Rozvodovka byla použita i u modelu Peugeot 405 4x4, kardan s uložením i zadní diferenciál TORSEN. Stálý záběr je na 53 procent přední náprava, 47 zadní náprava. Po sepnutí uzávěry 50:50. V tomto režimu byla jízda pouze do cca 20–40 km hod na kluzkém povrchu – na suchu se axiální síla kardanu zvětšila a hrozilo roztržení obalu ložiska v uchycení na kardanu a poškození hnacích hřídelí. Po využití větší světlé výšky se schopnost BX dala srovnat s Pajerem. Atypické je uložení koulí k hydraulice na zadní nápravě a to kolmo k vozidlu. Verze 4x4 disponuje navíc širšími nápravami proti klasickému BX. Nešvar u verze 4x4 je to, že chybí praktická kontrolní tyč na měření oleje v zadním diferenciálu. Přední rozvodová skříň měrku oleje Total Transmission obsahuje.\n\nČastá bolest veze 4x4 je nedostatek oleje zadního diferenciálu z netěsnosti a jeho zadření. Přední výstupní hřídel z rozvodovky kardanu trpí agresívním uživatelem a jeho těžké noze. Zbrklé řazení vyvolá očesání drážek hřídele, ty nezapadnou do protidrážek a nepřenáší se síla soukolí na kardan. Tento problém je řešitelný repasí nového povrchu a osoustružení hřídele.\n\nZastoupení naleznou i milovníci dieselových motorů v 1,9D a 1,7D a po světě jezdí 1,7 TD 66 kW i několik kusů 1,9TD, které se však neprosadily. Vývojově se uvažovalo o prototypu 2,1. V nabídce byla jak 5stupňová manuální převodovka, tak i 4rychlostní automat. Každé BX mělo v sérii 4 kotoučové brzdy a posilovač (vyjma 1,4, 1,6 RS a 1,7 D). Výbava BX byla velmi bohatá, různé varianty modelů nabízely elektrická zrcátka, okna, kožené sedačky a klimatizaci.\n\nHydraulické odpružení je kapitola sama pro sebe. V dnešní době je velmi kritizováno díky neznalosti v dřívějších dobách a špatnému servisu. Přitom skýtá jedno z nejpohodlnějších svezení a možnost změny světlé výšky je nepřekonatelná. S ní je možné zdolat i obtížnější terén anebo lehce vyměnit kolo. Navíc díky hydraulickému odpružení lze při ztrátě kola bez problémů zastavit, aniž by došlo k nehodě. S lehkým servisem hydraulika velmi dobře slouží a při každé jízdě se ocení její vlastnosti.\n\nPřelom let 1986/1987: Pozměněné přední blatníky, větší směrovky, kulatější nárazníky (přední i zadní), nový vzhled přístrojové a palubové desky.\n\n\n\n\n\n\n\nV roce 1987 se BX GTi 16v stal vlajkovou lodí modelu BX. První verze 16v měli výkon 108kW(147k) nebo 116kW(158k)dostupná jen pro některé trhy, disponovali sériově ABS, elektrickými okénky vpředu, anatomickými sedačkami Recaro a výrazným bodykitem oproti obyčejnému BX. Volitelnou výbavou se mohla např. stát klimatizace, střešní okno nebo kožené potahy. Po roce byla stažena verze o 116kW kvůli své poruchovosti( nedisponovala čidlem klepání a katalyzátorem).Dále zůstala v nabídce jen verze s výkonem 108 kW, točivým momentem 177nm při 6500ot/min s již zmíněným čidlem klepání, jinou řídicí jednotkou a katalyzátorem! BX 1,9 GTi 16v se stal pro svého majitele příjemným, sportovněji laděným praktickým pětidveřovým hatchbackem, který nejen dokázal poskytnout komfort díky hydropneumatickému odpružení, ale poskytoval i výkon nejen díky krátce odstupňované převodovce a podvozku sportovněji naladěnému ale hlavně motor se nechal ochotně vytočit až 7000ot/min kdy největší sílu předváděl od 3000ot/min. V modelovém roce 1989–90 prodělala verze 16v větší optický facelift v podobě nového zadního křídla a výdechů kabiny (stejné později použili i na verzi Pallas), výraznou modifikaci obou nárazníků, nově se nárazníky vyráběly s laminátu oproti dřívějším plastovým. Verze 16Soupapes se lišila absencí bočních ukazatelů směru a byla určena jen pro domácí francouzský trh.\n\nBX 4TC Evo byl závodním speciálem Citroën v skupině B šampionátu v rallye. 4TC Evolution bylo klasifikováno spolu s 4TC (série 200 aut). Auto bylo oficiálně představeno Citroënem v listopadu 1985 pro Mistrovství světa v rallye 1986. Ani jeden z vozů ale nedojel při Rallye Monte Carlo 1986 závodě do cíle. Při druhém závodě dokončil jeden vůz na šesté pozici a při dalším závodě opět nedojela ani jedna posádka. Automobily se pak objevovaly jen na regionálních soutěžích ve Francii a po zrušení skupiny B přestaly být nasazovány.\n\n4TC bylo vývojově vzdálené od sériové BX a 4TC Evolution byl ještě méně podobný silniční 4TC verzi. Poslední Evo verze mela víc chladičů vzadu a rozdílné turbodmychadlo (KKK). První Evo verze mela 6 kulatých světel a tato verze byla pouze testována, než byla vytvořena finální verze. Oba typy (Evo a silniční verze) měly hydropneumatické odpružení. Řazení bylo vypůjčené z typu SM a brzdy z typu CX.\nPřední část typu 4TC byla o kousek delší než klasické BX protože čtyřválcový dvoulitr byl otočen o 90 stupňů od normálního BX motoru. 4TC bylo rychlé a luxusní auto. Interiér (pro 5 pasažérů) byl podobný pravě uvedenému BX sportu, včetně volantu. Na přístrojové desce bylo přidáno několik kontrolek (například indikátor teploty motoru).\n\nCitroën BX je po 2CV druhým nejvyráběnějším Citroënem na světě, o čemž svědčí vyrobených 2,5 milionů kusů. Návrh Citroënu BX pochází od Bertoneho, částečně to bylo dílo Marcella Gandiniho, který navrhoval i Lamborghini Coutach. A pro Čechy není nezajímavá skutečnost, že v době kdy Bertone měl na stole návrh na citroen BX, pracoval i na návrhu pro škodovku a to konkrétně na modelu škoda Škoda Favorit. Oba návrhy na zmíněné vozy odevzdával automobilkám přibližně ve stejnou dobu, v průběhu roku 1982. Kdy se ale světu představily nové vozy? BX už v září 1982 ale Favorit, značně komplikovaný schvalovacími procesy pohlavárů a sovětskou výkonnou mocí byl ve finální verzi představen až v Brně na veletrhu v roce 1987, kdy z původní Bertoneho vize zůstal pouze základní tvar, ale technická řešení byla změněna z důvodu úspor, atd.\n\n"}
{"id": "87217", "url": "https://cs.wikipedia.org/wiki?curid=87217", "title": "Narsé", "text": "Narsé\n\nNarsé (v pahlavském písmu ; v řecko-římských pramenech uváděný jako \"Narsés\" či \"Narseus\") byl perský velkokrál z rodu Sásánovců vládnoucí mezi lety 293 a 302. Jeho otcem byl král Šápúr I., bratry králové Hormizd I. a Bahrám I. Před svým nástupem na trůn byl Narsé králem arménským, zdá se však, že jej Římané z Arménie vypudili již koncem osmdesátých let 3. století.\n\nKrálovskou hodnost si musel Narsé vybojovat v občanské válce s Bahrámem III., svým prasynovcem, který nastoupil na trůn po smrti krále Bahráma II. a měl na své straně část velmožů. V této věci se mu zdařil rychlý úspěch, brzy se však zapletl do války s Římany (kvůli Arménii), která po počátečních vítězstvích skončila debaklem – král musel v letech 297/298 zahájit s císaři Galeriem a Diocletianem vyjednávání. Následná mírová smlouva znamenala ztrátu západní Mezopotámie a jistých oblastí na západním břehu Tigridu a nevýhodná byla i ekonomicky, neboť veškerý persko-římský obchodní styk soustřeďovala do města Nisibis na římském území. Narséovu porážku plně odčinil až Šápúr II. v šedesátých letech 4. století.\n\nVnitropoliticky sledoval Narsé umírněnější náboženskou politiku než jeho předchůdci, i když si Kartír, patrně hlavní organizátor pronásledování jinověrců, udržel určitý vliv. Byla například zastavena perzekuce manichejců, kteří byli od těch dob tolerováni.\n\nK vlastní prezentaci dal Narsé pořídit poměrně rozsáhlý Páikúlský nápis, v němž jsou popsány okolnosti jeho nástupu na trůn (je cenný i tím, že zmiňuje řadu významných perských hodnostářů). Králova pozice byla pevná, a když v roce 302 zemřel, převzal moc v říši bez potíží jeho syn Hormizd II.\n\n\n"}
{"id": "87221", "url": "https://cs.wikipedia.org/wiki?curid=87221", "title": "Zlatá horečka", "text": "Zlatá horečka\n\nZlatá horečka je termín užívaný pro hromadný přesun prospektorů (zlatokopů) do míst objevu zlata (či obecně jiné drahé komodity) a další průvodní jevy davu omámeného vidinou snadného zbohatnutí. Obvykle však přinese bohatství jen několika šťastlivcům, navíc ani ne nutně samotným prospektorům. Těžařské horečky probíhaly v celé historii lidstva, masové rozměry však získávaly díky zvýšenému zalidnění a s rozvojem telekomunikací pro šíření informace o nálezu ložiska. Tzv. zlaté horečky nejsou omezeny ani zeměpisně, byly například v Austrálii, ani časově: Už od dávných dob k nim docházelo v souvislosti s nálezy ložisek mědi, cínu, zlata, stříbra či smaragdů nebo diamantů. A dochází k nim stále: Ať už jde o zlato nebo například o nálezy ropy v kerogenových píscích v kanadských permafrostech, či u břidličného plynu.\n\nNejznámější zlaté horečky proběhly v Americe, převážně v 19. století:\n\nZvláště zlatá horečka na Klondiku byla námětem pro mnoho autorů: Věnoval se jí mnoha povídkami a romány Jack London, stala se i předlohou pro Chaplinův film \"Zlaté opojení\".\n"}
{"id": "87227", "url": "https://cs.wikipedia.org/wiki?curid=87227", "title": "L'Hospitalet de Llobregat", "text": "L'Hospitalet de Llobregat\n\nHospitalet de Llobregat (oficiálně L'Hospitalet de Llobregat) je městem spadajícím do aglomerace Barcelony (jezdí v něm i barcelonské metro trasy L1 a L5), ležícím na břehu řeky Llobregat. Je situováno mezi Barcelonou, Esplugues de Llobregat, Cornellá de Llobregat a El Prat de Llobregat. Počet obyvatel čítá 261 310, což z něj činí druhé největší město Katalánska (zalidněním 20 926 obyvatel na kilometr čtvereční je tak městem s největší hustotou obyvatel Španělska a řadí se i mezi nejvíce zalidněné v Evropě).\n\n"}
{"id": "87231", "url": "https://cs.wikipedia.org/wiki?curid=87231", "title": "Bonsaj", "text": "Bonsaj\n\nBonsaj (: ; též bonsai, v Číně punsaj nebo penjing) je staré umění miniaturizace stromů a jejich pěstování v miskách. Doslova přeloženo má slovo bonsaj význam \"strom v misce\", kde \"bon\" znamená miska a \"sai\" strom (též sázet). Delší a přesnější definice říká, že bonsaj je miniaturní strom pěstovaný v misce, který je bonsajovými technikami tvarován tak, aby navozoval iluzi starého stromu. Zahrnuje v sobě prvky pěstitelství i umění.\n\nPočátky pěstování bonsají nejsou doložené, ale jejich stopy lze sledovat do velmi hluboké minulosti. Prapůvod klasických vaničkovitých bonsajistických misek sahá s velkou pravděpodobností až 4 tisíce let do minulosti. Podobají se totiž některým archeologickým artefaktům z té doby, a to oltářním ohništím pro spalování obětin: tvar, nožky, ventilační otvory ve dně atd. Není jasné, kdy byly prvně využity jako pěstební nádoby. Pěstování bonsají se po sinojaponské oblasti rozšířilo velmi pravděpodobně paralelně se šířením buddhismu.\n\nKritéria pro posuzování rostlin jako bonsají jsou sporná, jelikož zde roli hraje nejen technická, ale i estetická stránka úprav a jejich výsledků. V původním asijském pojetí jsou bonsaje nejen okrasnými rostlinami, ale také uměleckými artefakty, jejichž hodnotu vytváří nejen samotná rostlina, ale také pěstební miska a povrch půdy (zastupující krajinu nebo její část). Proces úpravy rostlinu nemrzačí, pouze miniaturizuje. Není to obvykle ani zakrslá rostlina - neroste-li, není co tvarovat a jak na ní pracovat. Po vysazení do volné půdy z ní může vyrůst typický zástupce daného druhu. Není nutné, aby vše na bonsaji bylo zmenšeno, ale všechny kompoziční prvky musí tvořit jeden harmonický celek. Jako bonsai lze pěstovat jakoukoli rostlinu, obtížnost pěstování a estetická uspokojivost výsledků se ale u jednotlivých druhů liší. Přestože hlavním typem bonsají jsou dřeviny - keře, liány a stromy, lze bonsajistických technik úspěšně využít i pro jakékoli byliny, trávy či sukulenty. Pravou estetickou funkci bonsaje lze nejlépe pochopit na půvabu bonsaje např. z běžného jahodníku, smetánky nebo révy vinné.\n\nPůvod umění tvarovat bonsaje pochází ze starověké Číny, kde pramení první zmínky o stromech pěstovaných v miskách již z doby před přelomem letopočtu. Čínské bonsaje obsahují vysoce rozvitou symboliku krajiny, často s využitím prvků jako mrtvé dřevo nebo obnažené kořeny. Čínské bonsaje vykazují velmi silně umělé zásahy - vůli pěstitele. Z původních čínských názvů bonsají \"pchen-sai\" či \"šan-šuei pchen ťing,\" zkráceně \"pchen-ťing\" byl odvozen japonský výraz bonsaj.\n\nV 6. století se pěstování bonsají dostává do Japonska, které v té době bylo pod silným čínským vlivem. Čína ovlivnila Japonsko a Koreu nejen uměním bonsai, ale i kaligrafií nebo písmem, wei-či. Japonci umění pěstování bonsají zjednodušili a výrazně propracovali a zdokonalili jak umělecké, tak pěstitelské aspekty. Pozorováním volně rostoucích stromů v přírodě vypracovali klasické styly bonsají, podle kterých se bonsaje tvarují. Japonské bonsaje vynikají elegancí a neviditelností pěstitelského \"násilí\" i v případě drastických zásahů.\n\nPrvní velká výstava bonsají v Japonsku se konala na počátku 20. století. Mnoho významných osobností potvrdilo uměleckou hodnotu bonsají a od té doby počet pěstitelů prudce vzrůstal. Ve dvacátých letech postihlo oblast na ostrově Hokkaidó, kde se většina bonsají pěstovala, ničivé zemětřesení. Mnoho stromků bylo zničeno a řada pěstitelů přišla o život. Poté Japonci založili v Omije nedaleko Tokia bonsajistickou vesnici, kde znovu začali pěstovat a tvarovat miniaturní stromky. Omiya je dnes tokijskou aglomerací, některé z původních školek zde nicméně dosud existují.\n\nTaké v dalších zemích této oblasti jako jsou Korea, Vietnam, Tchaj-wan, a Indonésie existuje několikasetletá bonsajistická tradice. Tamní pěstitelé si vytvořili vlastní styly pěstování, které jsou výsledkem nejen samostatného vývoje, ale také rozdílných klimatických podmínek.\n\nV současnosti se bonsaje pěstují téměř všude, kde mohou být rostliny pěstovány. Velmi aktivními bonsajistickými oblastmi současnosti jsou Severní i Jižní Amerika, Austrálie, Nový Zéland a Jižní Afrika. Řada pěstitelů bonsají žije také v postsovětských státech.\n\nV Evropě se první postupy pro pěstování bonsají objevují na přelomu 18. a 19. století, pravděpodobně to však není z dekorativních, ale ryze z praktických důvodů. Pro podomní obchodníky bylo výhodné nosit prodávané stromy s sebou v nádobách. Skutečné bonsaje se objevují poprvé na výstavě v Paříži na konci 19. století. V té době však není známo, jak se o bonsaje starat a tak většina dovezených stromů hyne.\n\nVelký rozmach pěstování bonsají v Evropě (i v zbytku světa) nastal po skončení druhé světové války, kdy si vojáci bojující na Dálném východě přivezli velké množství bonsají jako válečnou kořist. Bonsaje se postupně rozšiřují do celého světa a s nimi také postupy pro správné pěstování. Do USA se bonsaje dostaly především díky čínské a japonské emigraci, s níž přišla řada bonsajistickým mistrů.\n\nPěstování bonsají se v Česku oproti ostatním zemím v Evropě výrazně opozdilo. I když informace o bonsajích do Česka přinesl již za Rakouského císařství cestovatel Kořenský a s nim řada japanistů, a přestože byly rostliny importovány, kvůli absenci technologických postupů byla jejich introdukce neúspěšná. Až do 60. let 20. století byly bonsaje u nás víceméně neznámým pojmem. Důvodem byla především nepřítomnost českých vojáků na bojištích Dálného východu a poté uzavřenost tehdejší společnosti ČSSR vůči Západu. I přes totální absenci jakýchkoli technologických postupů (embargo literatury ze západu) objevovalo již v 60. letech několik pěstitelů bonsajistické principy. První bonsajový klub u nás Bonsai klub Praha byl založen v roce 1980. Výrazného rozšíření se pěstování bonsají dočkalo až po roce 1989.\n\nBonsaje je možné dělit podle mnoha způsobů, nejběžnější je dělení podle velikosti a podle umístění.\n\nRozdělení podle umístění je závislé na oblasti, kde se bonsaj pěstuje. Stejný strom se v Česku může pěstovat pouze v interiéru a v Asii jako venkovní.\n\nVenkovní bonsaje jsou vždy ty stromy, které běžně rostou v daném klimatickém pásmu. U nás jsou nejoblíbenější smrky, borovice, javory, buky a další. Tyto bonsaje vyžadují, aby byly umístěny ve venkovním prostředí, v interiéru by nepřežily. V zimě se musí zimovat, aby nedošlo k promrznutí kořenového balu a následného uschnutí (led je pro rostliny voda fyziologicky suchá).\n\nPokojové bonsaje jsou stromy z teplejších klimatických pásem, kde panují rozdílné klimatické podmínky. Z jakékoliv rostliny, které se v daných bytových podmínkách daří, lze bonsai vypěstovat. V některých případech je možné (a vhodné) tzv. letnění stromku, kdy se v období, kdy nehrozí mrazy, strom umístí ven a na zimu je vrácen do interiéru. Příkladem jsou některé fíkusy (Benjamina atd.), kraptomerie. Letnění je pro většinu rostlin prospěšné, je však nutno dát pozor na to, aby rostliny, které nejsou zvyklé na přímé sluneční záření, nebyly sluncem popáleny.\n\nHranice mezi kategoriemi nejsou přesně stanoveny.\n\nVýška 1-8 cm. Bonsaj se vejde na konec prstu, japonci je nazývají „makové semínko“ nebo „bobové bonsaje“. Vyžadují velkou péči, zpravidla se pěstují ze semen přímo v misce.\n\nVýška 8-15 cm. Bonsaj se vejde do dlaně ruky.\n\nVýška 15-30 cm. Bonsaj je možné přenést jednou rukou.\n\nVýška 30-60 cm. Bonsaj se přenáší oběma rukama.\n\nVýška 60-90 cm. Bonsaj musí přenášet dva muži. Někteří pěstitelé stanovují maximální výšku na 120 cm, v Číně jsou však běžné i dvoumetrové bonsaje.\n\n\nBonsaje se rámcově rozdělují především podle tvaru kmene. Pět základních stylů tak tvoří:\nStyly se dále rozdělují podle počtu jednotlivých rostlin, počtu kmenů, uspořádání větví a kořenů, dramatických doplňků, osazení stromu atd.\n\nBonsaje je možné dělit i podle dalších kritérií - olistění (listnaté, jehličnaté), kvetení (kvetoucí, nekvetoucí), podle hlavního okrasného prvku (nahé, olistění, květ, plody). Dále podle dramatických doplňků (sabamiki, sharimiki, uro, jin a pod.), nebo podle charakteru růstu kořenů( chůdovité kořeny, kořeny na skalisku, plochý kořen, pilířové kořeny) a pod.\n\n\n\n"}
{"id": "87232", "url": "https://cs.wikipedia.org/wiki?curid=87232", "title": "Shannonovo–Fanovo kódování", "text": "Shannonovo–Fanovo kódování\n\nShannonovo-Fanovo kódování je statistická metoda bezeztrátové komprese navržená roku 1949 Shannonem, Weawerem a Fanem. Od Huffmanova kódování se liší pouze konstrukcí binárního stromu: Množina znaků je rekursivně dělena vždy na dvě podmnožiny, aby součet výskytů znaků v obou podmnožinách byl přibližně stejný. Jedné podmnožině je pak v kódu přiřazena binární 1 a druhé 0. Tento kód je tedy konstruován od kořene k listům a na rozdíl od Huffmanova kódování, jehož kód je tvořen od listů ke kořenu, nemusí být optimální.\n\n"}
{"id": "87239", "url": "https://cs.wikipedia.org/wiki?curid=87239", "title": "Butanol", "text": "Butanol\n\nButanol je alkohol se sumárním vzorcem CHOH. Tvoří čtyři izomery: n-butanol, sec-butanol, terc-butanol a isobutanol. Tyto izomery mají rozdílné chemické a fyzikální vlastnosti, ale všechny jsou mírně rozpustné ve vodě. Podobně jako většina alkoholů je i butanol jedovatý.\n\nButanol se používá jako rozpouštědlo v mnoha chemických a textilních procesech jako např. ředidlo barev nebo složka hydraulických a brzdných kapalin. Další využití nachází jako složka parfémů.\n\nTaké může být využit jako palivo pro spalovací motory nebo k výrobě kyseliny máselné.\n\nVětšina butanolu se komerčně získává z fosilních paliv.\n\nButanol se lze také získat jako vedlejší produkt aceton-butanolového kvašení (bakterie \"Clostridium acetobutylicum\"). Jedná se o anaerobní proces, při kterém dochází k tvorbě kyselin, rozpouštědel a také se uvolňuje vodík a oxid uhličitý.\n"}
{"id": "87242", "url": "https://cs.wikipedia.org/wiki?curid=87242", "title": "Petra Procházková", "text": "Petra Procházková\n\nPetra Procházková (* 20. října 1964 Český Brod) je česká humanitární pracovnice a novinářka. Stala se známou především svým zpravodajstvím z válečných konfliktů, které vznikly po rozpadu Sovětského svazu na Kavkaze.\n\nPo vystudování gymnázia absolvovala fakultu žurnalistiky Univerzity Karlovy. Doktorát získala v lednu 1989 za práci na téma kreslené seriály, s důrazem na vývoj časopisu Čtyřlístek.\n\nDo té doby pracovala v časopise \"Květy\", odkud však byla v polovině ledna 1989 propuštěna za účast na Palachově týdnu. Následně začala pracovat v \"Lidových novinách\" jako reportérka domácí rubriky. V roce 1992 byla vyslána do Ruska, kde pracovala jako zahraniční korespondentka. Působila také jako válečná zpravodajka, její první reportáže pocházely z Abcházie.\n\nV roce 1994 spolu s Jaromírem Štětinou založili soukromou novinářskou agenturu Epicentrum. Začala pracovat s kamerou a natočila různé reportáže. Přispívala do \"Lidových novin\", slovenského deníku \"SME\", týdeníku \"Týden\" a dalších časopisů. Podávala zprávy a svědectví o konfliktech v Osetii, Abcházii, Gruzii, Tádžikistánu, Náhorním Karabachu, Afghánistánu, ale i o uprchlických táborech a vypálených kurdských vesnicích v Kurdistánu. Dokázala se dostat i mezi gerilové bojovníky na Východním Timoru. Několik let se zajímala o problematiku Čečenska. V roce 1994 byla očitým svědkem bombardování. V době diverzní akce Šamila Basajeva se s několika novináři nabídla jako rukojmí místo pacientů nemocnice.\n\nV roce 2000 přerušila zpravodajskou práci a po dobu jednoho roku se intenzivně věnovala nezávislé humanitární práci v Grozném. Zde založila dětský domov pro 50 válečných sirotků, o které se stále stará. V témže roce ji ruské úřady označily jako personu non grata, a musela tak Rusko opustit.\n\nV roce 2001 a 2002 byla zpravodajkou a korespondentkou v Afghánistánu.\n\nSpolu s Janou Hradilkovou založila v roce 2001 občanské sdružení Berkat (čečensky „štěstí“), které pomáhá dětem, ženám a dalším v Čečensku, Afghánistánu i uprchlíkům v České republice.\n\nOd roku 2014 byla zpravodajkou \"Lidových novin\" na Ukrajině. V září 2018 však oznámila odchod po 27letém působení v redakci \"Lidových novin\", a to kvůli aféře s údajně vládou podstrčeným textem podporujícím pozici předsedy vlády a nepřímého vlastníka vydavatelského domu MAFRA Andreje Babiše. Začátkem října pak oznámila, že bude pracovat pro Nový deník.\n\nPetra Procházková je vdaná za Paikara z Afghánistánu a má syna Zafara.\n\n\n\n"}
{"id": "87243", "url": "https://cs.wikipedia.org/wiki?curid=87243", "title": "Západomoravská vysoká škola Třebíč", "text": "Západomoravská vysoká škola Třebíč\n\nZápadomoravská vysoká škola Třebíč, o.p.s., byla mezi lety 2003–2019 soukromá vysoká škola v Třebíči (v roce 2001 byl název subjektu Vysoká škola Jana Amose Komenského, o.p.s., v roce 2019 pak Západomoravská vysoká škola, z. ú.). Škola poskytovala profesně orientované bakalářské vzdělání. Vysoká škola disponovala vlastní knihovnou a měla vlastní menzu.\n\nŠkola měla až 600 studentů.\n\nŠkola vznikla v roce 2003. Zakládajícími subjekty bylo město Třebíč, Hospodářská komora Třebíč a společnost Vivat Academia. První absolventi vysoké školy promovali v roce 2006. Vysoká škola se v říjnu až listopadu 2014 přestěhovala ze stávajících prostor v budově někdejší \"ZŠ Za Rybníkem\" v Borovině do areálu TRADO v městské části Horka-Domky. V roce 2015 přesídlila do budovy bývalé základní školy na adrese 9. května 53/3 v Podklášteří.\n\nŠkola v červenci 2015 oznámila, že by měl být řízeně ukončen její provoz, poslední studenti měli odpromovat v roce 2017. V roce 2016 přišla nabídka společnosti Vzdělávací institut Praha, která chtěla školu nadále podporovat a ve spolupráci s městem školu dále provozovat. Město na smluvní podmínky nechtělo přistoupit. Tato společnost svoji nabídku v květnu 2016 zopakovala, další nabídka přišla od společnosti Red Signal Investment, o těchto nabídkách později rozhodovalo zastupitelstvo města.\n\nV tomtéž měsíci bylo oznámeno, že zastupitelstvo města nabídku společnosti Red Signal Investment akceptovalo. Vysoká škola v Třebíči zůstala a měla se nadále věnovat regionálním rozvoji, stejně tak se měly nadále rozvíjet moduly vzdělávání ekologického zemědělství, krajiny a lesního hospodářství. Uvažovalo se o otevření magisterských oborů a MBA oborů.\n\nŠkola chtěla od roku 2017 otevřít opět dva stabilní obory (kulturněhistorická studia a udržitelný rozvoj regionu a krajiny) a chtěla požádat o akreditaci k dalšímu oboru (aplikovaná termomechanika pro průmysl). Provozovatel školy chtěl přijmout 70 – 100 studentů. Rektorem byl od roku 2017 Tomáš Zídek, do té doby byl rektorem Marek Matějek. K listopadu roku 2017 škola stále ještě neotevřela žádný z oborů a ani nespustila běh programu Univerzity třetího věku. Škola chtěla v roce 2017 požádat o akreditaci oboru Aplikovaná termodynamika pro průmysl, ten chtěla otevřít od roku 2018. V listopadu 2017 bylo oznámeno, že letošní akademický rok nebyl a nebude zahájen. V roce 2017 pak také složil funkci někdejší rektor Tomáš Zídek. Budoucnost školy byla v roce 2017 dle členky správní rady Marie Černé nejistá.\n\nBývalá budova školy v Borovině byla v roce 2017 nabídnuta k prodeji za cenu přibližně 19 milionů korun, objekt byl nabízen obálkovou metodou. O budovu školy však nikdo neprojevil zájem a tak byla cena za objekt školy, který byl postaven v roce 1983 klesla na 14,55 milionu korun. Tento návrh byl kritizován opozicí třebíčského zastupitelstva. Ani za sníženou cenu o budovu nikdo neprojevil zájem a tak zůstává nadále v nabídce.\n\nBudova školy byla v roce 2018 prodána společnosti Panorama Roudná, která areál školy chce proměnit na bytový dům. První etapa stavby má proběhnout v roce 2020. V projektu by měly být byty, parkovací stání a případně také zdravotnické zařízení.\n\nK 31. lednu 2019 dostala ZMVŠ výpověď z objektů v Borovině i v objektu na ulici 9. května. tam působí základní škola z Kojetic.\n\nBakalářský studijní obor bylo možno studovat v prezenční formě studia, obor byl zaměřen na oblast dějin společnosti, kultury a komunikace. Obor byl akreditován v roce 2014. Od čtvrtého semestru si student mohl volit jeden ze dvou modulů:\n\n\nAkreditovaný obor bylo možno studovat v prezenční formě studia. Studium bylo koncipováno modulárním systémem. Obor byl akreditován v roce 2014. V závěrečném ročníku si studenti mohl volit jednu ze tří specializací:\n\nTým pedagogů sestával z akademických pracovníků a odborníků z praxe, kteří studentům předávali své zkušenosti a poznatky z reálného fungování organizací, institucí a firem.\n\n"}
{"id": "87244", "url": "https://cs.wikipedia.org/wiki?curid=87244", "title": "Václav Render", "text": "Václav Render\n\nVáclav Render (31. srpna 1669 pokřtěn – 3. srpna 1733 ), známý též jako Wenzel Render, byl císařský privilegovaný architekt a městský kameník.\n\nVlastnil v Olomouci dům na ulici 8. května č. 7, kde měl kamenickou dílnu. Dům je od roku 1958 na seznamu kulturních památek.\n\nUložen v kostele svatého Mořice v Olomouci.\n\n"}
{"id": "87245", "url": "https://cs.wikipedia.org/wiki?curid=87245", "title": "Halldór Ásgrímsson", "text": "Halldór Ásgrímsson\n\nHalldór Ásgrímsson (8. září 1947, Vopnafjörður – 18. května 2015, Reykjavík) byl islandský premiér. Úřad zastával od 15. září 2004 do 5. června 2006, kdy odstoupil v reakci na neúspěch Pokrokové strany ( ) v komunálních volbách; předtím řídil vícero ministerstev.\n\nZemřel v květnu 2015 v nemocnici v Reykjavíku na infarkt myokardu.\n\nHalldór vystudoval účetnictví na Bifröstské univerzitě a roku 1970 se stal veřejným účetním. Později promoval z obchodních studií na univerzitách v Bergenu a Kodani. Od roku 1973 do roku 1975 přednášel na Islandské univerzitě.\n\nV letech 1974–1978 a 1979–2003 zastupoval v Althingu východní volební obvod; v roce 2003 byl pak zvolen jako zástupce reykjavíkského severního volebního obvodu. Během této doby působil na mnoha ministerských postech: od 1983 do 1991 byl ministrem rybolovu, od 1988 do 1989 ministrem spravedlnosti a pro církevní záležitosti, od 1985 do 1987 a od 1995 do 1999 ministrem pro severskou spolupráci a od 1995 do 2004 ministrem zahraničí. V 2004 si 15. září vyměnil post s Davíðem Oddssonem, vůdcem Strany nezávislosti: Davíð se stal ministrem zahraničí, Halldór premiérem.\n\nPo debaklu Pokrokové strany v místních volbách Halldór 5. června 2006 rezignoval; novým premiérem se 15. června stal Geir Haarde, ministr zahraničí. Následně na sjezdu strany v srpnu 2006 Halldór ukončil svoji politickou kariéru; novým vůdcem Pokrokové strany byl zvolen Jón Sigurðsson, ministr průmyslu, energetiky a turistického ruchu.\n\nDne 31. října 2006 byl Halldór zvolen generálním sekretářem Severské ministerské rady. Halldór Ásgrímsson byl též čestným členem Mezinárodní nadace Raoula Wallenberga.\n"}
{"id": "87246", "url": "https://cs.wikipedia.org/wiki?curid=87246", "title": "Davíð Oddsson", "text": "Davíð Oddsson\n\nDavíð Oddsson (* 17. ledna 1948, Reykjavík) je islandský politik. V letech 1991–2004 byl premiérem, v letech 2004–2005 ministrem zahraničí. Předtím byl od roku 1982 do roku 1991 starostou Reykjavíku. Od roku 2005 do roku 2009 předsedal radě guvernérů Islandské centrální banky.\n\nV březnu 2009 z pozice předsedy v Centrální bance odešel poté, co jeho odstoupení v reakci na kolaps islandského bankovního systému žádala premiérka Jóhanna Sigurðardóttirová i islandská veřejnost. V září téhož roku se stal členem redakce Morgunblaðiðu, jednoho z největších islandských deníků, což opět vyvolalo celonárodní rozhořčení, následované řadou zrušených předplacených objednávek. Během jednoho roku přišel list o třetinu svých předplatitelů, a za rok 2009 tak skončil ve ztrátě 667 milionů ISK.\n"}
{"id": "87262", "url": "https://cs.wikipedia.org/wiki?curid=87262", "title": "Milada Gabrielová", "text": "Milada Gabrielová\n\nMilada Gabrielová (13. srpna 1959 ve Frýdlantu) je česká malířka. Vystudovala konstrukci nábytku na SUPŠ, poté ilustraci na VŠUP. Zabývá se navrhováním interiéru a krajinomalbou a malbou obecně (sklony k realismu).\n"}
{"id": "87265", "url": "https://cs.wikipedia.org/wiki?curid=87265", "title": "Alexej Terenin", "text": "Alexej Terenin\n\nAlexej Terenin (* 1969) je architekt, který se zabývá olejomalbou. Narodil se v Moskvě, kde i vystudoval vysokou školu architektonickou. Žije v Praze. \n\nZabýval se nejrůznějšími činnostmi, podílel se na divadelních představeních ve Velkém moskevském divadle jako scénograf a návrhář kostýmů. Vyzkoušel si spoustu nejrůznějších malířských technik, aby vyzkoušel, co by mu vyhovovalo nejvíce. \nJeho tématy jsou figury v kompozici se zvířaty a různé jiné snové výjevy. Jeho obrazy jsou specificky barvené do teplých tónů spíše pastelových než křiklavých. Vystavuje po celém světě, např. v Japonsku, Rusku, Americe či Německu.\n\nV Praze má dvě galerie pod názvem \"T studio\", z nichž jedna je u Malostranského náměstí. Druhá je v ulici Štupartské 5.\n"}
{"id": "87268", "url": "https://cs.wikipedia.org/wiki?curid=87268", "title": "BAR 002", "text": "BAR 002\n\nBAR 002 byl druhým vozem formule 1 týmu British American Racing, který se účastnil mistrovství světa v roce 2000.\n\nBAR 002 se vzhledově podobá modelu BAR 01 z předešlého roku, ale jen zdánlivě. Na voze proběhlo mnoho změn, některé jsou vidět a jiné jsou oku skryté. Tým se hodně učil od mnohem zkušenější Hondy a proto jsou vidět významná zlepšení v oblasti tuhosti šasi a také v aerodynamice. Vůz má dobré prostředky v podobě zkušených pilotů a partnerství Hondy.\n\n\n\n\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě\n"}
{"id": "87269", "url": "https://cs.wikipedia.org/wiki?curid=87269", "title": "Oldřich Tichý", "text": "Oldřich Tichý\n\nOldřich Tichý (* 15. září 1959, Zlín) je český malíř.\n\nStudoval SUPŠ v Uherském Hradišti (obor malba 1974–1978), a AVU v Praze (1980–1986). Figuruje ve sbírkách Národní galerie v Praze, Moravské galerie v Brně, Státní galerie ve Zlíně, Státní galerie v Náchodě, Středoevropské galerie v Praze, galerie Cobra v Paříži, galerie 14 v Lausanne, galerie Dijkstra v Antverpách.\n\nPráce od Oldřicha Tichého byly publikovány v řadě domácích a zahraničních knih o českém umění. Soukromé sbírky v České republice, Německu, Belgii, Nizozemsku, Švýcarsku, Francii a Anglii. Je členem SVÚ Mánes.\n\nVe Zlíně žil až do roku 1980. Jeho lidský a umělecký profil spoluvytvářelo nejenom harmonické prostředí početné rodiny, ale též pobyty u prarodičů v Tichově u Valašských Klobouk. Kontakt s prostředím valašského venkova a poznání života tamních obyvatel, jež se v té době odvíjel ještě do značné míry v intencích existenčního sepětí člověka s přírodou, na vnímavého hocha – v němž se již probouzel umělecký duch – značně zapůsobil a promítl se později i do charakteru jeho díla.\n\nAbsolvoval SUPŠ v Uh. Hradišti, kde si osvojil základy výtvarných technik a začal intenzívněji vnímat i určité obecnější duchovní tendence a společenské souvislosti spjaté s uměleckou tvorbou. Již v prvním ročníku studia pro něho bylo i v tomto ohledu podnětné setkání s malířem Zdeňkem Matyášem.\n\nPo ukončení středoškolského studia pracoval v mezidobí, než byl přijat na AVU, v psychiatrické léčebně v Kroměříži jako arteterapeut. Do tohoto a těsně následného období se datuje již vznik jeho prvních závažnějších obrazových kompozic. Jsou to vesměs expresivně vypjaté práce „rouaultovské ražby“, jež vykazují zaujetí či inspiraci mezními psychickými stavy lidské bytosti.\n\nAbsolvoval AVU v Praze u prof. Františka Jiroudka. Jeho práce se však názorově značně rozcházely s malířským projevem profesora školy i dalších pedagogů působících na Akademii. V zásadě dále rozvíjel svou tvorbu z předchozích dvou let. V těchto vesměs figurativních kompozicích, ale již i zátiších, je však již patrné opouštění víceméně intuitivně-expresivních malířských pozic a důraznější směřování ke konstituci imaginativního obrazu na bázi racionálněji založeného kompozičního řádu. Na jaře roku 1986 se poprvé zúčastnil 5.konfrontační výstavy výtvarníků nejmladší generace ve Svárově.\n\nNa jaře 1986 se poprvé zúčastnil 5. konfrontační výstavy umělců nejmladší generace ve Svárově.\n\nJedno z důležitých období autorova života i tvorby. Jeho imaginativní práce, vesměs zátiší, zprvu svým pojetím a atmosférou evokují metafyzickou malbu (1987). Posléze, po návratu ze základní vojenské služby a po překonání vážné choroby se s novou koncentrací na výtvarnou práci již v roce 1988 začínají objevovat první autorovy charakteristické obrazové kompozice, které těží z kulturních a přírodních artefaktů, z vrstevnaté symboliky výtvarně monumentálně cítěných a ozvláštněných předmětných prvků v abstraktním prostředí obrazové plochy. Důležitou roli přitom, i z pohledu dalšího rozvoje jeho tvorby, sehrálo i to, že se i s rodinou po narození syna trvale usadil na statku v Dojetřicích u Sázavy. V té době namaloval i jednu ze svých podstatných obrazových kompozic Žiju sám ve zdejších lesích. V říjnu téhož roku (1988) proběhla v kulturním středisku Blatiny v Praze VI. také první samostatná výstava jeho prací s úvodním katalogovým textem Ivony Raimanové.\nNa jaře roku 1989 založil spolu s Tomášem Rossí, Ladislavem Sorokáčem, Lenkou Vilhelmovou a Petrem Župníkem skupinu Most, s níž absolvoval všechny výstavy.\n\nPočínaje rokem 1990 autor začíná pravidelně komunikovat se zahraničím, kde postupně proběhla i řada jeho výstav (Švýcarsko, Německo, Francie, Holandsko), z nichž se také postupně značný počet děl dostal do různých, zejména privátních uměleckých sbírek. Zahraniční pobytu mu umožnily seznámit se blíže s uměleckým děním na západ od našich hranic, ale i s díly klasiků, zejména moderního umění. Vedle obdivu ke velkým osobnostem španělského malířství (zejména A. Tapiès a A. Saura), jejichž práce měl ve možnost ve větší míře spatřit, díky odvážné výstavní politice NG, v průběhu 80. let již i v Praze, se mohl blíže seznámit i s díly dalších osobností světového umění, z nichž na něho značně zapůsobila např. malba Francouzů G. Rouaulta a J. Dubuffeta. Bližší poznání prací významných evropských umělců ho značně podpořilo ve vlastním uměleckém úsilí. Jeho malba nabyla na jistotě, jeho projev se uvolnil a v jistém smyslu dynamizoval. Vznikala řada jeho důležitých obrazů.\n\nUmělec získal cenu nadace The Pollock-Krasner Foundation v New Yorku. Cena mu umožnila věnovat se soustavněji, bez vážnějších existenčních problémů, vlastní tvorbě. V umělcově dojetřickém ateliéru řada objektů, jejichž existence nově podnítila i jeho další malbu. Autorova malba se tematicky zužuje na atributy archetypálních znaků ambivalentního 2. poloviny 90. let – Obrazy jako Okno nebo Okno do tebe naznačují určitý názorový posun v autorově malbě, která se více než kdykoli předtím koncentruje i na malířské problémy o sobě. To se projevuje jednak v nové více psychologizující tematizaci jeho kompozic (Za tebou, 1999) a zejména v práci s obrazovou plochou a prostorem, který je již principiálně oproštěn od veškerých vazeb s iluzívní realitou. Jde už pouze o prostor nebo prostory obrazové-imaginativní.\n\nPo roce 2000 vznikají v ateliéru Oldřicha Tichého obrazy, v nichž je v pozoruhodné organické jednotě s celým jeho předchozím dílem rozvinuto téma vnitřního(duchovního) a vnějšího světa. Jsou to jednak autorovy tradiční robustní znakovité, symbolistní tvary či „individuality“ (Ležící, 2004), ale již i abstraktní, realitu dynamiky života, mnohosti, nekonečnosti a otevřenosti přírodního a lidského bytí evokující kompozice (Moře 2006; Moje geometrie), anebo i oba trendy a stavy ve vzájemné konfrontaci (V labyrintu cesta, 2001-2006).\n\nV Galerii Václava Špály v Praze se uskutečnila významná výstava s příznačným názvem Já a ty, doprovázená až dosud nejrozsáhlejším výstavním katalogem-publikací s obsáhlou obrazovou dokumentací a texty Radana Wagnera, Ivana Neumanna, Jany Šálkové a Oldřicha Tichého.\n\n"}
{"id": "87271", "url": "https://cs.wikipedia.org/wiki?curid=87271", "title": "Věnceslav Černý", "text": "Věnceslav Černý\n\nVěnceslav Černý (27. ledna 1865, Staré Benátky, nyní součást Benátek nad Jizerou – 15. dubna 1936, Mladá Boleslav) byl český malíř, ilustrátor a loutkař.\n\nNejprve studoval na pražské Akademii výtvarných umění u prof. Františka Čermáka a Antonína Lhoty, později i na akademii (Akademie der bildenden Künste) ve Vídni u prof. Christiana Griepenkerla. Střídavě žil v Praze, v Mladé Boleslavi a v lázních Železnice.\nByl ženat, s manželkou Marií, rozenou Jechovou (1874–?) měl syna Aleše (1895–?) a dceru Květuši (1898–?).\n\nZemřel v nemocnici v Mladé Boleslavi, pohřben byl v Železnici.\n\nTéměř výhradně se věnoval ilustraci, jak knižní (především dobrodružné knihy), tak i časopisecké (Světozor, Zlatá Praha). Kromě toho se zabýval i historickými, zejména bitevními motivy v podobě kreseb i velkých olejomaleb.\n\nByl oblíbeným ilustrátorem mnoha pražských nakladatelství (např. Kvasnička a Hampl, Alois Hynek, Toužimský a Moravec nebo Josef R. Vilímek), v jejichž vydáních ilustroval zejména knihy Lidije Aleksejevny Čarské, Františka Josefa Čečetky, Aloise Jiráska, Karla Maye a Henryka Sienkiewicze. Vyzdobil rovněž vydání pamětí italského dobrodruha Giacoma Casanovy a v letech 1893 až 1909 ilustroval šestnáct knih Julesa Verna.\n\n\n\n"}
{"id": "87272", "url": "https://cs.wikipedia.org/wiki?curid=87272", "title": "Impresionismus (hudba)", "text": "Impresionismus (hudba)\n\nImpresionismus je umělecký směr přelomu 19. a 20. století. Byl objeven francouzskými malíři a také právě v tomto uměleckém odvětví na sebe nejvýrazněji upozornil, postupně ovšem pronikl i do hudby a poezie. Výraz imprese znamená vjem, dojem nebo otisk. Již sám název vypovídá o způsobu práce, jde tedy o zachycení dojmu, kterým na umělce zapůsobil okolní svět během jediného okamžiku. Výraz „prchavý okamžik“ je základním impresionistickým pojmem, prvkem.\n\nTěžištěm hudebního impresionistického výrazu je harmonie, která se již neřídí ustálenými zákony. Typické jsou časté změny modality uvnitř skladeb, složité a rozmanitě obměňované akordy a uvolněná tonalita. Dochází k emancipaci všech tónů stupnic kromě tóniky, jíž je její hlavní význam ponechán. Impresionistická díla postrádají práci s tématem, melodie ztrácí na významu a objevuje se převážně pouze v útržkovitě formě. Impresionismus v hudbě zrušil či alespoň znejasnil pravidlo formálního členění skladeb stejně jako v malířství rušil perspektivu. Je to nepochybně důsledek kladení důrazu na působení okamžiku, aniž by si posluchač měl uvědomovat souvztažnost průběhu skladby i jejího instrumentačního řádu. Impresionistická skladba předpokládá u posluchače naprosté otevření se dojmu a nestojí o to, aby jí jakkoli zkoumal. Pokud tak respondent neučiní,\ndílo na něj nemůže zapůsobit.\n\nZakladatelem hudebního impresionismu byl francouzský skladatel Claude Debussy (1862 - 1918). Skladby, které byly jakousi předzvěstí tohoto směru lze však nalézt již dříve v díle ruského skladatele Musorgského \"Obrázky z výstavy (Kartinky)\" a v raných skladbách Erika Satie. V Debussyho díle se v plné síle objevuje impresionismus v polovině devadesátých let 19.století. Jeho vrcholnými skladbami jsou orchestrální \"Faunovo odpoledne\", \"Nokturna\", tři symfonické skici \"Moře\" i klavírní obrazy (např.\"Potopená katedrála\"). V letech 1893-1902 složil své stěžejní dílo, operu \"Pelléas a Melisanda\". Hudební impresionismus přijalo mnoho skladatelů té doby, z nichž nejvýznamnějším byl Maurice Ravel (1875 - 1937). Ten píše i hudbu komorní, nejslavnějšími jsou však jeho orchestrální \"Bolero\" a \"Španělská rapsodie\". Vynikajícím impresionistou byl také Ital Ottorino Respighi (1870 - 1936), především ve trilogii \"Římské fontány\", \"Římské pinie\" a \"Římské slavnosti\".\n\n\n"}
{"id": "87287", "url": "https://cs.wikipedia.org/wiki?curid=87287", "title": "Bratři Ebenové", "text": "Bratři Ebenové\n\nBratři Ebenové je česká hudební skupina, kterou tvoří bratři Kryštof, Marek a David Ebenové.\n\nV roce 1979 získala skupina interpretační cenu na festivalu Porta v Olomouci.\n\nV první polovině 90. let 20. století příliš nekoncertovali, z popudu Zdeňka Vřešťála a s pomocí Karla Plíhala ale natočili spolu s muzikanty z kapely Etc..., kontrabasistou Jaromírem Honzákem a Ivou Bittovou úspěšné album \"Tichá domácnost\". Album vyšlo, ale aktivita kapely byla minimální, více koncertují až v současnosti, po úspěchu s albem \"Já na tom dělám\", na kterém kromě hostů z \"Tiché domácnosti\" zpívá jednu píseň také Jiří Schmitzer a kde se v roli Senecta v jedné písni objevuje i Jiří Bartoška. Všichni tito hosté a Stanislav Předota a Ondřej Maňour ze souboru Schola Gregoriana Pragensis, který vede David Eben, také vystupují na koncertním DVD, které bylo natočeno o dva roky později.\n\n\nMarek Eben se také objevil na živém DVD skupiny Sto zvířat \"Jste normální?\", kde zazpíval píseň \"Já na tom dělám\".\n\nBratři Ebenové se svými spoluhráči nahráli také CD \"Muž, který sázel stromy\" (2008), text novely Jeana Giona čte Marek Eben, který také složil hudbu. Marek Eben složil také hudbu a texty písní pro dramatizaci knihy \"Kouzelný kalendář\" Josteina Gaardera (3CD, 2008).\n\n\n\n"}
{"id": "87290", "url": "https://cs.wikipedia.org/wiki?curid=87290", "title": "Jeřáb rajský", "text": "Jeřáb rajský\n\nJeřáb rajský (\"Anthropoides paradisea,\" příp. \"Anthropoides paradiseus\", nebo také \"Grus paradisea\") je šedobíle zbarvený pták s černým ocasem, vysoký asi 115 cm, původem z Jihoafrické republiky. Je také považován za národního ptáka Jihoafrické republiky. Poprvé jej v roce 1793 popsal A. A. Lichtenstein.\n\nJeřáb rajský je vysoký pták, který žije se zdržuje především u země. Na výšku má okolo 100 až 120 cm, rozpětí křídel je 180 až 200 cm a váží 3,6 až 6,2 kg. Samotné křídlo měří okolo 55 cm. Výška, váha i rozpětí křídel záleží na tom, kde daný jednotlivec žije a na potravě a jejím množství. Tento jeřáb má světle modro\"–\"šedé barvy, které směrem k hlavě tmavnou. Na rozdíl od většiny ostatních jeřábů má relativně velkou hlavu a poměrně tenký krk. Mláďata jsou o něco světlejší se žlutohnědým zbarvením na hlavě, a bez dlouhého ocasního peří.\n\nTento pták se vyskytuje především v jižní Africe, výjimečně i na jihovýchodě tohoto kontinentu.\n\nJařáb rajský vyhledává především suché travnaté pahorkatiny s řídkým stromovým porostem, kde se může v případě potřeby schovat. V době hnízdění dávají přednost hnízdění v horských nebo mokřadních oblastech, přestože běžně vyhledávají suchá místa. Běžně se nacházejí v nadmořské výšce 1300 až 2000 metrů. Jedná se o stěhovavé ptáky, takže na zimu je můžeme vidět i v nížinách. Poslední dobou se jim daří v okolí zemědělských oblastí Western Cape, kde jejich počty rostou, přesto se stále jedná o ohrožený druh.\nJeřáb rajský se mimo období rozmnožování shromažďuje do skupin, kde vládne přísná hierarchie. Dominantní jsou vždy dospělí samci a nemusí se jednat jen o příslušníky druhu jeřáb rajský, ale i o jiné jeřáby. Během období hnízdění jsou poměrně agresivní vůči jiným zvířatům, i vůči býložravcům, jiným jeřábovitým, nebo i lidem.\n\nHnízdí od října do prosince. Hnízdo má kupovitý tvar, často je umístěno v mělké vodě. Samice snáší dvě vejce, která inkubuje asi po dobu 30 dní. Po vylíhnutí oba rodiče vodí mláďata asi 4 měsíce. Již dva dny po vylíhnutí umí mláďata dobře chodit i plavat. Krmí je většinou matka, a to vyvržením natrávené potravy. Při dalším obdobím rozmnožování je rodiče vyženou a mláďata si najdou vlastní skupinu.\n\nŽiví se travinami nebo ostřicemi, v době hnízdění, kdy mají omezené možnosti, se ale krmí i jinými rostlinami, které rostou v okolí mokřadů. Často se živí i hmyzem, třeba kobylkami. Stravu svoji i svých mláďat si zpestřují i pomocí krabů, hlemýžďů, žab nebo ještěrek.\nXhosové nazývají tyto ptáky \"indwe\" a obecně platí, že \"správný válečník\" by se měl zdobit pery právě jeřábů rajských. Ceremoniál, při kterém muž dostane vlastní pera jeřábů rajských, se v xhoštině nazývá \"ukundzabela.\"\n\nTento druh jeřába byl v srpnu 2019 chován přibližně v šesti desítkách evropských zoo. Největší zastoupení má v zoo ve Spojeném království a Německu. V Česku jej chovají jen dvě zoo: Zoo Dvůr Králové a Zoo Praha. V minulosti byl chován také v Zoo Chleby a Zooparku Vyškov.\n\nV Zoo Praha se prvně tento druh objevil v roce 1955. Jednalo se o dva jedince, kteří byli součástí tehdejších tranzitních transportů. Jeřábi získaní v roce 1984 byli prvními, které mohli obdivovat návštěvníci, neboť se dostali do expozice. Tehdy dovezená samice Káča byla v pražské zoo do roku 2003 a odchovala několik mláďat. První úspěšný odchov (byť umělý) byl zaznamenán v roce 1987. Přirozený odchov se podařil o další dva roky později (1989) a roku 1990 se odchov pod rodiči podařil opět. Tehdy narozená samice Julča je součástí osazenstva Zoo Praha i v současnosti. Ke konci roku 2018 byli chováni dva samic a jedna samice.\n\nTento druh je chován v expozičním celku Ptačí mokřady v dolní části zoo.\n\n"}
{"id": "87294", "url": "https://cs.wikipedia.org/wiki?curid=87294", "title": "Claude Debussy", "text": "Claude Debussy\n\nAchille-Claude Debussy [\"ašij klód debysy\"] ( 22. srpna 1862, Saint-Germain-en-Laye - 25. března 1918, Paříž) byl francouzský skladatel, původce a jeden z nejvýznamnějších představitelů hudebního impresionismu. Své umělecké názory sdílel s malíři a básníky, kteří se ve svých dílech snažili zachytit neopakovatelné okamžiky, prchavé vjemy a dojmy, nálady či barevné odstíny.\n\nV sedmi letech se začal učit hrát na klavír a v deseti letech, roku 1872 byl přijat na Pařížskou konzervatoř. Mezi jeho učiteli byl také varhaník César Franck a klavírista Isidor Philipp. Vynikal jako klavírista hrou z listu, rád experimentoval s disonancemi a vzpouzel se klasickým pravidlům. Veřejně hrál hlavně skladby Beethovenovy, Schumannovy a Chopinovy. Roku 1884 získal Prix de Rome a v letech 1885-1887 žil ve Villa Medici v Římě, italské prostředí ho však nenadchlo. V letech 1888 a 1889 navštívil Bayreuth a Wagnerova harmonie na něj udělala velký dojem, podobně jako javánská pentatonika.\n\nDebussy měl řadu milostných afér a společenských skandálů. Roku 1904 se seznámil s Emmou Bardac, ženou pařížského bankéře a vynikající pěvkyní, s níž se nakonec 1908 oženil a měl s ní dceru Claude-Emmu. Zemřel na rakovinu během obléhání Paříže na jaře 1918. Za dělostřeleckého bombardování byl provizorně pohřben na hřbitově Père-Lachaise a o rok později definitivně na malém hřbitově Passy u Trocadéra.\n\nOd 90. let 19. století si Debussy vytvořil svůj vlastní styl, ovlivněný dobovým symbolismem Stéphana Mallarmé a často označovaný jako impresionismus, jakkoli se Debussy sám tomuto označení bránil. Psal hlavně kratší díla, klavírní, komorní i orchestrální hudbu a písně, často na slova Paula Verlaine. 1890 napsal \"Bergamskou suitu\" pro klavír, jejíž třetí věta, \"Au clair de lune\" na Verlainovu báseň, patří k nejznámějším. Publikoval ji až po úpravách roku 1905 a řada skladatelů ji později upravovala pro orchestr.\n\nRoku 1894 napsal jednu ze svých nejslavnějších skladeb, \"Preludium k Faunovu odpoledni\", krátkou symfonickou báseň pro orchestr, inspirovanou Mallarméovou básní. V letech 1893–1902 složil operu \"Pelleas a Melisanda\", v níž mizí dominantní úloha sólisty, který je postaven na roveň sborovému zpěvu. Z orchestrální tvorby jsou nejdůležitější jeho symfonické skici \"Moře\", cyklus \"Obrazy\" a skladba \"Oblaka\" z třídílného titulu nazvaného \"Nokturna\". Významná jsou též jeho drobná klavírní díla, především cyklus 24 skladeb \"Preludia\", obsahující mj. slavné tituly \"Potopená katedrála\", \"Dívka s vlasy jako len\", či \"Mlhy\", dále klavírní cykly \"Obrazy\", \"Rytiny\", \"Pro klavír\", \"Masky\" a další. Klavírní \"Preludia\" byla nedávno zpracována pro orchestr současným belgickým skladatelem Lucem Brewaeysem.\n\n\n\n\n\n"}
{"id": "87295", "url": "https://cs.wikipedia.org/wiki?curid=87295", "title": "François Bayrou", "text": "François Bayrou\n\nFrançois Bayrou (* 25. května 1951 v Bordères u Lourdes) je jedním z předních francouzských politiků, předseda francouzské UDF, bývalý europoslanec a spolupředseda evropské EDS.\n\nVystupuje jako přesvědčený demokrat, navazuje na tradice myšlenky federální Evropy. Je ženatý, má šest dětí a je praktikujícím katolíkem. Publikuje, vystupuje v médiích a ve veřejných diskusích. Napsal několik politických i historických knih, zvlášť se proslavil biografií o Jindřichu IV.\n\nBayrou pochází z rodiny drobných sedláků. Studoval klasickou literaturu na univerzitě v Bordeaux, posléze vystudoval prestižní školu veřejné správy École Normale Supérieure v Paříži.\n\nPoliticky se vypracoval v občansko-liberální straně Union pour la démocratie française (UDF), za kterou zastupoval departement Pyrénées-Atlantiques ve francouzském parlamentu.\n\nOd roku 1979 do 1981 byl vysokým úředníkem ministerstva zemědělství za ministra Pierre Méhaignerie. Pracoval posléze pro prezidenta senátu Alaina Pohera. Od roku 1984 do 1986 byl poradcem tehdejšího prezidenta Evropského parlamentu Pierra Pflimlina a od 1986 do roku 1993 předsedou \"Stálé komise pro boj proti analfabetismu\".\n\nPo úspěchu pravicových liberálů ve volbách povolal 29. března 1993 nový premiér Edouard Balladur Bayroua do své vlády jako ministra \"Národního vzdělání\" (\"Éducation nationale\"). Za svého působení dal Bayrou důkladně přezkoušet situací žáků, studentů a učitelů ve Francii. Zůstal ministrem i poté, co se v roce 1995 premiérem stal Alain Juppé, který rezort ministerstva rozšířil a pojmenoval tedy l'Éducation nationale, de l'Enseignement supérieur, de la Recherche et de l'Insertion professionnelle.\n\nBayrou se již od těchto dob otevřeně snaží o vytvoření dostatečně silné politické středové síly, která by mohla účinně obstát vůči pravicovým gaullistům. V roce 1998 se stal předsedou UDF. V roce 1999 za ni kandidoval do Evropského parlamentu. UDF získala přes 9 % a Bayrou se stal evropským poslancem.\n\nV roce 2002 poprvé kandidoval na post prezidenta v přímých prezidentských volbách. V prvním kole skončil jako čtvrtý s 6,8 % za Lionelem Jospinem, Jeanem-Mariem Le Penem a Jacquesem Chiracem.\n\nV témže roce došlo k rozdělení tehdejšího tzv. liberálního středu ve Francii, jehož část se přiklonila k Chiracově záměru silné pravicové strany, z kterého vznikla jeho UMP. Bayrou se rozhodl pro samostatnost v UDF.\n\nTehdy také složil svůj mandát evropského poslance, aby se mohl stát poslancem francouzského Národního shromáždění. Avšak v regionálních volbách v Akvitánii jej porazil kandidát UMP. UDF přesto v témže roce získala 12 % ve volbách do Evropského parlamentu.\n\nBayrou je zastáncem Evropské ústavy a vlažným odpůrcem přistoupení Turecka k EU.\n\nFrançois Bayrou kandidoval v prezidentských volbách 2007. Svou kandidaturu oficiálně ohlásil až 2. prosince 2006. V průběhu kampaně vystupoval jako odpůrce mediálního bipolarizování, jež by měla volby redukovat na souboj kandidátky Socialistické strany a kandidáta pravicové UMP. Podařilo se mu během ní předehnat kandidáta krajní pravice Jeana-Marieho Le Pena a dopracovat se na jednoho z pravděpodobných kandidátů do druhého kola. Výzkumy veřejného mínění mu navíc dávaly jako jedinému šanci zvítězit v souboji s kterýmkoliv ze třech ostatních favorizovaných kandidátů. V prvním kolem však Bayrou skončil na třetím místě za socialistkou Ségolène Royalovou a favoritem voleb Nicolasem Sarkozym.\n\n\n\n"}
{"id": "87300", "url": "https://cs.wikipedia.org/wiki?curid=87300", "title": "Kinshasa", "text": "Kinshasa\n\nKinshasa je hlavním městem Demokratické republiky Kongo a je po Káhiře a Lagosu třetím největším městem Afriky. Leží na břehu řeky Kongo. Aktuální počet obyvatel za rok 2008 - 9,5 mil. S městem Brazzaville na druhém břehu řeky tvoří konurbaci čítající 12 mil. obyvatel.\n\nKinshasa byla, pod jménem Léopoldville (podle belgického krále Leopolda II.), založena v roce 1898, když byla dostavěna železnice z Matadi k Malebo - rozsáhlé vodní ploše na řece Kongo. Na místě dnešní Kinshasy byla již od roku 1881 belgická osada. Do role hlavního města Belgického Konga byla povýšena až v roce 1923. Na rozdíl od mnoha dalších koloniálních hlavních měst nebyla položena na pobřeží ale 350 km ve vnitrozemí – je tomu tak kvůli nesplavnosti Konga mezi ústím a výše zmíněným Malebem. Léopoldville byl tedy zbudován jako říční přístav umožňující plavbu dále do vnitrozemí.\n\nV roce 1940 mělo město pouze 50 000 obyvatel. Koloniální správa původně uplatňovala zákaz trvalého pobytu domorodých obyvatel. Toto pravidlo bylo postupně zrušeno a do města přišla řada žen (ještě v roce 1933 byl poměr počtu žen a mužů ve městě 1:2), které se zasloužily o výrazný nárůst porodnosti. V roce 1960 mělo město již 400 000 obyvatel. V polovině 90. let se počet obyvatel pohyboval kolem 4,5 milionu.\n\nK nárůstu plochy města došlo ihned po osamostatnění země. Následovala však pětiletá občanská válka, která zničila i plánovací kapacity místní samosprávy. Kinshasa tudíž dále rostla bez náležitého plánování. Přes rozlehlost města nedosahuje hustota zalidnění hodnot známých ze západní Afriky.\n\nKlíčovými pro rozvoj Kinshasy bylo období po druhé světové válce, kdy do země přišly vysoké investice, dále pak občanská válka letech 1960 až 1965, kvůli které přišlo do hlavního města mnoho obyvatel z venkova (kteří byli válkou nejvíce postiženi) a konečně \"Zairianizace\" prezidenta Mobutua (převedení podniků se zahraničními vlastníky do rukou občanů Zairu), která vedla k zániku mnoha podniků, zejména na venkově. Zároveň se však zvýšily reinvestice zisků v hlavním městě (noví vlastníci podniků pocházeli hlavně z Kinshasy).\n\nKinshasa byla za Mobutuova režimu značně protežována. Mezi léty 1969 a 1976 bylo 36 % národních investic schválených tzv. \"Investiční komisí\" umístěno v Kinshase a jejím okolí (World Trade Centre, Cité de la Voix du Zaïre, mimoúrovňová křižovatka Limete, vodní elektrárny na Kongu, slévárny v Maluku, cementárna, průmyslová zóna Inga) zatímco provincie Shaba jich získala jen 14 %.\n\nDíky vodním elektrárnám na řece Kongu (Inga I a Inga II) má Kinshasa dostatečné dodávky elektřiny.\n\nVelkou potíží města i celého státu je rozvrácená státní správa. To se promítá například na trhu s pozemky v hlavním městě. Ten je mimořádně nepřehledný – důležitou roli v něm již od osamostatnění země hrají oblastní náčelníci. Zaměstnanci katastrálních úřadů často zcizili katastrální mapy a nabízejí služby zprostředkování všem, kteří chtějí koupit pozemek nebo zamezit jeho odebrání někým jiným.\n\nKinshasa je jedním z příkladů dopadů městského způsobu života na šíření AIDS. Čtvrť Matonge, kde je soustředěna místní prostituce, prosperovala i v obdobích hospodářského poklesu. Existenci AIDS navíc sami místní občané dlouho popírali. Z francouzské zkratky AIDS - \"SIDA\" si ironicky vytvořili sousloví \"Syndrome Imaginaire pour Décourager les Amoureux\" (\"Smyšlený syndrom k zastrašení milenců\")\n\nMěsto má nedostatečný systém veřejné dopravy.\n\nVýznamné je mezinárodní letiště N'Djili, říční přístav a železniční spojení do Matadi.\n\n\n"}
{"id": "87305", "url": "https://cs.wikipedia.org/wiki?curid=87305", "title": "Marie Rosůlková", "text": "Marie Rosůlková\n\nMarie Rosůlková (17. prosince 1901 Plzeň – 15. května 1993 Praha) byla česká herečka. V divadle hrála od svých 19 do 91 let.\n\nJako bankovní úřednice se soukromě školila u Marie Laudové-Hořicové. \n\nOd roku 1921 hrála divadlo profesionálně v Plzni, Českých Budějovicích a v brněnském Zemském divadle (1931–1933). Od počátku hrála spíše role paniček a zkušených žen než mladých naivek (Frank Wedekind: \"Lulu\", České Budějovice, 1924, role a roličky ve hrách \"Přednosta stanice\", \"U snědeného krámu\" a mnoha dalších). \n\nKrátce se objevila v souboru Divadla Vlasty Buriana a v letech 1934–1949 působila v Divadle na Vinohradech, od roku 1950 do roku 1982 stála na prknech Městských divadel pražských . Dostávala zde spíše charakterní role, jež tu a tam obohacovala svým sklonem k laskavé parodii (španělská královna Marie Luisa, Frank Tetauer: \"Don Manuel a Marie Luisa\"). \n\nV roce 1960 vytvořila postavu italské matrony \"Filumeny Marturano\" ve stejnojmenné komedii Eduarda De Filipa. Ve stáří se dočkala i v divadle své vskutku životní role v postavě výstřední, především však laskavé a moudré tulačky Maude, hlavní postavy divácky úspěšné komedie \"Harold a Maude\" (1976).\n\nPrvní filmové role získala již koncem 30. let, ale největší popularitu jí přinesly až v 70. letech komediální role babiček a excentrických starších žen. V takovýchto rolích se uplatnila i v televizi. Nejznámější je její role babičky, autorky detektivek v seriálu \"Taková normální rodinka\".\n\nDne 25. února 1948 podepsala výzvu prokomunistické inteligence \"Kupředu, zpátky ni krok\" podporující komunistický převrat. V roce 1966 byla jmenována zasloužilou umělkyní. \n\nJe pohřbena na Vyšehradském hřbitově ve zvláštním oddělení určeném pro jeptišky (východní strana u vchodu).\n\n\n\n\n"}
{"id": "87311", "url": "https://cs.wikipedia.org/wiki?curid=87311", "title": "Žofie Kabelková", "text": "Žofie Kabelková\n\nŽofie Kabelková (* 13. ledna 1983 Jihlava) je česká písničkářka a zpěvačka.\n\nZpívala s několika kapelami (Los Folkloristas, Čerstway vzduch), jako samotná písničkářka s kytarou jezdí od roku 1998 na festivaly (např. Folkový kvítek, Porta, Zahrada, Křídla), občas ji doprovázeli kytarista Tomáš Honsa a baskytarista Petr Vacek. V roce 2003 vydala své písničkářské album \"Žiju\", od té doby ale spíše jen zpívá, v současné době v amatérské skupině Chakra Bandoleros a s Panoptikem, sdružením tří mladých písničkářů (Žofie Kabelková, Ivo Cicvárek, Marcel Kříž a jejich doprovodná kapela).\n\nSpolu s písničkářkami Martinou Trchovou a Magdou Brožkovou tvoří humorné trio Ježibabinec.\n\nV roce 2002 zpívala v animovaném filmu \"Báječná show\".\nV roce 2007 ukončila bakalářské studium češtiny na FF MUNI v Brně, v letech 2008-2014 připravovala pořad Regionáda\nv Českém rozhlase, Region - Vysočina.\nV současnosti koncertuje buď sama nebo s flétnistkou Petrou Klementovou.\n\n\nHostovala také na dvou albech Ivo Cicvárka \"Vidět víc\" (2000) a \"V letadle\" (2002) a albech Martiny Trchové \"Maxisingl\" (2003) a \"Čerstvě natřeno\" (2005).\n\nJe k slyšení také na samplerech Indies Records (2003), \"Zahrada písničkářů\" (2002) a \"Folkový kvítek 2001\" (2001) a na soundtracku k filmu \"Báječná show\" (2002, VHS 2002, DVD 2003). Účinkuje také v singlu a klipu Michaela Foreta \"V síti\".\n\n"}
{"id": "87315", "url": "https://cs.wikipedia.org/wiki?curid=87315", "title": "David Nalbandian", "text": "David Nalbandian\n\nDavid Nalbandian (* 1. ledna 1982 Unquillo, Córdoba, Argentina) je profesionálním hráčem tenisu, jeho nejvyšší postavení na žebříčku ATP bylo třetí místo v březnu 2006. Aktuálně (říjen 2009) je na 14. místě žebříčku ATP.\nZa svou dosavadní kariéru vyhrál 10 turnajů ve dvouhře.\n\nNejvětším úspěchem na grandslamových turnajích zůstává pro tohoto Argentince finále Wimbledonu v roce 2002, kde podlehl Lleytonu Hewittovi z Austrálie 1-6, 3-6, 2-6.\n\nTenis začal hrát v pěti letech. Jako juniorský hráč vyhrál juniorské US Open proti Rogeru Federerovi a právě s Rogerem Federerem má jako jeden z mála hráčů skoro vyrovnanou bilanci vzájemných střetnutí. Momentální skóre hovoří 8-11 z pohledu Nalbandiana.\n\nV roce 2012 se dostal až do finále turnaje AEGON Championships kde ovšem při hře proti Marinu Čilićovi nezvládl emoce a odkopl reklamní desku, která zranila rozhodčího – poté byl v souladu s pravidly diskvalifikován.\n\nDavid Nalbandian se zúčastnil 16 zápasů v Davisově poháru za tým Argentiny s bilancí 17-4 ve dvouhře a 10-5 ve čtyřhře.\n\n"}
{"id": "87324", "url": "https://cs.wikipedia.org/wiki?curid=87324", "title": "Adaptive Transform Acoustic Coding", "text": "Adaptive Transform Acoustic Coding\n\nATRAC je zkratkou pro Adaptive Transform Accoustic Coding a jedná se o ztrátovou kompresi zvuku. Podobně jako metoda komprese použitá ve formátu MP3 využívá i ATRAC psychoakustického modelu zvuku, který dovoluje snížit objem dat potřebných pro popis průběhu zvukového signálu tak, že je lidským uchem téměř nerozeznatelný od originálního nekomprimovaného signálu. ATRAC byl navržen a použit pro zařízení používajících minidisc médium (MD), které má oproti klasickému CD přibližně 4-5× menší kapacitu, takže zatímco u CD je datový tok 1,4 Mbit/s u MD, za použití ATRAC, je tento tok pouhých 292 kbit/s. V průběhu doby došlo k dalším úpravám kodéru ATRAC, takže ATRAC3 umožňoval ukládat hudbu s datovým tokem 132 kbit/s (LP2) a 66 kbit/s (LP4) a ATRAC3plus 256 kbit/s (Hi-MD SP) a 64 kbit/s (Hi-MD LP).\n\n"}
{"id": "87327", "url": "https://cs.wikipedia.org/wiki?curid=87327", "title": "Laplace (rozcestník)", "text": "Laplace (rozcestník)\n\nLaplace může mít tyto významy:\n\n\n"}
{"id": "87332", "url": "https://cs.wikipedia.org/wiki?curid=87332", "title": "Divadlo na Vinohradech", "text": "Divadlo na Vinohradech\n\nDivadlo na Vinohradech je jedna z hlavních činoherních scén v Praze, která se nachází na náměstí Míru v městské části Praha 2 na Vinohradech. Budova divadla převážně ve stylu novorenesance se secesními prvky z roku 1907 stojí v Městské památkové zóně Vinohrady, Žižkov, Vršovice.\n\nBudova divadla byla postavena v letech 1905–1907 staviteli Janem Majerem a Josefem Veselým podle návrhu architekta Aloise Čenského.\n\nAlegorické postavy na pylonech nad středovým průčelím budovy představují \"Statečnost\" (anděl se vztyčeným mečem) a \"Pravda\" (anděl se zrcadlem), jejich autorem je Milan Havlíček.\n\n\nDivadlo bylo slavnostně otevřeno 24. listopadu 1907. Prvním představením byla hra Jaroslava Vrchlického \"Godiva\" v režii F. A. Šuberta s výpravou Josefa Weniga. Kromě činohry působil v divadle zpočátku i operní a operetní soubor, a to až do roku 1919.\n\n\n\n\nK významným hercům působícím v činohře patřili (v abecedním pořadí) např.:\n\nK významným režisérům meziválečného období patřil např. Jaroslav Kvapil, působící ve Vinohradském divadle v letech 1921 až 1928, za jehož působení pracoval v letech 1921 až 1923 jako dramaturg Karel Čapek.\n\nK dalším významným režisérům v historii Vinohradského divadla patřili (v abecedním pořadí) např.:\n\n\nSoučasným ředitelem divadla je herec, režisér a bývalý senátor Tomáš Töpfer, bývalý ředitel Divadla Na Fidlovačce, působící v Divadle na Vinohradech již v letech 1987–1998. Uměleckým šéfem je Juraj Deák a šéfdramaturgem Jan Vedral.\n\n\n"}
{"id": "87334", "url": "https://cs.wikipedia.org/wiki?curid=87334", "title": "Majakovskaja (stanice metra v Moskvě)", "text": "Majakovskaja (stanice metra v Moskvě)\n\nMajakovskaja () je stanice moskevského metra. Patří k nejznámějším a nejvíce fotografovaným stanicím v celé síti moskevského metra a je také de facto jeho symbolem. Pojmenována je po Vladimiru Majakovském, ruském prozaikovi, básníkovi a dramatikovi.\n\nStanice se nachází na Zamoskvorecké lince, v její prostřední části pod samotným centrem Moskvy. Je podzemní, s ostrovním nástupištěm, pilířová (jako první v Moskvě), s pilíři umístěnými ve dvou řadách a vytvářejícími tak u stropu klenby. Založena byla 33 m hluboko pod povrchem. Provedení celého podzemního prostoru, navrženého architektem Alexejem Duškinem má prvky art deco a po otevření celé stanice zaznamenalo velký úspěch (architektonické ztvárnění bylo oceněno například na světové výstavě v New Yorku roku 1938). Dále byl použit na obklad mramor a vápenec, na podlahu pak několik druhů mramoru a žuly. Ve středním prostoru je na stropě umístěno 25 mozaik s tematikou socialistického realismu, tematicky pojatých jako \"„24 hodin sovětského nebe“\". Z nástupiště vedou na povrch dva výstupy; první, z roku 1938 po eskalátorovém tunelu do povrchového vestibulu v přízemí budovy a druhý, postavený roku 2005 vycházející ze stanice unikátním způsobem – cestující musí nejdříve po krátkých eskalátorech sejít ještě níže pod úroveň stanice do menšího vestibulu, ze kterého teprve vede výstup na povrch.\n\nOtevřena byla jako jedna z prvních stanic podzemní dráhy 11. září roku 1938, v rámci II. etapy zprovozňování sítě metra (otevření Zamoskvorecké linky). Vzhledem ke svému hlubokému založení sehrála důležitou roli v druhé světové válce, kdy sloužila jako protiletecký kryt. Roku 1941 se tu také konal sjezd delegátů SSSR, uspořádaný na počest 24. výročí Říjnové revoluce. Ze všech tehdy dokončených stanic byla totiž pro takovou akci nejvhodnější – nejhlubší a nejprostornější.\n\n"}
{"id": "87338", "url": "https://cs.wikipedia.org/wiki?curid=87338", "title": "Gymnázium Bohumila Hrabala v Nymburce", "text": "Gymnázium Bohumila Hrabala v Nymburce\n\nGymnázium Bohumila Hrabala v Nymburce je všeobecné gymnázium, které se nachází ve městě Nymburk. Budova gymnázia se nachází v ulici Komenského hned vedle základní školy.\n\nŠkola byla jako tehdejší c. k. vyšší reálka založena v roce 1903. Od roku 1907 sídlí v nové budově, která byla na svou dobu velice moderní, postavena byla v novorenesančním stylu. V současné době školu navštěvuje přibližně 600 studentů především z Nymburka a okolí. Nejslavnějším absolventem školy je spisovatel Bohumil Hrabal, který zde dokonce propadl z českého jazyka. Studovala zde také herečka Růžena Merunková.\n\nV roce 2007 se budova nymburského gymnázia „dožila“ sta let, tj. projekt \"Sto let pod střechou\", a ve školním roce 2013/2014 se konaly oslavy 111. let od založení školy, tj. projekt \"111. let\". Od 1. září 2014 škola zároveň získala po svém slavném absolventovi název \"Gymnázium Bohumila Hrabala v Nymburce\".\n\n\n"}
{"id": "87342", "url": "https://cs.wikipedia.org/wiki?curid=87342", "title": "Orel (jezero)", "text": "Orel (jezero)\n\nOreľ ( ) je jezero v Nikolajevském rajónu v Chabarovském kraji v Rusku. Má rozlohu 314 km². Je 27 km dlouhé a 11 km široké. Dosahuje maximální hloubky 3,8 m.\n\nBřehy pokrývá smíšený listnatý les.\n\nLeží na levém břehu Amuru nedaleko jeho ústí. Je s ním spojené několika průtoky. Do jezera ústí řeky Džali, Bekči a další.\n\nV západní části jezera byla vytvořena přírodní rezervace krajského významu Priozernyj o rozloze 29 500 ha.\n"}
{"id": "87343", "url": "https://cs.wikipedia.org/wiki?curid=87343", "title": "Pekulnějské jezero", "text": "Pekulnějské jezero\n\nPekulnějské jezero ( ) je lagunové jezero na severozápadním pobřeží Beringova moře v Čukotském autonomním okruhu v Rusku. Má rozlohu 435 km².\n\nOd moře je oddělené systémem náplavných kos. Severní břehy jsou vysoké, zatímco jižní nížinné. Břehy jsou porostlé tundrovým rostlinstvem.\n\nZ jezera odtéká řeka Majna, která ústí do Beringova moře.\n"}
{"id": "87344", "url": "https://cs.wikipedia.org/wiki?curid=87344", "title": "Odkaz Inky", "text": "Odkaz Inky\n\nOdkaz Inky \"(Das Vermächtnis des Inka)\" je dobrodružný román německého spisovatele Karla Maye. \n\nRomán nejprve vycházel v letech 1891-1892 na pokračování ve stuttgartském časopise pro mládež Der Gute Kamerad \"(Dobrý kamarád)\" a prvního knižního vydání se dočkal roku 1895 v nakladatelství Union Deutsche Verlagsgesellschaft, Stuttgart. Nakladatelství Karl-May-Verlag, Bamberg vydává v rámci \"Sebraných spisů Karla Maye\" román pod pořadovým číslem třicet devět. \n\nRomán se odehrává v Argentině v druhé polovině 19. století, v době, kdy na pampách a v pralesích žije ještě původní indiánské obyvatelstvo. Na pozadí protivládního povstání chystaného hrstkou bílých dobrodruhů, využívajících vzájemné řevnivosti indiánských kmenů, se odehrává drama indiánského mladíka Haukaropory, posledního syna královského rodu Inků, který se při objevení ukrytého královského pokladu dovídá poselství svého zemřelého otce, podle kterého má obnovit zaniklou říši |Inků. \n\nÚstřední postavou románu je však starší bělovlasý běloch, otec Jaguár. Přes svůj věk je na vrcholu fyzických i duševních sil a díky svému kladnému vlivu na mladého Inku zabrání vypuknutí povstání. \nPrvní české vydání románu se datuje do roku 1908. V překladu Josefa Ladislava Turnovského a ilustracemi Věnceslava Černého jej pod názvem \"Odkaz posledního Inky\" vydal pražský nakladatel Alois Hynek. Další tři česká vydání pod stejným názvem pocházejí z nakladatelství Toužimský a Moravec. Zde \"Odkaz posledního Inky\" vyšel v rámci tzv. \"Velké řady knih Karla Maye\" v překladu Prokopa Braniše a s ilustracemi Zdeňka Buriana roku 1932, 1940 a 1942. \n\nNa další vydání si museli čeští čtenáři počkat téměř třicet let. Teprve roku 1971 vydalo knihu pod názvem \"Poklad Inků\" s ilustracemi Zdeňka Buriana a v překladu Jiřího Miksy nakladatelství Albatros. A teprve pod dalších dvaceti letech, roku 1991, vydalo román ve třech sešitech a opět pod názvem \"Poklad Inků\" nakladatelství Magnet-Press. Zatím poslední české vydání je z roku 1993, kdy kniha vyšla ve znovuobnoveném nakladatelství Toužimský a Moravec opět pod názvem \"Odkaz posledního Inky\" (překlad z roku 1932 upravil Mikuláš Moravec, ilustrace Zdeněk Burian). \n"}
{"id": "87345", "url": "https://cs.wikipedia.org/wiki?curid=87345", "title": "Ramesse III.", "text": "Ramesse III.\n\nRamesse III. Userma'atre meriamun byl druhým faraonem 20. dynastie po svém otci Setnachtovi. Vládl poměrně dlouho mezi lety 1187 a 1157 př. Kr. v době pro Egypt složité jak z příčin rozvolnění vnitřní správní struktury, zděděné po konci předchozí 19. dynastie, tak i celkového ekonomického oslabení a nutnosti bojů s externími nájezdníky z oblastí kolem Středozemního moře (Mořských národů). Zemřel násilnou smrtí po spiknutí harémových služebníků, vedlejší manželky Tiye a syna Pentawera\n\nZdědil po otci zemi v nedobrém stavu a musel věnovat značené prostředky na konsolidaci správy země, zajišťovat armádu a její nasazení v různých částech neustálých rebelií. Další prostředky byly určeny pro chod četných chrámů, dost rozsáhlou stavební činnost zejména v Madínit Habu, rekonstrukce a výzdobu Ramessea v Thébách. V neposlední řadě to bylo budování sídelního města Pi-Ramesse. Existují záznamy o expedici do země Punt, kde se po delší době opět navázalo na podobné z doby vlády královny Hatšepsut. Po celou dobu vlády se faraon snažil řešit reorganizací správu země. V Harrisově papyru jsou popisovány majetkové a mocenské pozice náboženských center V Thébách, Memfisu a Heliopolisu. Značná část celkové obdělávané půdy byl ve správě chrámových center, největší podíl z toho patřil kněžím v Thébách. Spory s faraonem o jejich přerozdělení pak byly jednou z hlavních příčin četných spiknutí ohrožujících samotného faraona a vyústily v jeho zavraždění.<br>\nVztahy s okolními zeměmi byly neustále ve stavu nepřátelských šarvátek a invazních nájezdů, zejména do úrodných části Dolního Egypta.\nUdálosti z jeho vlády, ze kterých také čerpají egyptologové historické souvislosti, jsou obsaženy ve dvou hlavních zdrojích. Jsou to nápisy na zdech a sloupech v chrámu Medínit Habu a v unikátním Harrisově papyru. \n\n\nLibyjský král Themer se spojil s mořskými piráty z oblasti Anatolie a Palestiny a napadl Egypt po souši a další částí na lodích do ústí Nilu. Tam ničili západní část delty Nilu až po město Memfis. Ramesse III., který se bitvy osobně zúčastnil bojujíce na válečném vozíku, Libyce porazil, pobil více jak 12 tisíc cizích vojáků a více jak tisíc jich zajal a uvrhl do otroctví. Na nápisech zvýraznil své úspěchy. Je zde analogie s textem na stéle \"Hymnus o vítězství\" nalezené v Thébách Petriem.\nPopulace Mořských národů, které jsou specifikovány jako Pelištejci, další z oblasti Levanty, se přes severní Syrii masivně s celými rodinami a majetkem stěhovaly na jih směrem k pobřežnímu městu Arwad. Jižně od Arwadu Ramesse III. střežil hranici se svými lučišníky a v několika srážkách nepřátele porazil. Triumfální vítězství zobrazil na severní stěně nádvoří.\n\n\nLibyjský král Keper a jeho syn Meshesher s kmeny žijícími v libyjské poušti, ale také s dalšími ze skupiny Mořských národů, napadli Egypt v západní deltě Nilu, zde je Ramsses porazil a zatlačil zpět do pouště. V textech v Medínet Habu se uvádí 2052 zajatců a 2175 zabitých nepřátel. Král Keper byl zajat a jeho syn zabit. Zápisy uvádějí poměrně podrobný výčet kořisti, zajatých můžů, žen a dětí, počty dobytka, zbraní, bojových vozíků, koní a oslů.<br>\n\nOpakované nájezdy Mořských národů vedly faraona k vybudovaní řady pevností se stálými posádkami na severní hranici, která sledovala původní hranici s říší Chetitů, přibližně v poloze města Kadeš\n\nVálečné expedice byla vedeny k ochraně jižní hranice s Nubií, ktera byla dosud vazalem Egypta a byla stále napadána kmeny z libyjské pouště. Reliéf scény z těchto bojů jsou na severní stěně v Medínit Habu oproti prvnímu pylonu. <br><br> Jakkoliv uvedené zápisy na význačných monumentech popisují vítězná tažení Ramesse II. proti nepřátelům přicházejících ze severu, západu i jih jsou oslavná, zvěstující jeho slávu, reálná situace v dané historické době byla dlouhodobě složitá, vlastně již trvala po celou dobu vlády Ramesse II. a jeho následníků. Postupně se Egypt vyčerpával a blížila se doba celkového kolapsu v Třetím přechodovém období. \n\nZ doby vlády Ramesse III. je známo také několik vezírů:\nČtyři svitky papyru nalezeného obyvateli v hrobce v Dér el-Medína 1855, které odkoupil archivář Anthony Harris z Alexandrie, představuje unikátní dokument, kromě jiného, o materiálním zabezpečení chrámů sloužících bohům a kněžím, je vlastně podrobná inventura materiálních (mandatorních) položek, určená pro jeho proponovaného následníka Ramesse IV. Jeho celková délka je 41 m a obsahuje celkem 1500 řádků textu v hieratickém písmu. Byl zpracován a napsán ve třech náboženských centrech, v hieratickém písmu třemi písaři v Thébách, Heliopolisu, Mamfisu a souhrnně bohům Horního Egyptu a Dolního Egyptu.. Podrobně jsou rozepsány výnosy hospodaření zmíněných center. Všechna data poskytují celkový pohled na celkové hospodářské poměry v dané době.\n\nChrám v Thébách obhospodařoval z celku pro chrámy 80% půdy a 86% veškerého dobytka. V Egyptě se pro danou dobu uvádí celkem ~9 mil. obyvatel a ~5 mil. [acre] obdělávané půdy. V působnosti všech chrámů tedy bylo 14,5% půdy ale jen ~1% obyvatel. Z dat je zřejmá dominance Amonova chrámu v Thébách a z toho plynoucí trvalé mocenské ambice. Jako příklad lze zmínit dobu vlády uzurpátora Amenmesse.\n\nMonumentální stavba Ramesse III. Medínit Habu je z hlediska historie 20. dynastie nejvýznamnější stavbou. Její stavbu faraon zahájil ve 4.-5. roce vlády na jižním okraji Údolí králů poblíž chrámu Amenohotepa III. v místě, kde již existoval menší chrám z doby 18. dynastie. Ke stavbě byl použit pískovec, který umožňoval konstrukci rozsáhlejších Architrávů a sloupového Hippodromu. Pískovcové bloky pro stavbu Medínit Habu se těžily v lomu v Gebel el-Silsila a po proudu Nilu se na lodích dopravovaly na vzdálenost ~100 km. Záznam v lomu uvádí, že na stavbě pracovalo asi 3000 pracovníků a dopravu zajišťovalo 44 lodí. Konstrukce chrámu byla dlouhá 141 m a 50 m široká. Ze žuly byla postavena pouze vstupní brána mezi prvním a druhým nádvořím. Chrám měl od počátku charakter zádušního chrámu. V návaznosti na první nádvoří chrámu byl vybudován menší obytný palác s místnostmi a s částí určenou pro faraonův harém. Ve zvýšeném podlaží byl k oknu připojen balkon, ze kterého faraon holdoval lidu na nádvoří při oslavách a po vítězných vojenských taženích.\nReliéfní scény a hieroglyfické nápisy na stěnách chrámu a sloupoví se dají rozčlenit do tří skupin: (1) historické, (2) náboženské, (3) dekorativní. Odhaduje se, že celý komplex byl dokončen ve 14.-15 .roce vlády.<br>\nRamesse III. zasvětil chrám bohu (úryvek): \n\nKonec vlády Ramesse III. byl poznamenán četnými vzpourami a spiknutími. Například vezír Dolního Egyptu, pravděpodobně to byl již zmíněný Hewernef, ovládl město v Tell Atrib, načež byl faraonem z města vyhnán a zbaven úřadu. Hlavním důvodem fatálního spiknutí ale byla zřejmě volba syna Ramesisu-heqamaat-meriamun Ramesse IV. legitimním nástupcem. Spiknutí z harému vedla vedlejší žena Tiye se synem Pentawerem, kterého ho chtěla dosadit na trůn. Pomoci úplatků do spiknutí spolu zavlekli dalších asi 30 služebníků, správců harému, hlavního správce paláce včetně kapitána lučišníků Binemwese, původem z Nubie. Faraona přepadli a prořízli mu hrdlo. Spiknutí bylo odhaleno a účastníci souzeni a potrestáni.<br>\nZachoval se záznam o soudních procesech se spiklenci \"\"Judical Papyrus\"\" (uložený v Muzeu Turin)\", který obsahuje obvinění, rozsudky a způsoby potrestání spiklenců. Za hlavní pomocníky vedlejší ženy Tiy a Pentawera byli označeni správce harému Pebekkamen a královský komorník Mesedsur, kteří vraždu faraona provedli. Většina spiklenců byla popravena. Princi Pentawerovi byla povolena sebevražda. Co se stalo královně Tiyi, není známo. Mrtvý faraon Ramesse byl tradičně mumifikován a uložen do hrobky KV11. Po pozdějším přestěhování do hrobky DB/TT320 v Dér el-Bahrí, kde byla, spolu s jinými, mumie Ramesse III. v roce 1886 nalezena a spolehlivě identifikována, se také nacházela neidentifikovaná mumie, o které se spekulovalo, že by to mohl být princ Pentawera. Obě uvedené mumie byly z podnětu Zahi Hawasse podrobeny detailnímu průzkum CT skenováním a také analýze vzorků jejich DNA. CT sken mumie Ramesse potvrdil vážné a rozsáhlé poranění v oblasti hrtanu, široké asi 70 mm zasahující až do krční páteře mezi 5. až 7. obratlem. Průdušnice byla protnuta. Je tedy zřejmé, že po těchto poraněních následovala smrt.<br>Neidentifikovaná mumie antropologicky odpovídala muži ve věku 18-20 let. Podstatné bylo zjištění, že posmrtná mumifikace nebyla provedena a navíc tělo bylo pokryto načervenalou kozí kůží a inflace plic potvrzoval smrt udušením. Analýza DNA prokázala shodu Y mužského chromosomu obou testovaných mumií. Z toho vyplynulo, že původně neidentifikovaná mumie patři princi Pentawerovi, a že jeho smrt nastala uškrcením. Ten posmrtně nebyl mumifikován a v potupném stavu uložen do hrobky.\nPůvodní hrobku KV11 se stavěla pro faraon Setnachta, nebyla dokončena a po jeho krátké vládě byl phřben do KV14, kterou Ramesse III. zabral po královně Tausret . Vlastní hrobku KV11 Ramesse dokončil. Hrobka byla objevena J. Morganem v 1895. Celková délka hrobky je 125 m, sestává ze tří koridorů, přičemž třetí koridor prochází hrobkou KV10 sporného panovníka 19. dynastie Amenmesse. Výzdoba obsahuje náboženské texty texty z knihy Amduat a podobných jako je Kniha Brány (do podsvětí) a další. Scény provedené v hlubokém reliéfu jsou pestrobarevné a obsahují faraona ve společnosti bohů Hathor, Atum, Maat, Isis. V pohřební komoře se nacházel sarkofág z červeného kvarcitu, který byl původně určen pro Setiho II.. Mumie Ramesse byla v pozdější době přemístěna do hrobky DB/TT320 v Dér el-Bahrí a v roce 1886 byla Masperem vyzvednuta a uložena v Káhirském Muzeu. \n\n"}
{"id": "87346", "url": "https://cs.wikipedia.org/wiki?curid=87346", "title": "Ožogino", "text": "Ožogino\n\nOžogino ( ) je jezero na severovýchodě Jakutské republiky v Rusku. Má rozlohu 157 km². Leží v Abyjské nížině u jižních svahů pohoří Polousnyj krjaž.\n\nJezero je mělké. Zdroj vody je sněhový a dešťový. Zamrzá na konci září nebo na začátku října a rozmrzá v červnu. Z jezera odtéká řeka Ožogin (levý přítok Indigirky).\n\n"}
{"id": "87348", "url": "https://cs.wikipedia.org/wiki?curid=87348", "title": "Canon", "text": "Canon\n\nJaponská firma Canon Inc. (japonsky: キヤノン株式会社; \"Kijanon kabušiki gaiša\") je předním světovým výrobcem optických přístrojů a kancelářských zařízení, jako jsou fotoaparáty, tiskárny a kopírky.\n\nSpolečnost sídlící v japonském hlavním městě Tokiu založili Goro Jošida a jeho švagr Takeo Maeda v roce 1933 pod názvem 精機光学研究所 (\"Seiki Kógaku Kenkjúdžo\", Laboratoř přesné optiky). V červnu 1934 předvedla dřevěný model fotoaparátu – \"Kwanon\", pojmenovaný podle buddhistické bohyně. Pod tímto názvem však žádný skutečný fotoaparát nevyrobila. Rok na to se firma přejmenovala na údernější \"Canon\".\n\nPrvní fotoaparáty byly klony hledáčkových přístrojů Leica s několika vylepšeními, jako bylo například měnitelné zvětšení hledáčku. Zpočátku Canon neměl vlastní továrnu na optiku, a tak používal objektivy od Nikonu. V roce 1948 začala firma vyrábět vlastní optiku pod značkou \"Serenar\". V roce 1987 uvedla firma na trh systém zrcadlovek EOS, který se rozvíjí dodnes. První kinofilmovou zrcadlovkou nového systému byl Canon EOS 650. V roce 2000 společnost představila první digitální zrcadlovku Canon EOS D30.\nV současné době společnost vyrábí čtyři základní řady fotoaparátů\n\nNabídku fotoaparátů doplňuje výrobou vlastních objektivů následujících systémů:\n\nSoučástí nabídky jsou i záblesková zařízení:\n\nPřes silnou pozici na trhu fotografické techniky pochází většina zisků společnosti z divize kancelářských produktů, zejména kopírek a multifunkčních zařízení \"imageRUNNER\".\n\nMezi hlavní konkurenty Canonu patří Nikon, Fujifilm, Konica Minolta, Leica, Pentax, Olympus, Sony, Epson, Kodak, Hewlett-Packard a Xerox.\n\n\n"}
{"id": "87349", "url": "https://cs.wikipedia.org/wiki?curid=87349", "title": "Pavylon", "text": "Pavylon\n\nPavylon ( ) je jezero na severovýchodě Jakutské republiky v Rusku. Leží na jihozápadě Kolymské nížiny. Má rozlohu 119 km². Průměrně je hluboké 29 m.\n\nZdroj vody je převážně sněhový. Zamrzá v září a rozmrzá na konci května nebo na začátku června. Z jezera odtéká řeka Pavylon-Sjaně (levý přítok Alazeje)\n\n"}
{"id": "87350", "url": "https://cs.wikipedia.org/wiki?curid=87350", "title": "Piltanlor", "text": "Piltanlor\n\nPiltanlor ( ) je jezero v Ťumeňské oblasti v Rusku. Má rozlohu 98,8 km². Leží uprostřed Surgutské nížiny, severně od města Surgut. Jeho břehy jsou nízké.\n\nPrůtokem je spojené s řekou Minčimkina (povodí Obu). Zdrojem vody jsou převážně sněhové srážky. Zamrzá na konci října a rozmrzá na konci května.\n\nPoblíž jezera se nachází Bystrinské ložisko ropy (Surgutská ropno-plynová oblast).\n"}
{"id": "87351", "url": "https://cs.wikipedia.org/wiki?curid=87351", "title": "Piros", "text": "Piros\n\nPiros ( ) je jezero ve Valdajské vrchovině na hranici Tverské a Novgorodské oblasti v Rusku. Má rozlohu 31,2 km². Dosahuje maximální hloubky 11,5 m.\n\nZdroj vody je smíšený s převahou sněhového. Zamrzá na konci listopadu nebo v prosinci a rozmrzá na konci dubna nebo v květnu. Přes jezero protéká řeka Berezajka (povodí Msty). Odtok z jezera je regulovaný přehradní hrází za účelem zvětšení průtoku a zlepšení splavnosti řeky Msty.\n"}
{"id": "87355", "url": "https://cs.wikipedia.org/wiki?curid=87355", "title": "Ralsko", "text": "Ralsko\n\nNázev Ralsko má více míst:\n\n\n"}
{"id": "87364", "url": "https://cs.wikipedia.org/wiki?curid=87364", "title": "Arrondissement", "text": "Arrondissement\n\nArrondissement (z francouzského \"arrondir\" – zakulatit) je označení dvou typů územně-správních jednotek ve Francii, Belgii a Quebeku.\n\nV současnosti se Francie dělí do 342 arrondissementů. Hlavní město ( ) takového arrondissementu se nazývá podprefektura ( ). Arrondissement se dále dělí na kantony ( ), které se opětovně skládají z obcí ( ). Nadřazeným správním celkem jsou departementy. \n\nVelká města jako Paříž, Marseille, Bordeaux a Lyon se dělí rovněž do těchto arrondissementů, například v Paříži jich je 20. V tomto případě se mluví o \"komunálních arrondissementech\" (tj. městských obvodech), které se vždy dělí na 4 administrativní městské čtvrti a v administrativní hierarchii dosahují stejné úrovně jako kantony.\n\nTaké v Belgii jsou arrondissementy (obvod, okrsek) částí správní struktury, správní dělení je podobné jako ve Francii.\n\nStejným způsobem jsou rozdělena i některá města v provincii Québec, například Montreal, Gatineau, Québec, Saguenay, Longueuil a Sherbrooke.\n\n"}
{"id": "87366", "url": "https://cs.wikipedia.org/wiki?curid=87366", "title": "Žlutá ponorka", "text": "Žlutá ponorka\n\nŽlutá ponorka je české hudební ocenění udělované každoročně \"Periskopem\", volným sdružením nezávislých hudebních kritiků.\n\n\n\n\n"}
{"id": "87367", "url": "https://cs.wikipedia.org/wiki?curid=87367", "title": "Velšský pony", "text": "Velšský pony\n\nPůvodním domovem velšských poníků jsou kopce a údolí Walesu, kde bývají tvrdé zimy a chudá vegetace. Tyto podmínky během staletí vytvořily tvrdá a odolná zvířata, která byla schopná přežít. Později byly poníci ohroženi například ediktem Jindřicha VII., který přikazoval zabít všechny koně nižší než 15 pěstí (cca 150cm), protože bylo potřeba snížit stavy a malí koně nebyly vhodní pro armádu. Poníci přežili jen díky tomu, že se pohybovali v nedostupných horách. Šlechtění Velšského ponyho začalo v 18. století a plemenná kniha byla založena roku 1902. Nyní se poníci rozdělují na 4 sekce, především podle výšky.\n\n=Welsh Mountain Pony\n\nVýška (KVH): do 122cm\n\nPoníci mají malou dobře nasazenou hlavu s arabskými rysy, velké smělé doširoka posazené oči, malé a bystré uši a výrazné nozdry. Krk je dlouhý a dobře nesený, u hřebců se sklonem k mohutnému hřebenu. Plece jsou dlouhé a kohoutek jemný, nohy směřují kolmo k zemi a mají silné předloktí, kopyto je tvrdé a chodidlo kulaté. Poníci mají mít hluboký hrudník a dobře klenutá žebra. Ocas je dobře nasazený a živě nesený. Pohyb je energický a vpředu dlouhý, zadní nohy dopadají energicky pod tělo. Poníci jsou často šedí, ale mohou mít kteroukoliv barvu kromě strakaté nebo skvrnité.Dříve byly používáni jako soumaři, nebo pracovali v dolech. Dnes jsou především prvotřídními poníky pro děti hlavně díky jejich vynikající povaze. Jsou talentovaní jak pod sedlem tak v zápřahu.\n\nPoníka lze zapsat do sekce A pouze pokud jsou oba jeho rodiče zapsáni jako pony sekce A.\n\n=Welsh Pony\n\nVýška (KVH): do 137cm\n\nStandardy pro sekci B jsou velmi podobné jako pro sekci A. Toto plemeno totiž vznikalo především křížením poníků sekce A s těžšími koňmi, známými jako sekce C. Nesou v sobě převážně krev arabského koně, anglického plnokrevníka a hackneye. Některá zvířata jsou kritizována, že jsou příliš jemná.\n\nPoníci jsou velmi přitažliví a vynikají dobrými přirozenými skokovými schopnostmi. Mají také výborný smysl pro rovnováhu a rytmus. Jsou vhodní pro děti, práci v tahu i na všestranné ježdění. Stejně jako poníci sekce A mohou mít všechny barvy kromě strakaté a skvrnité.\n\n=Welsh Pony of Cob Type\n\nVýška (KVH): do 137cm\n\nZvířata jsou podobná poníkům sekce A, ale mají mohutnější tělesný rámec a podobají se kobovi. Plemeno vzniklo pravděpodobně křížením poníků sekce A s koňmi, které do Walesu dovezli Římané, a později s norfolským klusákem. Ačkoliv jsou poníci mohutnější, musí mít jemnou hlavu, klabonos je nežádoucí. Nohy, hřbet i záda jsou svalnatá, na nohách jsou povoleny hedvábné rousy (nikoliv hrubé a drátovité chlupy). Pohyb je volný, korektní a energický. Poníci mají především vynikající monumentální klus. Zbarvení je stejné jako u předchozích sekcí.\n\n=Welsh Cob\n\nVýška (KVH): více než 137cm\n\nKoně jsou velmi podobní sekci C. Mají mít co nejvíce hmoty, ale přitom si zachovávat poníkovský výraz, hrubá hlava a klabonos jsou nežádoucí. Na nohou jsou povoleny hedvábné rousy, pohyb je monumentální, výrazná je především akce v klusu. Koně nesmí být strakatí nebo skvrnití.\n"}
{"id": "87368", "url": "https://cs.wikipedia.org/wiki?curid=87368", "title": "Vojenský prostor Ralsko", "text": "Vojenský prostor Ralsko\n\nBývalý vojenský výcvikový prostor Ralsko se nalézá v Libereckém kraji a malou částí též Středočeském kraji, přibližně mezi městy Doksy, Zákupy, Mimoň, Stráž pod Ralskem, Mnichovo Hradiště a Bělá pod Bezdězem. Východním okrajem se přibližně shoduje s geomorfologickým celkem Ralská pahorkatina. Jeho rozloha činila 250 km².\n\nVyužívala jej československá armáda a v letech 1968 až 1991 též sovětská vojska. V prostoru jsou zajímavé pozůstatky původního osídlení, vojenské objekty i přírodní poměry.\n\nV roce 2013 projevila Česká armáda zájem zde obnovit střelnici.\n\nJiž za Rakouska v době císaře Josefa II zde bylo vojenské cvičiště.\nÚzemí bylo až do první poloviny 20. století poměrně řídce osídleno. Nacházela se zde sídla (město, obce, osady, samoty) s převážně sudetoněmeckým obyvatelstvem. Historická sídla (po úroveň osad) na území vojenského prostoru uvádí následující tabulka, a to včetně správního členění:\n\nPo Mnichovu 1938 bylo území součástí německého záboru (Sudety). Část prostoru mezi Novým dvorem a Mimoní získal v letech 1942 - 3 Wehrmacht, resp. Afrikakorps, který na písčitých polích cvičil střelce panzerfaustu a panzerschrecku. Důkazem jsou nálezy zbraní a munice při částečné asanaci (tj. vyhledání a ničení munic a vojenského materiálu) Ralska. V dubnu 1945 vybudovali ženisté dvě letiště u Hradčan a mezi Hvězdovem a Mimoní. K přesunu všech částí Schlachtgeschwader 2. pod Luftflotte 6. na Kummerské letiště na severu Čech, resp. Sudet, se mělo podle rozkazu uskutečnit kolem 28. března 1945. Avšak na konci války mělo Německo již velký nedostatek ženistů, kteří měli připravit v lokalitě u Mimoně na přirozeně rovných lukách dvě základní přistávací plochy. Jedna z nich byla na východ od tehdejšího Kummer See, (hradčanský rybník) druhá východně od Mimoně ve směru na Hvězdov na travnaté pasece uprostřed lesního porostu. Teprve 1. dubna přijela na tato místa ženijní vojska s několika desítkami zajatců na povozech a započala s úpravou. Přesně o Velikonocích se sletěly zbytky Schlachtgeschwader 2. V jejích řadách se od bojů v Řecku roku 1941 až do 31. července 1944 nacházel nejvýše vyznamenávaný voják Třetí říše a pozdější plukovník Hans-Ulrich Rudel. Letiště bylo poškozeno americkými i sovětskými nálety. Po odletu pilotů do Kitzingenu zůstalo na letišti Kummer podle soupisky materiálu II. odboru MNO ze dne 15. května 1945 celkem 4 kusy dvoumístných pozorovacích letadel a dalších 30 kusů označených jen jako lehký bombardovací stroj. Šest letadel bylo zničeno úmyslně založeným požárem. Bylo nalezeno 18 leteckých motorů. Velké množství leteckých pum různých velikostí velký počet skříňových pum s 30 malými pumami. Na letišti Hvězdov stálo celkem 8 stíhaček, které po provedení opravy byla schopné letu a jeden bombardér se dvěma torpédy. Skladiště bylo plné munice 145 pum do hmotnosti 70 kg, 90 pum nad 70 kg a cca 100 kusů skříňových pum s 24 malými pumami. Větší počet nábojů do palubních děl a mnoho dalšího leteckého a výzbrojního materiálu.\n\nTak skončilo první období letiště \"Kummer am See\" a vzhledem ke skutečnosti, že vznikal v roce 1947 vojenský prostor pod názvem „Vojenský výcvikový tábor Bezděz“ později přejmenován na „Vojenský újezd Ralsko“ byla plocha u Kummru navržena jako letiště.\nKonec války s sebou přinesl odsun říšských a sudetských Němců z oblasti a osidlování novými obyvateli.\n\n30. října 1946 rozhodla vláda o zřízení \"Vojenského výcvikového tábora Bezděz\". Na počátku roku 1947 byla oblast vyklizena a obyvatelé vysídleni. Některé vesnice byly srovnány se zemí, jiné využity pro potřeby armády. Dalším vládním rozhodnutím ze dne 6.6.1950 byl ke dni 1. července 1950 na území vojenského tábora vyhlášen Vojenský újezd Ralsko. Dne 5.2.1952 rozhodla vláda se zpětnou platností k 1.2.1952 o dalším rozšíření území vojenského újezdu. Československá armáda v prostoru postavila různá zařízení pro výcvik vojsk: tankodromy, hluboké brody a tankové střelnice Židlov a Bělá. Dále také výzkumný polygon pro testování různých druhů munice, muniční sklady, garáže pro tahače jaderných hlavic a přísně tajné sklady jaderných hlavic. Na letišti prodělali částečně svůj výcvik i izraelští parašutisté v létě 1948.\n\nPo invazi vojsk Varšavské smlouvy v roce 1968 prostor obsadila sovětská vojska (Střední skupina vojsk). Sověti v 80. letech zvětšili přistávací dráhu na letišti Hradčany na celkovou délku 2,7 km a šířku 90 m.\n\nVojenský prostor Ralsko s Hradčanským letištěm byl pro sovětská vojska důležitým strategickým bodem, proto ho začala obsazovat hned v ranních hodinách 21. srpna 1968. Během cesty do práce a celého dne obyvatelé prostoru a okolních obcí na silnicích potkávali tanky a jinou obrněnou techniku. Okupace vyvolala vlnu nenávisti, strhávaly se rudé hvězdy z místních národních výborů, lidé skládali partajní legitimace, ve městech se zakládaly protiokupační petice. Po počátečním odporu však došlo ke konsolidaci politické situace a čeští obyvatelé, už tak zvyklí na cvičení vojáků, se s pobytem sovětských jednotek začali smiřovat.\n\nPříležitostí, kdy se obyvatelstvo mohlo potkat se sovětskými vojáky, bylo několik. Prostor nebyl plně uzavřen, pracovali v něm čeští lesníci, hasiči, zemědělci nebo elektrikáři. Do prostoru se mohli dostat i lidé bez povolení, například když chodili na houby nebo borůvky. Mimo prostor se lidé se sovětskými důstojníky nejčastěji potkávali při oficiálních akcích, jako byly například družby, oslavy výročí a manifestační průvody městy Mimoň, Mladá Boleslav nebo Mnichovo Hradiště. O rozvíjení oficiálních vztahů a vytváření pozitivního mediálního obrazu sovětské armády usilovala druhá nejmasovější organizace v tehdejším Československu – Svaz československo-sovětského přátelství. Na okrese Mladá Boleslav např. sdružoval v roce 1980 bezmála 15 000 obyvatel, zajišťoval besedy se zástupci družebních měst v SSSR a zájezdy členů do SSSR, spolupořádal festivaly sovětských filmů, cestovatelské přednášky, Leninovy večery, Večery družby nebo zájezdy do pražských divadel na hry ruských autorů. Navzdory této oficiální rovině byl nejčastějším neoficiálním druhem kontaktu vojáků s místními obyvateli černý obchod s vojenským vybavením. Zejména sovětští důstojníci byli úspěšní v budování klientelistických sítí.\n\nPo sametové revoluci byl vyjednán odsun sovětských vojsk a 30. května 1991 odjel z Mimoně poslední sovětský transport. Vláda ČSFR následně 5.9.1991 rozhodla o zrušení vojenského újezdu Ralsko ke dni 31.12.1991. Následně se prostor otevřel turistům, avšak také nekontrolovanému ničení různými vandaly.\n\nVyčištění od nevybuchlé munice byl jedním z největší projektů armády k navrácení půdy a staveb veřejnosti po skončení druhé světové války. Během těchto více než 10 let pracovalo na tomto úkolu řádově set lidí každodenně v terénu s cílem odstraňovat nebezpečnou munici z plochy 8 600 ha. Na volných plochách do hloubky 50 cm, v lesním terénu do hloubky 30 cm. V roce 2004 armáda rychle ukončila financování vojenské pyrotechnické jednotky a tím skončila pyrotechnická asanace prováděná silami armády a policie a štafetu převzali čtyři pyrotechnici Vojenských lesů divize Mimoň.\nNa velké ploše 40 ha v okolí střelnice Židlov byla zřízena a v roce 2000 oplocena Obora Židlov se vzácnými druhy zvěře. Státní podnik Vojenské lesy a statky převzal do své správy a započal s vytvářením značených turistických tras a naučných stezek. V obci Hradčany postavil své informační středisko a ve spolupráci s Klubem českých turistů odtud vyznačili v roce 2007 tři barevně odlišené okruhy pro pěší turisty.\n\nPo roce 2000 zde firma Logika Ralsko začala přes nesouhlas některých obcí a kraje svou činnost (kácení, bourání) a oznámila i záměr zahájit těžbu písku a štěrkopísku.\n\nOd roku 2018 se pod vedením poslance Jana Farského připravuje plán na místě vybudovat skautskou rezervaci.\n\nÚzemí je, s výjimkou sopečného kuželu Ralska (696 m, nejvyšší vrchol oblasti) a znělcových vrcholů Malého a Velkého Bezdězu (577 a 604 m, zříceniny hradů), téměř výlučně pískovcové. Na rozdíl od Českého ráje a Kokořínska zde nenalezneme rozsáhlá skalní města ani množství pískovcových věží, avšak oblast je mnohem rozsáhlejší.\n\nCentrální část prostoru je mírně zvlněná, s širokými údolími a plochými vrcholy. Výrazně převyšuje okolí pouze souvrší Velká a Malá Buková (474 a 431 m) u Hradčan. Na severozápadě nad Mimoní vyčnívá čedičový kužel Ralska, který vznikl třetihorní sopečnou činností. Na jeho jižním svahu jsou Vranovské skály.\n\nPři severním okraji je terén členitější a skalnatější. V okolí Hamru na Jezeře jsou výrazné čedičové hřbety Jelení vrchy, Kozí hřbet tvořený vulkanickou žílou v železitých pískovcích s dobývkami limonitu, vrchy Děvín a Hamerský Špičák se zříceninami, skalní amfiteátr Divadlo, stolová hora Široký kámen a 250 m široká svislá skalní stěna \"Dlouhý kámen\".\nV nejzápadnější části se mezi Máchovým jezerem a Ploučnicí nachází pozoruhodná skalnatá oblast, někdy nazývaná \"Polomené hory\", \"Kumerské pohoří\", oficiálně však Hradčanská pahorkatina. Oblast je tvořená množstvím skalnatých roklí, nad kterými se tyčí dvojice vrchů Dub (458 m) a Pecopala (451 m). Část oblasti je zabrána oborou \"Velký Dub\" s chovem dančí a mufloní zvěře ve správě Vojenských lesů o rozloze 533 ha. Pozornost si zaslouží i Hradčanské stěny s řadou horolezeckých věží (\"Popelová věž, Panenská skála, Tvarožník, Lesní hlava\" aj.), skalní dutiny (\"Psí kostely\") a čtyři metry široká \"Skalní brána\".\n\nPo severním okraji teče Ploučnice, která poblíž Novin pod Ralskem protéká pozoruhodnou přírodně-technickou pozoruhodností — Průrvou Ploučnice. Na jejím uměle vybudovaném náhonu \"Hamerská strouha\" leží Hamerský rybník, přímo na Ploučnici o něco níže u Stráže pod Ralskem Horecký rybník.\n\nPo východním okraji prostoru protéká Zábrdka a v centrální části prostoru Ploužnický potok, na kterém se nachází několik rybníků. Dále je v západní části soustava Hradčanských rybníků a Břehyňský rybník. Jinak je prostor, až na několik dalších malých potoků na okrajích, suchou oblastí a prameny jsou zde velkou vzácností.\n\nVětšina oblasti je pokryta hlubokými lesy, které si na mnoha místech zachovaly původní smíšený charakter se zastoupením buku, dubu, borovice a smrku. Dále jsou časté borové monokultury. Místa zasažená činností armády postupně zarůstají náletovými dřevinami s převahou břízy. Na původní lesy, skalní stěny i rašeliniště je vázáno množství specifických bylin.\n\nV oborách žije mnoho vzácných druhů zvěře (viz výše) a na rybnících Břehyňském, Hradčanských a Černém vzácní ptáci orel mořský, jeřáb popelavý, pochop rákosní, bukač velký, čáp černý, vodouš kropenatý a další.\n\nRozsah devastací způsobených naší armádou většinou nepřekročil hranici ekologické únosnosti. Situace se rapidně zhoršila po příchodu sovětské armády. K nejhorší devastaci přírody docházelo v prostoru letiště Hradčany, kde se nacházely jedny z největších skladů pohonných hmot a mazadel na českém území. V nevyhovujících nádržích bylo skladováno přes 37 000 m³ leteckého petroleje, nafty a benzinu, dále oleje, raketové palivo, nemrznoucí směsi a různé chlorové látky. Následkem je silná kontaminace půdy (přes 485 000 m³ ropnými uhlovodíky) a podzemních vod (82 250 m³ ropou a těžkými kovy). Nyní probíhá asanace území, která v první fázi spočívala v čerpání a čištění spodní vody. Nyní již několik let probíhá v České republice nejrozsáhlejší asanace celé lokality metodou bioremediace in-situ.\n\nDalším závažně poškozeným územím je šest rozsáhlých střelnic, kde se dodnes nachází množství munice téměř všech druhů a kmeny okolních stromů jsou plné železných střepin.\n\nPřed odchodem sovětské armády vznikl obrovský požár (vyhořelo přes 200 hektarů lesa) a Sověti zde zanechali velké množství černých skládek.\n\n\n\nZ budov zbyly většinou jen základy a sklepy. Za pozornost stojí například \"Strážov\", \"Okna\" a \"Horní Krupá\".\n\nSeznam obcí viz výše.\n\nŘada obcí na území bývalého vojenského prostoru se stala po roce 1990 součástí města Ralsko v okrese Česká Lípa.\n\nNa území prostoru se nachází následující přírodní památky:\n\n"}
{"id": "87369", "url": "https://cs.wikipedia.org/wiki?curid=87369", "title": "Cykasy", "text": "Cykasy\n\nCykasy (\"Cycadopsida\") tvoří souhrnnou třídu pro všechny cykasy – chráněné nahosemenné rostliny z oddělení cykasorosty (\"Cycadophyta\"). V současnosti je popsáno nejméně 303 druhů\ntěchto rostlin, které patří mezi nejstarší živé organismy na světě. Cykasy kdysi dominovaly v rostlinné říši podobně jako dinosauři v živočišné a spolu s nimi také většina vyhynula na konci druhohor. Vyznačují se řadou archaických rysů, a jsou proto považovány za živoucí fosilie, avšak nesprávně, protože historie recentních druhů sahá maximálně do svrchního miocénu. Cykasy mohou žít velmi dlouho. Délka života některých starých jedinců v Asii se odhaduje až na 1100 let a je pravděpodobné, že mohou žít i podstatně déle.\n\nCykasy se na první pohled podobají podsaditým palmám, se kterými ovšem nemají nic společného. Jako nahosemenné mají blíže k jehličnanům. Podobně jako jehličnany také vytvářejí šištice, které jsou největší v rostlinné říši.\n\nCykasy se díky atraktivnímu vzhledu, vzácnosti i vysoké ceně staly kultovními rostlinami a předmětem zájmu sběratelů.\n\nCykasy jsou současné i fosilní dřeviny, vzhledem připomínající palmy. Jsou většinou stálezelené, několik druhů je však opadavých v období sucha (např. \"Encephalartos poggei\"). Jedná se o dvoudomé rostliny, existují u nich tedy samčí a samičí rostliny s rozdílnými šišticemi.\n\nListy jsou velké, do tří metrů dlouhé, výjimečně až 7 metrů u druhu \"Encephalartos laurentianus\", kožovité, jednou nebo zřídkakdy dvakrát (\"Bowenia\") zpeřené a nahlučené ve vrcholovém chocholu podobně jako u palem. V mládí jsou circinátně stočené podobně jako listy kapradin. Často jsou tak tvrdé, že mohou být omylem považovány za tvrdý plast. U „modrých“ cykasů, což je skupina druhů z rodu píchošů (\"Encephalartos\"), mají listy atraktivní namodralou barvu (\"Encephalartos lehmannii\" nebo pichlavé druhy \"Encephalartos trispinosus\" či \"Encephalartos horridus\" aj.).\n\nHlavní kořen je kůlovitý až řepovitý, s mnoha postranními, dichotomicky větvenými kořínky a směrem vzhůru rostoucími tzv. korálovitými kořeny. Ty jsou raritou cykasů. Křehké korálovité kořeny rostou v symbióze se sinicemi rodů \"Nostoc\" nebo \"Trichormus\", jež dokáží „dýchat“ – vázat – vzdušný dusík, což jim umožňuje získávat tento prvek v místech s chudou půdou. Tato část symbiotických kořenů roste odspodu nahoru a u starších rostlin vystupuje na povrch kolem rostliny. Sinice také produkují neurotoxin beta-methylamino-L-alanin (BMAA), který se ukládá v semenech.\nKmen je zpravidla rovný, nadzemní (cykas indický) i podzemní (keják trpasličí), u podzemních zpravidla rozvětvený. Větvení je možné i u většiny starších rostlin s nadzemním kmenem, nicméně méně obvyklé než např. u jehličnanů. Kmen někdy bývá pokryt zaschlými zbytky starých listů. Obzvláště u australských cykasů bývá odolný proti ohni. Tyto rostliny jsou navyklé na ohoření svrchní vrstvy a všech listů. U všech cykasů je pozorován zvláštní fenomén, kdy při ohni smrští kořen a zasunou část kmene pod zem. Některá místa na kořenu při tom zkolabují a objeví se na nich „vrásky“. Cykasy s podzemním kmenem mají tuto schopnost i u kmene.\n\nNejvětším druhem cykasu je \"Lepidozamia hopei\", který roste v Austrálii a dosahuje výšky až 20 m. Mezi další obří cykasy patří \"Dioon spinulosum\" a \"Encephalartos transvenosus\". Stromem s nejtlustším kmenem je \"Macrozamia dyeri\" a \"Encephalartos laurentianus\", jejichž průměr dosahuje až 1 metru. Naopak nejmenší je kubánský keják trpasličí (\"Zamia pygmaea\") s listy 30–70 cm dlouhými a větvenými podzemním kmeny, každým 2–4 cm širokým.\n\nPohlavní orgány jsou neseny na šišticích, pouze samičí orgány rodu cykas na volných spirálovitě uspořádaných přetvořených listech (tzv. megasporofylech):\n\nŠištice cykasů jsou velmi efektním orgánem, dorůstajícím až metrové velikosti. Jsou tedy největšími v rostlinné říši. Ve spojení s jejich zářivou barvou u některých druhů vznikají výjimečně barevné rostliny (např. \"Encephalartos ferox\" s jasně červenooranžovými šišticemi). Velké rozměry a často jasné barvy, tedy prvky znásobující viditelnost šištic se semeny, odpovídají jejich způsobu opylování a rozšiřování. Opylování v přírodě je vázáno na specifické druhy brouků, rozšiřování semen pak často v trusu zvířat.\n\nSamčí rostlina vytváří šištice, které vysílají pyl, ze kterého vznikají spermatozoidy s bičíky. Jak šištice, tak i spermatozoidy jsou největší mezi rostlinami. Vedle jinanu dvoulaločného jsou navíc cykasy jedinou semennou rostlinou s pohyblivým spermatozoidem. Toto „sperma“ dosahuje obrovských rozměrů a u největších z nich je rekordmanem jak v živočišné, tak i rostlinné říši. Největší je u kejáku Roezlova (\"Zamia roezlii\"), kde je spermatozoid velikosti 0,4–0,5 mm rozeznatelný pouhým okem. Spermatozoid kejáku Roezlova má 40 000 pohyblivých bičíků (\"cilia\"), jejichž pulzování umožňuje spermatozoidu aktivně se přiblížit k vajíčku.\nSamičí rostlina vytváří buď šištice, nebo u rodu cykas různou měrou volné megasporofyly (viz hlavní fotografie nahoře vpravo). Rozeznat od sebe samce a samici cykasů není bez šištic na pohled možné. Botanikům navíc šištice umožňují odlišit od sebe některé jinak velmi podobné druhy. Samičí rostlina vytváří obvykle jen jednu samičí šištici či sadu megasporofylů se dvěma nebo více vajíčky na každém megasporofylu. Pohlavní chromozomy cykasů nejsou jednoznačně popsány.\n\nCykasy se rozmnožují semeny, případně i oddělením kmenových výhonků. Některá semena plavou a mohou se rozšiřovat přes moře, některé vnitrozemské druhy mají jedlý obal (sarcotesta), který slouží jako potrava pro zvířata. Ta pak semena rozšiřují trusem.\nSemena cykasů rychle ztrácejí klíčivost a nelze je sušit ani delší dobu skladovat.\n\nDoba, v níž cykasy dosahují pohlavní zralosti, se značně liší druh od druhu. Zpravidla platí, že menší cykasy, především karibské druhy \"Zamia\", dozrávají podstatně dříve než stromové cykasy, přičemž samčí rostliny obvykle dosahují zralosti dříve než samičí. Šištice se na rostlinách druhu \"Zamia integrifolia\" mohou objevit již ve třech letech, zatímco na druhu \"Microcycas calocoma\" až v 15 letech. Tato doba se prodlužuje, pokud rostlina neroste ve vhodných podmínkách. Národní botanická zahrada Belgie si tak není ani po 180 letech jista pohlavím jednoho ze dvou stromů \"Encephalartos altensteinii\", který dosud neměl šištice. Věk tohoto cykasu je přitom odhadován až na 300 let.\n\nVýhonky na starších kmenech obvykle zůstávají během života rostliny malé a pasivní a k jejich růstu dochází zpravidla až po poškození hlavní rostliny. Zdá se tedy, že cykasy jsou vybaveny jakousi pojistkou pro případ zranění. To umožňuje pěstitelům tyto přírůstky odebírat a dále rozmnožovat.\nOpylení je v přírodě vázáno především na specifické druhy brouků. Možnost opylení větrem, zmiňovaná ve starší literatuře, byla ve většině případů vyvrácena, a pokud k němu někdy dojde, pak pouze náhodně, i když ne všechny cykasy jsou dobře prozkoumány. Výzkumy naznačují překvapivou specializaci jednotlivých druhů cykasů na konkrétní druhy brouků. Například kubánský druh \"Microcycas calocoma\" je opylován broukem \"Pharaxonotha esperanzae\", druh keják otrubnatý je opylován nosatcem \"Rhopalotria mollis\" (Sharp) a druh \"Zamia integrifolia\" broukem \"Pharaxonotha zamiae\" (Blake). Australský rod bowenie je opylován rodem nosatců \"Miltotranes\", zatímco také australskou \"Lepidozamia peroffskyana\" opylují nosatci \"Tranes\". Ti žijí v samčích šiškách a v době jejich zrání hromadně migrují na šištice samic.\n\nOpylování brouky \"Languriidae\", u kterých je potvrzen velmi starý původ (200 mil. let), je známo z Asie, Ameriky i Austrálie. Silná podobnost mezi jednotlivými opylovacími systémy napříč kontinenty naznačuje, že způsob opylování se stabilizoval dlouho před rozpadem superkontinentu Pangea. V zajetí je možné umělé opylení, pyl vzácnějších druhů bývá v komerčním prodeji. Opylení se obvykle provádí přesným vefukováním pylu, případně vléváním vody s rozmíchaným pylem do spár zralé samičí šištice.\n\nCykasy v minulosti byly a stále jsou zdrojem potravy pro domorodce, kteří připravují placky ze škrobovitého středu kmene (tzv. ságo), případně semen. Je známo i kvašení pro výrobu alkoholických nápojů v Africe a v Japonsku, kde se na souostroví Rjúkjú z cykasu japonského vyrábí zvláštní saké, které je ovšem mírně jedovaté. Z americké \"Zamia integrifolia\" se v 19. století průmyslově vyráběl škrob, což ji dovedlo na pokraj vyhynutí.\n\nVšechny části cykasů jsou jedovaté a otrava cykasy může být i smrtelná. Sinice v kořenech cykasů totiž produkují neurotoxin beta-methylamino-L-alanin, který se ukládá v semenech. Dalším jedem, který produkují všechny cykasy, je cykasin. Před konzumací potravy z cykasů je proto zapotřebí značné úpravy, propírání či fermentace, která vyplaví toxiny.\n\nVědci nyní studují dlouhodobý vliv pojídání nedostatečně upravené potravy z cykasů na atypická nervová a jiná onemocnění některých komunit. Nebezpečné je zejména přímé pojídání rostlin, zejména vnitřku semen po „vypeckování“. Známé otravy způsobují selhání jater a ledvin případně některá nervová onemocnění.\n\nU dobytka v Austrálii je známá další otrava cykasy – nevratné ochrnutí končetin po spasení listů či semen některých druhů makrozamií (tzv. ).\n\nCykasy jsou vývojově nejstarší žijící semenné rostliny na světě. Jsou známy jako živoucí fosilie, tedy rostliny známé ze zkamenělin, málem vymřelé a s řadou prehistorických rysů přežívajících do současnosti. I proto jsou, vedle kapradin, přesliček a blahočetů, základem pravěkých sekcí řady botanických zahrad. V České republice, kde ostatně cykasy dříve také rostly, má bohatou pravěkou sekci Botanická zahrada Liberec.\nZa předchůdce cykasů jsou obvykle udávány vyhynulé kapraďosemenné rostliny, které jsou jim vývojově nejbližší, po nich naopak vznikly jinany a jehličnany. Cykasům podobné rostliny, či dokonce přímo cykasy jsou poprvé známy z triasu, z doby kolem 230 mil. let. Podobné rostliny existovaly již dříve, nicméně není jasné, zda se jednalo o jejich předchůdce. Největší rozmanitosti dosáhly v období triasu, ale hlavně v juře, kdy spolu s jinany a dalšími nahosemennými dominovaly tehdejší flóře a tvořily až 20 % všech rostlin. Unikátní objevy z barmského jantaru prokázaly, že opylovači cykasů byli v období přelomu rané a pozdní křídy (asi před 99 miliony let) brouci z čeledi Boganiidae.\n\nPravděpodobné fosílie řádu \"Cycadales\" jsou známy ze všech kontinentů (např. rody \"Nilssonia\", \"Ctenis\" a \"Pseudoctenis\"). Z křídy je známý fosilní druh \"Sanchucycas gigantea\", jehož obří kmen byl nalezen v Japonsku a který patřil k největším druhům cykasů, byť nalezené zkamenělé cykasy byly obvykle štíhlejší a menší než současné. Ve vrchní křídě a na přelomu křídy a třetihor mnoho rodů a druhů cykasů vymřelo. Naopak vyhynulý řád \"Bennettitiales\", dříve považovaný za cykasotvarou rostlinu, dnes do této skupiny již řazen nebývá.\n\nTřída cykasy je jedinou v oddělení cykasorosty (\"Cycadophyta\"). Dříve se do tohoto oddělení řadily i benetity, dnes se tato skupina vyřazuje, protože je bližší kvetoucím rostlinám.\n\nZ dnes rostoucích cykasů je známo nejméně 303 druhů, z nichž řada byla popsána poměrně nedávno a proces jejich klasifikace dále pokračuje. Od devadesátých let dvacátého století tak přibyla více než stovka nově uznaných druhů. Žijící cykasy se dělí na jediný řád cykasotvaré a jedenáct rodů ve třech čeledích:\n\nDalší druhy cykasů jsou vymřelé a jejich zařazení do této třídy rostlin není zcela jednoznačné. Následující systemizace řádu cykasotvarých (\"Cycadales\"), jediného žijícího řádu ve třídě cykasy, pochází z kladistické analýzy Dennise Stevensona z roku 1990, upravené v roce 1992.\n\nŘád: Cykasotvaré (\"Cycadales\")\n\nCykasy se vyskytují v tropickém pásmu a zasahují až do subtropů, kde některé z nich jsou schopny přežít i teploty pod nulou a hluboké mrazy. Mezi druhy odolné vůči mrazu se řadí např. čínský \"Cycas panzhihuaensis\". V Asii zasahuje nejdále na sever nejznámější rod cykas (východní Čína a Japonsko), v Americe na sever rod keják (\"Zamia\"). Nejdále na jih dosahují rody píchoš (\"Encephalartos\", Jižní Afrika) a makrozamie (\"Macrozamia\", Austrálie).\n\nCykasy v minulosti rostly i na území Česka, jak dokazují drobné zlomky zkamenělin ve sbírkách Národního muzea a větší kusy kmenů v Botanické zahradě Liberec, pocházející z Doubravice u Železnice.\n\nNejstarším českým cykasem je pravděpodobně 300 až 400 let starý \"Encephalartos altensteinii\" ve skleníku zámku Lednice. Pochází ze soukromých sbírek Lichtenštejnů. Tento druh cykasů patří k nejstarším skleníkovým rostlinám na světě vůbec, podobně staré lze najít i v belgické Národní botanické zahradě v Meise či londýnském skleníku Kew.\n\nV současnosti největším a na nejvyšší cenu oceněným cykasem v České republice je pravděpodobně 200 let starý cykas indický (\"Cycas circinalis\"), který vlastní \"Botanická zahrada Univerzity Karlovy\" v Praze (Na Slupi). Tamní vzrostlé stromy byly znaleckým posudkem ohodnoceny každý na 1 000 000 Kč. Jedná se tedy o pravděpodobně nejdražší známé rostliny v Česku. Tyto cykasy jsou zasazeny ve volné zemi a jsou tedy prakticky nepřesaditelné, což ovlivnilo i nedávnou rekonstrukci skleníků, které musely být obestavěny kolem nich. Na Slupi nově roste i mladá rostlinka \"Stangeria eriopus\".\n\n\"Pražský skleník Fata Morgana\", který je v majetku nejbohatšího českého města, v poslední době investoval do získání vzácných druhů cykasů. Nově je majitelem extrémně vzácné rostlinky v přírodě takřka vyhynulého \"Encephalartos latifrons\". Jedná se o jeden nejvzácnějších druhů cykasů v českých sbírkách. Zahrada vystavuje i v České republice ojedinělý druh \"Cycas wadei\" a řadu mladých rostlin, včetně jediných veřejně dostupných \"Zamia roezlii\" a \"Zamia vazquezii\", jediné africké cykasovité rostliny \"Cycas thouarsii\", vzrostlého \"Dioon merolae\" či modrého cykasu \"Encephalartos horridus\". Velkou skupinu mladších rostlin vystavuje navíc i o výročních výstavách palem a cykasů. Na rozdíl od jiných skleníků s delší tradicí však Fata Morgana zatím nevlastní žádné velké rostliny.\n\nVzrostlé rostliny vystavuje \"Botanická zahrada Liberec\", která jediná v České republice má vytvořenu i pravěkou sekci a zajímavý soubor velkých, převážně však běžnějších druhů cykasů. Ovšem liberecký strom \"Microcycas calocoma\", který je v přírodě kriticky ohrožen, je jedním z nejvzácnějších cykasů v českých sbírkách. Liberec vlastní i vzrostlé \"Encephalartos villosus\", \"Zamia integrifolia\", \"pumila\" a \"pygmaea\", dále některé vzrostlé běžnější cykasy (\"Cycas circinalis, Cycas rumphii, Ceratozamia mexicana\", \"Dioon edule\") a řadu mladých rostlin (\"Lepidozamia hopei\", \"Lepidozamia peroffskyana\", u nás ojedinělou sazenici druhu \"Macrozamia dyeri\" a jiné makrozamie).\n\n\"Botanická zahrada Teplice\" vlastní především mimořádnou skupinu samčích rostlin \"Encephalartos villosus\" nejméně sto let starých a celou řadu menších nově získaných sazenic včetně například velké skupiny bowenií či v Česku veřejně nedostupných rostlin \"Zamia neurophyllidia\" nebo vzácné \"Cycas debaoensis\" a dalších.\n\n\"Zahrada v Brně\" představuje mimo jiné i v českých botanických zahradách ojedinělou velkou rostlinu \"Encephalartos hildebrandtii\".\n\n\"Sbírkové skleníky v Olomouci\" vlastní velmi staré a pravidelně plodící stromy samic ceratozamie mexické (\"Ceratozamia mexicana\"), \"Ceratozamia mexicana\" je ve vlastnictví i většiny ostatních českých skleníků.\n\nBohaté sbírky cykasů v České republice ovšem vlastní \"soukromí sběratelé\", včetně velmi vzácných rostlin rodu \"Encephalartos\" a dalších. Jejich sbírky ovšem zatím nejsou otevřeny veřejnosti. Od soukromých sběratelů pochází i řada rostlin v městských a univerzitních sklenících, včetně již zmíněného nejstaršího českého cykasu v Lednici.\n\nV Česku zatím není vůbec zastoupen nejvzácnější \"Encephalartos woodii\", oba druhy čigua (\"Chigua\") a několik dalších vzácných druhů. Většina rostlin se do sbírek dostala po roce 1989 a jedná se obvykle o drobné rostliny mladých cykasů, jejichž získání je finančně dostupnější.\n\nV prodejnách jsou dostupné hlavně cykas japonský (\"Cycas revoluta\") pocházející z Japonska. Tato rostlina se také většině prodejců vybaví pod názvem „cykas“. V některých obchodech lze nicméně zakoupit i druh keják otrubnatý (\"Zamia furfuracea\") z Mexika, nazývaný pro tvrdost listu také chybně „kartonová palma“, a zcela výjimečně i východoasijský cykas Rumpfův (\"Cycas rumphii\"). Další, často velmi vzácné druhy lze zakoupit v evropských sklenících a také od českých sběratelů nebo na burzách (například na podzimní burze sukulentů v botanické zahradě UK Na Slupi).\n\nCykasy se díky atraktivnímu vzhledu, vzácnosti i vysoké ceně staly kultovní rostlinou a předmětem zájmu sběratelů na celém světě, mezi majitele sbírek se řadí i hvězdy typu Brada Pitta či Davida Bowieho. Jedná se ovšem o náročný koníček, ceny vzácnějších cykasů vypěstovaných ve sklenících se pohybují kolem 9000 Kč za rostlinu velikosti 5 cm. Některé botanické zahrady v bývalých koloniálních mocnostech vlastní cykasy staré kolem 300 let, dovezené při výpravách na kolonizovaná území. Přístupnější veřejnosti se pak staly po výprodejích z královských kolekcí v Británii či Nizozemsku. Určování věku cykasů je však složité, protože tyto stromy nemají letokruhy. U nejdéle žijících rostlin se odhady kromě historických údajů opírají o propočty z počtu jizev po listech a znalostech průměrné rychlosti růstu.\nPěstování běžně dostupných cykasů je jednoduché. Rostliny v domácích podmínkách vytvářejí obvykle jednou za rok vrh listů, které rostou ze středu a odvíjejí lístky podobně jako listy kapradin. Vzhledem k hlubokému a mohutnému hlavnímu kořenu jsou doporučovány vysoké květináče, které nemusí být příliš široké, musí ovšem zůstat prostor pro vystoupení korálovitých kořenů na povrch.\n\nAbsolutní podmínkou pro pěstování cykasů je prodyšná hlína, kterou voda proteče, zůstane vlhká, ale nikoliv zbytečně dlouho mokrá. Škodí jim přílišné vlhko a zcela zásadně nesnášejí mokro a chlad současně. Nejběžnější příčinou úhynu pěstovaných rostlin je proto uhnití kořene ve vlhkém prostředí, které nebývá zpočátku na rostlině patrné. Hlínu je tedy třeba namíchat s kaménky či jiným hrubým materiálem jako je pemza či perlit, nouzově lze využít prodyšné směsi pro palmy nebo pro kaktusy. Cykasy jsou navyklé na chudou půdu.\n\nU rostlin dochází ke žloutnutí starých listů odspodu a přirůstání shora. Rostlina tak vytváří kmen. Staré listy je možno odstřihnout.\n\nPro růst je nutné i teplo a světlo – bez nich je obtížné dosáhnout rašení nových listů, což je typický problém v českých podmínkách. Na jaře se proto doporučuje rostliny umístit na teplá a světlá místa, teplo přitom musí být zajištěno i v noci. Naopak by teplo rostlinám nemělo být v zimě, vyhnaly by totiž nové listy již koncem zimy, kdy je nedostatek denního světla.\n\nCykasy držené v teple ale polostínu vytvářejí protáhlé a často deformované listy (podstatně delší než listy původní), které se po vyzrání a zatvrdnutí již nikdy nezmění, a je možné je tedy odstřihnout. V případě zahájeného rašení nového vrhu listů je proto potřeba rostlinu okamžitě umístit alespoň dočasně na velmi teplé a velmi světlé místo do doby než mladé měkké listy zatvrdnou, poté je možno rostlinu vrátit zpět.\n\nPřežití starobylých cykasů je ohroženo. Jejich počet prudce poklesl především v posledních letech a několik druhů již ve volné přírodě vyhynulo. Prudký pokles počtu cykasů je způsoben jak změnami v jejich přirozeném prostředí, tak i krádežemi rostlin z volné přírody.\n\n\nVšechny cykasy jsou chráněné. 38 % je na Červeném seznamu ohrožených druhů IUCN v kategoriích kriticky ohrožené (CR) nebo ohrožené (EN). Zbylých 62 % je v ostatních kategoriích.\n\nVšechny cykasy jsou také na seznamu ohrožených druhů CITES, který slouží ke kontrole obchodu s nimi. Část cykasů je na seznamu CITES II (kontrolovaný obchod s rostlinami, obchod se semeny je volný). Všechny ostatní – následující kritické druhy jsou na hlavním seznamu CITES I (semena i rostliny podléhají stejné kontrole):\n\n\nZájemci o koupi cykasů samozřejmě najdou obchodníky, kteří mají zajištěn legální prodej těchto rostlin, z nichž naprostá většina již nyní pochází ze skleníků (viz odkazy níže). V Evropské unii je převoz přes hranice bezproblémový, na rozdíl od dovozu z jiných zemí, odkud je nutné zajistit dokumentaci CITES. I tak černý obchod s cykasy nadále pokračuje.\n\nČeské názvy cykasů nejsou zcela ustáleny mj. i proto, že tyto rostliny nejsou širší veřejnosti známy a neexistují o nich česky psané publikace. Sami odborníci často používají pouze počeštěné latinské názvosloví, pro veřejnost nesrozumitelné. Jediné dva stabilizované názvy nesou cykas indický (\"Cycas circinalis\") a cykas japonský (\"Cycas revoluta\"). Se zvyšujícím se povědomím o exotických rostlinách v České republice však v poslední době vzniká tlak na obnovu nebo vytvoření nových českých názvů. Názvy cykasů nejsou příliš známé, nicméně existují.\n\nV případě cykasů česká jména vznikla v 19. století (1846) především díky úsilí Jana Svatopluka Presla, jinak autora i známějších jmen jako např. bledule, kukuřice či kopretina. Tyto názvy uvádí i Ottův slovník naučný ve vydání z roku 1908. Zde jsou použity vždy nejstarší známé názvy, doplněné o nově vytvořené názvosloví užívané botanickými zahradami Liberec (např. bowenie pilovitá, bowenie obdivuhodná) a Univerzity Karlovy Na Slupi (např. dión jedlý), obvykle se opírající o překlad latinských jmen.\n\nPrvním pojednáním o cykasech v češtině byly čtyři stránky ve Wšeobecném rostlinopise z roku 1846. Presl zde pojmenoval i tři z nyní popsaných jedenácti rodů cykasů:\n\n\nVe zmíněné knize byly pojmenovány i první druhy cykasů. Například Preslovy názvy „cykas indický“ pro \"Cycas circinalis\" a „cykas japonský“ pro \"Cycas revoluta\" jsou dnes běžně používány. Další Preslovy názvy nejsou příliš rozšířené. Presl tedy pojmenoval:\n\n\nJeden cykas má dokonce jméno po českém botanikovi. Je jím keják Roezlův (\"Zamia roezlii\"), kolumbijský druh pojmenovaný po Benediktu Roezlovi. Je považován za jednu z nejprimitivnější zamií a dorůstá výšky až 7 m.\n\nSeznam všech druhů cykasů je pravidelně vydáván ve Světovém seznamu cykasů. Tento seznam byl poprvé publikován v roce 1985 v jihoafrickém časopise \"Encephalartos\" a obsahoval tehdy 130 druhů. Tento počet se do současnosti rozrostl na aktuálních 303 druhů. Světový seznam cykasů tvoří i výchozí informaci pro klasifikaci cykasů v Červeném seznamu IUCN.\n\n\n\n"}
{"id": "87373", "url": "https://cs.wikipedia.org/wiki?curid=87373", "title": "Baťa", "text": "Baťa\n\nBaťa, též Baťovy závody, je název velké české / československé obuvnické firmy, kterou založili sourozenci Anna, Antonín a Tomáš Baťové ve Zlíně v září 1894. Firma nesla až do změny právní subjektivity v roce 1931 jména obou bratrů. Od roku 1932, po tragické smrti Tomáše Bati, jednoho ze zakladatelů firmy, na základě Dědičské smlouvy, převzal veškerý majetek firmy Jan Antonín Baťa. V roce 1939 jsou v důsledku politické situace slovenské závody vyčleněny pod \"„Baťa, Slovenská účastinná spoločnosť“\" se sídlem v Šimonovanech. Československý koncern Baťa zasahoval v okamžiku svého znárodnění do čtyřiceti výrobních odvětví. K 1. lednu 1949 byly zlínské závody Baťa přejmenovány na Svit. Ze slovenské firmy Baťa vzniklo několik společností, výroba obuvi byla spojena se Závody 29. augusta (ZDA) v Partizánském.\n\nPo druhé světové válce byly Baťovy továrny v socialistických státech znárodněny bez náhrady. Pobočky v kapitalistických státech zůstaly v rodinném majetku a byly řízeny jak z Jižní Ameriky - Jan Antonín Baťa, tak Severní Ameriky - z Kanady, rodinou jr.Tomáše Bati.\n\nSoučasná evropská centrála firmy je ve švýcarském Lausanne. Centrála pro Česko je opět ve Zlíně.\n\nGuinnessova kniha rekordů firmu Baťa označila za \"Největšího prodejce a výrobce bot\" všech dob, protože podle nich za svoji existenci firma prodala již přes 14 miliard párů bot.\n\nV roce 1894 zahájili tři sourozenci Baťové – Anna, Antonín a Tomáš – obuvnické podnikání ve firmě jménem A. Baťa.\n\nV roce 1900 měla firma právní podobu veřejné společnosti a zaměstnávala 120 lidí, v roce 1908 se stal jediným majitelem firmy T. Baťa. Na počátku první světové války se Tomáši Baťovi podařilo získat zakázku od rakousko-uherské armády. Firma měla z válečných dob víc zaměstnanců, než kolik s ohledem na odbyt potřebovala, což se Baťa pokusil spolu se zvyšující úvěrovou zadlužeností firmy překonat vnitřním úvěrovým systémem a zřízením podnikové banky. Zlepšení situace přinesla akce \"Baťa drtí drahotu\", při níž firma snížila cenu obuvi od 1. září 1922 na polovinu cen z jara roku 1922. V roce 1924 byla zavedena spoluúčast na zisku a ztrátě a byla také zahájena výstavba moderních továrních budov s železobetonovým skeletem. Pásová výroba byla po vzoru Henryho Forda zavedena v roce 1927 a již zanedlouho umožnila zvýšit výrobu o 58 % procent při zvýšení počtu zaměstnanců o 35 %. V květnu 1931 se změnila dosavadní veřejná obchodní společnost T. & A. Baťa na Baťa, akciová společnost.\nI po tragické smrti Tomáše Bati při letecké havárii v červenci 1932 koncern pod vedením nového majtele (dědičská smlouva) - nevlastního bratra Jana Antonína Bati expandoval, rozšiřoval výrobní obory o výrobu pneumatik, technické pryže, umělých vláken, hraček, kovoobráběcích strojů, pletacích strojů, letadel (Zlínská letecká společnost, a. s.) , jízdních kol. Ke koncernu patřila i stavební výroba, pojišťovna Atlas, uhelné doly, 63 zahraničních společností, železniční trať Otrokovice–Vizovice, cestovní kancelář, vlastní doprava, letiště v Otrokovicích s leteckou společností, obchodní domy, prodejny – cca 8 tisíc prodejen v tuzemsku a více než 8 tisíc v zahraničí, bytový fond, vlastní pole a lesy. Koncern zaměstnával více než 67 000 zaměstnanců, z toho více než 25 000 v zahraničí.\n\nBrzy po vzniku Protektorátu opustil zemi šéf koncernu Jan Antonín Baťa, a od r. 1941 začal budovat nové působiště, výrobu i nová města v Jižní Americe, v Brazílii. V ČSR v roce 1938 vydal knihu \"Budujme stát pro 40 000 000 lidí\", v níž představil veřejnosti rozsáhlé hospodářské záměry. V roce 1939 odešel do USA do exilu a usadil se pak v Brazílii, kde vzniko nové centrum řízení zahraničních společnosti Baťa. \n\nOd roku 1938 budoval závod v Kanadě i jeho synovec Tomáš Jan Baťa. Vedení podniku tak ve Zlíně tvořili Dominik Čipera, Hugo Vavrečka, František Malota a do své tragické smrti i Josef Hlavnička.\n\nPo druhé světové válce se vývoj podniku rozdělil. Novým centrem Baťovy společnosti (synovec Tomáš J. Baťa) se stala Kanada.\n\nPodnik Baťa ve Zlíně byl znárodněn zestátněním 27. října 1945. Od 1. ledna 1949 fungoval jako Svit, národní podnik. Firma Svit ukončila výrobu obuvi v r. 2000, pokračovatelem výroby kožené obuvi bylo Cebo a.s.Zlín - vymazáno v r. 2010. Exekučním příkazem ze dne 26.01.2006, byl nařízen prodej podniku Svit.\n\nBaťa budoval nejen továrnu, ale také veškeré zázemí pro ni i zaměstnance. Suroviny sám vyráběl a bez prostředníků prodával, čímž šetřil na nákladech. V dnešních Otrokovicích - Baťově, vybudoval vlastní koželužnu, ve Zlíně firmu vyrábějící stroje a vlastnil pole i lesy. Pro zaměstnance budoval Baťovy domky (tehdy luxusní bydlení) a internáty, což bylo spolu s vysokými platy v továrně hlavní příčinou přílivu pracovních sil a expanze Zlína. Nechyběly ani školy pro budoucí zaměstnance, školky, a další služby. Celý Zlín byl budován podle jednotného funkcionalistického plánu architekta Františka Lydie Gahury s názvem \"Zahradní město\". Rozvoj Zlína pokračoval i po smrti Tomáše Bati. Za Jana TB je postavena např. i správní budova č. 21, dostavěn obchodní dům a hotel, vznikají Studijní ústavy. Rozvoj podniku BAŤA byl přerušen druhou světovou válkou a bombardováním v roce 1944, i když stále vyráběl boty pro Wehrmacht. Rozvoj podniku, obnovování poškozených budov, výstavba nových budov, byla zahájena až po ukončení války.\n\n\nV roce 1991 se (kanadská) firma Baťa vrátila do Zlína. V roce 2000 měla Bata Shoe Organization, jak se dnes firma nazývá, padesát výrobních závodů, devět koželužen, 4 743 prodejen, 49 324 zaměstnanců a působila v 68 zemích světa. Společnost má dnes čtyři obchodní jednotky: Bata Europe se sídlem ve švýcarském Lausanne, Bata Asia Pacific-Africa se sídlem v Singapuru, Bata Latin America se sídlem v Ciudad de México a Bata North America se sídlem v kanadském Torontu\n\nVlivem celních překážek koncern Baťa od konce dvacátých let budoval své zahraniční továrny, kde nechyběly ani typické Baťovy domky a budovy občanské vybavenosti. První ze zahraničních satelitů byl budován od roku 1929 ve švýcarském Möhlinu. Právě na otevření této továrny Tomáš Baťa letěl 12. července 1932. Výstavba osad v Brazílii po začátku druhé světové války byla realizována již z iniciativy Jana Antonína Bati.\n\nSeznam baťovských satelitů:\n\n\n\n"}
{"id": "87388", "url": "https://cs.wikipedia.org/wiki?curid=87388", "title": "Titrační standard", "text": "Titrační standard\n\nTitrační standard je vzorek látky o známé koncentraci, pomocí jehož spotřeby při titraci se určuje koncentrace měřené látky.\n\nObvyklé požadavky na titrační standard jsou: \n"}
{"id": "87390", "url": "https://cs.wikipedia.org/wiki?curid=87390", "title": "Fryšták", "text": "Fryšták\n\nFryšták () je město v okrese Zlín ve Zlínském kraji, 7 km severně od Zlína, na okraji Hostýnských vrchů a na rozhraní Valašska a Hané. Žije zde obyvatel.\n\nPrvní zmínka o existenci Fryštáku pochází z poloviny 14. století z doby panování Karla IV. Lucemburského. V písemném dokumentu v diplomatáři Codex diplomaticus et epistolaris Moraviae z 15. ledna 1356 je uvedeno „… Nicolaus Luce de Freystat clerius Olomoucensis diocesis, publicus auctoritate imperiali notarius …“ Původní osídlení Fryštácka má kořeny mnohem starší a existují archeologické nálezy z pravěku, z doby neolitické. Podle listiny z roku 1382 prosperovala ve Fryštáku cechovní výroba a obchod. Název města je možné najít v písemných dokumentech také jako Freistat, Freystat, Frisstak, Freistadtl, Frysstak, atd.\n\nFryšták jako tržní osada se postupně měnila ve středisko řemesel a obchodu. Zároveň se stal podhradím zeměpanského sídla hradu Lukova a tvořil tak spolu se Slušovicemi důležitý opěrný a ekonomický bod Lukovského panství a tím i obranné linie českého státu. Opevnění města dodnes dokládají názvy městských částí Hrádek, Sichrov, Bašta, Na Valech, Na Purku a Souhrady.\n\nRoku 1841 byl Fryšták zasažen velkým požárem. Po této události bylo celé město přestavěno, čímž se ztratila původní dřevěná zástavba.\n\nV roce 1927 zde vznikl první salesiánský dům v českých zemích, až do násilného zrušení domu v rámci Akce K v roce 1950 zde sídlilo vedení české provincie v čele s Ignácem Stuchlým. Mateřský dům byl obnoven v roce 1996 jako Dům Ignáce Stuchlého.\n\nNa konci druhé světové války bylo Fryštácko 6. května 1945 osvobozeno vojsky Československého armádního sboru v SSSR, vedenými generály Karlem Klapálkem a Ludvíkem Svobodou. První poválečné volby roku 1946 dopadly ve Fryštáku takto:\n\nMěsto mělo vedle privilegia vybírat mýto, právo tržní, mílové i várečné, a také mohli radní užívat i právo hrdelního. Hrdelní právo bylo Fryštáku uděleno zvláštním zákonem od Karla V. asi v 16. století, ale toto právo mělo město již dříve, ale neví se od kdy platilo ani kolikrát bylo použito. Teprve v 18. století byly zaznamenány tyto případy:\nKata si město půjčovalo i s příslušenstvím a biřici z Uherského Hradiště (instalace lešení, přeprava , vlastní \"úkon\" i pobyt katovy družiny stály městskou kasu nemalé peníze). Popraviště se nacházelo u rozcestí na Lukoveček a Martinice tam, kde se tomu říkávalo a dodnes říká \"Dům hrůzy\". Dodnes se traduje, že na polích u tohoto místa je špatná úroda.\n\nPetr Bezděčík, KSČM - Ing. Jiří Dofek, Pro rozvoj TV a sportu - Mgr. Lubomír Doležel, KDU-ČSL (starosta) - Radomír Dupal, ODS (místostarosta) - Petr Ernest, KDU-ČSL - Ing. Jan Görig, KDU-ČSL - Mgr. Sylva Knedlová, ODS - Ing. Jan Košák, KDU-ČSL - Libor Mikl, ČSSD (radní) - Mgr. Pavel Nášel, KDU-ČSL - Richard Orsava, ČSSD - Mgr. Petr Pagáč, Společně za Fryšták zdravější (radní) - Mgr. Libor Sovadina, ČSSD - Marcela Ševelová, Pro rozvoj TV a sportu - Ing. Stanislav Velikovský, CSc., Pro rozvoj TV a sportu (radní) - Radomír Vyskup, ODS - PhDr. Česlav Zapletal, ČSSD\n\nVe Fryštáku se nachází jedna mateřská škola, jedna základní škola a výchovně vzdělávací zařízení pro mládež Dům Ignáce Stuchlého (tzv. DIS).\n\nMateřská škola Fryšták byla otevřena 31. srpna 1979. Stavba školy v akci byla zahájena roku 1977 a stála v té době pět milionů korun. Provoz školy byl zahájen 5. září 1979 pod vedením ředitelky Márie Urbáškové. K 1. července 1992 převzala funkci ředitelky Marcela Ševelová.\n\nOd 1994 byla otevřena 4. třída pro zvýšený počet dětí v budově Základní školy ve Fryštáku jako detašované pracoviště. Na školní zahradu děti přecházely do školky. V roce 1996 byla provedena rekonstrukce školy, při které byly modernizovány koupelny, provedeny nové rozvody vody a topení, též byla vybudována vlastní samostatná plynová kotelna. Úpravami prošla také hospodářská část budovy, která je přízemní a je propojena s dvoupatrovou částí tříd. V této části je umístěna kuchyň školní jídelny a další důležité prostory.\n\nProtože z bezpečnostních a hygienických důvodů nebylo prostředí třídy v ZŠ vhodné a narůstal počet přihlášených dětí do mateřské školy, odsouhlasilo zastupitelstvo města Fryštáku přístavbu třídy ke stávající budově mateřské školy. Přístavba se realizovala během prázdnin 2004 (zahájení stavby 1. července 2004 – ukončení 13. září 2004) a stála 3 472 609 Kč. Od 15. září 2004 Mateřská škola Fryšták funguje již jako čtyřtřídní ve své budově s prostorami pro 120 dětí.\n\nZřizovatelem mateřské školy je MÚ Fryšták, který se souhlasem Krajského úřadu jmenuje ředitele. Identifikační číslo osoby školky je 75022711..V květnu 2007 pracovalo osm pedagogických a šest správních zaměstnanců.\n\n\n\n\n\nFryšták má 4 místní části:\n\n\n\n"}
{"id": "87394", "url": "https://cs.wikipedia.org/wiki?curid=87394", "title": "Prosek", "text": "Prosek\n\nProsek () je katastrální území, součást městské části Prahy 9. Sousedí s katastry Střížkov (západně, rozdělen mezi MČ Prahy 8 a Prahy 9), Letňany (severně, městská část Praha 18), Vysočany (jižně, součást městské části Prahy 9) a Libeň (jihozápadně, součást městské části Prahy 8).\n\nProsek je součástí hlavního města Prahy, konkrétně Prahy 9. Zjištěné katastrální výměra je 1,69 km². K 16. říjnu 2006, kdy se uskutečnilo sčítání obyvatelstva, žilo na Proseku 15 361 obyvatel. Vzhledem k velikosti daného území byla hustota zalidnění 9 089 obyvatel na km².\n\nProsek zabírá jihovýchodní část náhorní plošiny mezi sousedními údolími vysočanským, libeňským a střížkovským, která pokračuje k severovýchodu letňanským územím.\nDominantním stavebním prvkem Proseku je panelové sídliště Prosek ze 70. let 20. století, zabírající většinu území katastru s přesahem na katastr Střížkova, jehož součástí je rozlehlý Park přátelství podél Vysočanské ulice.\n\nTomu se vymykají jižní části, kde je\n\nHistorie území, na kterém se dnes nachází Prosek, sahá až do doby kamenné, a to do 4. a 3. tisíciletí př. n. l. Díky druhohornímu moři zde vznikly drobné sloje málo kvalitního uhlí. Původně zde lidé těžili spraš, ale později narazili na zvětralé černé břidlice a jílovce a začali jej využívat na ostře pálenou stavební keramiku. Na Proseku se vyskytují křídové plošiny. Chodby v dnešní době nepřevyšují délku 60-100 metrů od okraje údolí.\n\nNázev Prosek se objevuje v 10. století n. l. Od 10. století zde byla osada a později vesnice. Dominantou Proseka je kostel sv. Václava. Je to trojlodní románská bazilika pravděpodobně z 2. poloviny 11. století s románskými malbami. Prosek byl tehdy jen malou vesničkou kolem kostela uprostřed polí. Bylo tam jen několik ulic a domků kolem dnešní Martinovské ulice a jinak holá pláň bez stromů.\n\nNa přelomu 14. a 15. století vlastnili osadu majitelé Podvinské tvrze, která ležívala na rozhraní Proseka a Libně. Za husitských válek utrpěl Prosek, jako ostatně řada jiných míst v zemi, velké škody, zejména pak románský kostel. V roce 1600 byla na návsi vedle krčmy vykopána studna. Pro tehdejší obyvatele osady byl tento počin jistě velmi významný, neboť na Proseku bývaly problémy s nedostatkem vody. Přišla však třicetiletá válka a s ní další zmar a pustošení. Švédové vypálili i kostel. Osada zpustla a v roce 1638 zde stály pouze čtyři chalupy, jedna vinice a krčma.\n\nDo konce 17. století patřil Prosek Starému Městu pražskému, později byl připojen k libeňskému panství. Do přelomu 19. a 20. století byl velmi řídce osídlen. Začátkem 20. století následkem průmyslového rozvoje Vysočan a Libně se začíná Prosek zaplňovat nevzhlednými domky pro vysočanské a libeňské dělníky, stává se periferní dělnickou kolonií. Prosek byl 1. ledna 1922 připojen k Praze.\n\nSkutečný zlom nastává v 2. polovině šedesátých let 20. století výstavbou sídliště Severní Město. V letech 1965 až 1966 byla mezi Prosekem a centrem Vysočan vystavěna silnice, zvaná estakáda, pro rychlé dopravní spojení a začala se pomalu rýsovat ta tvář Proseka, kterou známe dnes. V letech 1965–1977 zde bylo vybudováno první sídliště v rámci tzv. Severního Města. Před výstavbou sídliště byla na většině území Proseka pole (pojmenování Prosek pochází ze slova „prosekati“ neboť již v 10. století tudy vedla stezka do Prahy, někdy byla také zvaná Prosík).\n\nV současné době je Prosek vyhledávané sídliště, se vzrostlou zelení v Parku přátelství, dobrým dopravním spojením s vnitřní Prahou, množstvím velkých nákupních center, stále tajemným podzemím a proseckými skálami.\n\nNázev Prosek (dříve též Prosík) zřejmě souvisí s tím, že tudy už dávno vedla \"prosekaná\" cesta z Prahy na sever. Některé pověsti praví, že když král Václav cestoval těmito končinami, zde se musel neobyčejně prosekávat porostem, ale když se dostal za téměř neprostupné lesy a bažiny, uviděl krásnou a úrodnou krajinu.\n\nPíše se rok 970, je 13. června a od Staré Boleslavi si namáhavě razí cestu kníže Boleslav II. a jeho druzi. Pohrdli obvyklou cestou a jali se bloudit hustým a nekonečným lesem. Na návrší před Rokytkou přemohla knížete únava. Zbrojnoši Jaroboj a Krotislav mu uchystají odpočinek na medvědí kůži. Poodstoupí, aby nerušili knížecí spánek. Boleslavovi se ve snu zjeví jeho strýc Václav a přikáže mu, aby na tomto místě nechal vystavět chrám. Boleslav přání svého zavražděného strýce splnil, stavba byla realizována během tří měsíců, dokončena je dne 17. září 970. První říjnovou neděli posvětil kostel sv. Vojtěch a zasvětil jej památce sv. Václava. Údajně šlo o první kostel zasvěcený tomuto světci.\nTolik praví (zestručněno) Václav Hájek z Libočan. Jak to bylo doopravdy? Nikdo neví, lze se jen domnívat. V tomto vyprávění je historická nepřesnost, a to skutečnost, že v Praze bylo biskupství založeno až v roce 973 a sv. Vojtěch na biskupský stolec dosedl až v roce 983. Tajemství, okořeněné zjevením „vévody české země“, vyjadřuje otázka, kterou si v knize o Proseku položil pan Miroslav Kuranda: „Proč byl tak výstavným a nákladným způsobem stavěný kostel založen na místě, na kterém není v té době doložena žádná osada?“ Vychází z předpokladu, že kostel byl skutečně založen kolem roku 970. Pak by fakt, že byl postaven na pustém, neobydleném místě svědčil o mocném a bohatém iniciátorovi stavby, o jehož skutečných motivech asi dnes už mnoho nezjistíme. Jiným důvodem stavby mohla být jakási posvátnost tohoto místa již v pohanské době, existence svatyně apod.\n\nPravděpodobně z poloviny 11. století pochází nejstarší architektonická památka Prahy 9, trojlodní románská bazilika na starém Proseku. Založena byla dle Hájkovy kroniky roku 970 Boleslavem II., jemuž se ve snu na tomto místě svatý Václav zjevil. Přestavěna byla poprvé kolem 1200 a po roce 1470 došlo ke gotickým přestavbám – hlavní loď byla sklenuta žebrovou sítí. Renesanční předsíň pochází z roku 1572 a hranolová věž z roku 1712.\n\nDnešní podobu s barokní cibulovou bání získal kostel roku 1732, v roce 1770 byla přistavěna sakristie. Stavební úpravy narušily stabilitu věže, a proto byla vystavěna samostatná zvonice. V jižní lodi, nejméně poznamenané přestavbami, se zachovaly zbytky románských maleb. Na hlavním oltáři je obraz sv. Václava od Ignáce Raaba z poloviny 18. století. Cínová křtitelnice pochází z roku 1622. Presbytář zdobí malby Josefa Strattera, zachycující motivy ze života sv. Václava.\n\nPrůčelí protější barokní budovy fary, navržené kolem roku 1715 patrně Janem Santinim, zdobí plastika sv. Jana Nepomuckého. Původní vstup do areálu přilehlého romantického hřbitova, zarostlého břečťanem, je zdoben barokním portálem z roku 1770, dnešní hlavní vchod a mříž pocházejí z roku 1930. V areálu hřbitova stojí hranolová zvonice se stanovou střechou (1770 či 1783) a některé z náhrobků také stojí za pozornost. V roku 2010 byly při východní hřbitovní zdi nainstalovány tři sochy \"Madon\" z přírodního kamene (z mramoru, pískovce a žuly) od sochařky Zuzany Čížkové, současně s tím byly provedeny parkové úpravy okolí kostela.\n\nHlavní dopravní tepnou na Proseku je čtyřproudá Vysočanská ulice, která byla před dokončením Liberecké (Prosecké radiály) a Kbelské (v současnosti supluje severovýchodní část Pražského okruhu) ulice využívána tranzitní dopravou jako součást evropského tahu E55. Velmi významnou roli také hraje Prosecká ulice, která je společně s Vysočanskou jedním z hlavních vodičů automobilové a autobusové dopravy na Severním městě. V období let 2004–2007 byla doprava na Proseku velmi omezena výstavbou metra.\n\nV blízkosti sídliště se nacházejí autobusové garáže Dopravního podniku hl. m. Prahy Klíčov.\n\nV roce 2008 byl otevřen stavební úsek IV.C2 linky C pražského metra. Součástí úseku z Ládví do Letňan je také stanice na Proseku, která leží u křížení Prosecké a Vysočanské ulice.\n\nV roce 2009 byly v blízkosti stanice metra dostavěny tři kancelářské budovy Prosek Point, dále jsou zde k dispozici supermarkety jako třeba Norma nebo Penny, které jsou přímo v srdci sídliště. Nalézá se zde hypermarket Billa, která stojí přímo u vchodu do stanice metra C Prosek. Dále je na Proseku prodejna aut Suzuki. Na Proseku můžeme najít několik hotelů, vzniklých přestavbou někdejších panelových stavbařských ubytoven. Na okraji sídliště je na Střížkově velká poliklinika, která byla po převratu doplněna i o lůžkovou část. Ve středu sídliště leží pošta Praha 9.\n\nPodzemní chodby na Proseku nezasahují dále než 60 až 100m od okraje údolí, pověsti vypráví o tom, že podzemní cestou vedoucí až do Staré Boleslavi tajně jezdíval Napoleon kočárem, druhá hovoří o ohromném podzemním jezeru. Do chodeb se propadli nejen lidé, ale v 60. letech i trolejbus.\n\nNa Proseku bydlely i slavné osobnosti, jako třeba prezident České republiky Václav Klaus, zpěvák Vilém Čok, Tereza Pergnerová. Bydlí zde i známý „Kuba“ z večerníčku Krkonošské pohádky, herec Jaroslav Satoranský.\n\nSpisovatel Eduard Štorch v oblasti Proseku a Libně se svými žáky podnikal archeologické pátrání. Na základě těchto objevů napsal svá díla, například \"U veliké řeky\".\n\nNa polích v prostoru nynějšího proseckého sídliště se konaly v letech 1911–1912 letecké exhibice českého průkopníka letectví Jana Kašpara.\nNěkteré ulice na Proseku jsou pojmenovány podle měst na severu Čech. Např. Rumburská, Litvínovská, Harrachovská, Veltruská a Lovosická ulice.\n\n\n\n"}
{"id": "87401", "url": "https://cs.wikipedia.org/wiki?curid=87401", "title": "Deklarace práv člověka a občana", "text": "Deklarace práv člověka a občana\n\nDeklarace práv člověka a občana (francouzsky: \"La Déclaration des droits de l’homme et du citoyen\") byla vydána 26. srpna 1789 francouzským Ústavodárným národním shromážděním a představovala první krok k vytvoření první francouzské ústavy. Deklarace obsahovala sedmnáct bodů, které výrazně ovlivnily pojetí evropského nahlížení na tato práva.\nV první fázi Velké francouzské revoluce poté, co bylo vyhlášeno tzv. Ústavodárné národní shromáždění (9. července 1789) a dobyta Bastilla (14. července 1789), vydalo Ústavodárné shromáždění tzv. srpnové dekrety, v nichž byl zrušen dosavadní sociální systém. Dne 26. srpna 1789 byla vydána i Deklarace práv člověka a občana, do jisté míry ovlivněná americkou deklarací nezávislosti – která sama přejímala myšlenky předrevolučních francouzských osvícenců.\nNa vzniku i obsahu ústavy (i samotného Ústavodárného shromáždění) se z velké části podílel i francouzský šlechtic La Fayette, který se vrátil z Ameriky, kde pomáhal při boji o nezávislost a tvorbě americké deklarace nezávislosti, jejíž opis přivezl s sebou do Francie. Prohlášení práv člověka a občana se pod pozdějším názvem Deklarace lidských práv stala stěžejním dílem pro pozdější určení základních práv člověka a pro vytvoření demokracie, jakou v Evropě známe dnes. Poprvé v ní byly prohlášeny zásady, které dnes považujeme za nesporné.\n\n\n"}
{"id": "87402", "url": "https://cs.wikipedia.org/wiki?curid=87402", "title": "Josef Veverka (vinař)", "text": "Josef Veverka (vinař)\n\nJosef Veverka (12. ledna 1922 – 21. října 2006, Velké Pavlovice) byl moravský vinař a šlechtitel, který vyšlechtil odrůdy vinné révy Aurelius a Pálava.\n\nJosef Veverka vystudoval gymnázium v Židlochovicích a Vyšší ovocnickovinařskou a zahradnickou školu na Mělníce. Po válce pokračoval ve studiu na Vysoké škole zemědělské v Brně. Nejdříve působil na šlechtitelské stanici ve Velkých Pavlovicích, jejíž správou byl v roce 1956 pověřen. V roce 1959 však odtud musel z politických důvodů odejít a ve své práci pokračoval v šlechtitelské stanici v Perné u Mikulova, kterou od roku 1959 vedl.\n\nV Perné mimo jiné pokračoval ve šlechtění, které zahájil v roce 1953 ve Velkých Pavlovicích. Jako výchozí materiál použil 25 kombinací rodičovských párů, z nichž vypěstoval 429 semenáčů, 4 kombinace volného opylení, z nichž vzniklo 1 785 semenáčů, a 11 samoopylení, z nichž vzniklo 417 semenáčů. Z tohoto šlechtění nakonec vznikly dvě odrůdy, které byly zapsány do státní odrůdové knihy – Pálava, zapsaná v roce 1977, a Aurelius, zapsaný v roce 1983.\n\n"}
{"id": "87404", "url": "https://cs.wikipedia.org/wiki?curid=87404", "title": "Prázdninová škola Lipnice", "text": "Prázdninová škola Lipnice\n\nPrázdninová škola Lipnice je občanské sdružení pořádající kurzy rozvoje osobnosti, užívající metod zážitkové pedagogiky.\n\nPŠL má průkopnické postavení v oblasti zážitkové pedagogiky v Československu a její metodika inspirovala mnoho dalších podobných kurzů a ovlivnila práci dalších výchovných organizací.\nZačíná počátkem sedmdesátých let akcemi \"Pokus pro dvacet\", následovaným projekty \"Prima prázdnin\" a šesti ročníky projektu \"Gymnasion\".\nPředmětem zkoumání je takzvaný \"intenzivní rekreační režim\", kombinující sportovní, umělecké a společenské aktivity. Důraz je kladen na jejich promyšlené propojení a celkovou atmosféru.\nV roce 1974 jsou formulovány Zásady pořádání experimentálních akcí. To vše v rámci SSM.\n\nOd počátku je důležitou složkou programů prostředí střediska Na hřebenech pod Lipnicí nad Sázavou, poskytující klid, kontakt s přírodou a množství přirozených překážek.\n\nSpecifické jsou akce vedené Milenou Holcovou a Ondřejem Valsou v druhé polovině sedmdesátých let: \"Entomologická kalvárie\", \"Pohraniční kalvárie\", \"Humanus\" a \"Toulavý autobus\", které používají spíše principy Outward Bound.\n\nV březnu 1977 se ve Žďáru nad Sázavou konal seminář SSM věnovaný \"moderním formám pobytu v přírodě\" po němž následovalo opatření zakládající \"Prázdninovou školu\" ČÚV SSM pro doškolování svazáků v oblasti moderních forem pobytu v přírodě a pedagogice volného času.\nPŠ rozvíjí svou metodu a rozšiřuje záběr kurzů na další věkové skupiny.\n\nPrázdninová škola Lipnice se ustavila jako občanské sdružení krátce po sametové revoluci. V roce 1991 se PŠL stala členem mezinárodní organizace Outward Bound, roku 1993 založila společnost \"Outward Bound – Česká cesta s.r.o.\", nabízející zážitkové kurzy na komerčním základě, především jako služby tzv. teambuildingu pro firemní zákazníky.\nV důsledku transferu majetku SSM přichází PŠL o středisko Na Hřebenech, jehož vlastníkem se stává Česká tábornická unie. Lipnice však v názvu zůstává.\nV současné době PŠL nabízí několik stálých projektů (Zdrsem - první pomoc zážitkem, Sborovna, Gymnasion - časopis pro zážitkovou pedagogiku a další).\nZákladním kamenem práce PŠL jsou však autorské kurzy pořádané dobrovolníky. Cílem těchto kurzů je poskytnout účastníkům silný impuls vedoucí především k jejich dalšímu rozvoji a práci na sobě. Jde jak o kurzy letní (Quo Vadis, Tyjo tati, Deja-vu atd.), tak i zimní expediční a pobytové kurzy (Wintertouch, Apalucha, Život je gotickej pes).\n\nZDrSEM – první pomoc zážitkem je projekt, který vznikl v roce 1996. Po světovém Červeném kříži mají kurzy ZDrSem v ČR nejdelší tradici.\n\nVychází z poslání PŠL využívat a rozvíjet zážitkovou pedagogiku jako cestu k rozvoji osobnosti člověka. ZDrSem se snaží být metodickým centrem výuky první pomoci a kromě pořádání množství vlastních kurzů (pro cílové skupiny od lékařů, přes školy, rodiče, sportovce, firmy až k široké veřejnosti) pořádá i akreditovaný výcvik budoucích lektorů s názvem Školitel. Jako první v ČR se začal zaměřovat na důkladnější práci se simulovanými situacemi, které jsou následně reflektovány lektory tak, aby si účastník odnesl reálnou život zachraňující dovednost a zejména sebevědomí pro poskytnutí první pomoci i v emočně vypjatých situacích. Důležitá je práce s reálnými prožitky a stresem, který je s první pomocí neoddělitelně spjatý.\n\nOd doby jeho vzniku se v ČR postupně objevuje stále více subjektů, které uznávají výuku zážitkem a více či méně se ZDrSemem inspirují (namátkou např. PrPom, Rescue Training, Vitalus či Jak resuscitovat).\n\nOd roku 2014 není ZDrSEM pod hlavičkou Prázdninové školy Lipnice, ale působí jako samostatný subjekt.\n\n"}
{"id": "87406", "url": "https://cs.wikipedia.org/wiki?curid=87406", "title": "Sauber C19", "text": "Sauber C19\n\nSauber C19 byl osmým vozem formule 1 týmu Sauber, který se účastnil mistrovství světa v roce 2000.\n\nKonstruktéři Leo Ress a Sergio Rinland si kladli za cíl zvýšit celkovou efektivitu, v předchozí sezóně nebyl problém v efektivitě jednotlivých dílů, ale v jejich celkovém poskládání a především ve spolehlivosti. Bylo nutno zvýšit aerodynamickou efektivitu vozu, zredukovat váhu a zvýšit spolehlivost. Splnění těchto bodů se víceméně podařilo, ale stejně jako v minulé sezóně byl největší problém v hliníkové převodovce, kterou se ne zcela podařilo sladit s motorem Ferrari, problém spočíval v tom, že Ferrari používá pro převodovku slitinu uhlíku s titanem. Tato převodovka byla pro Sauber příliš drahá a tak musel vyvinout vlastní.\nSauber tedy přepracoval vzhled vozu a hodně odlehčil převodovku, ačkoli se vůz zdál konkurence schopný, nebyl nastaven tak, aby to stačilo na lepší než osmé místo v poháru konstruktérů, které neznamenalo zlepšení oproti loňské sezóně, ačkoli bodový zisk a celkový dojem byly výrazně lepší.\nSauber C19 měl debut ve Formuli 1 při Grand Prix Austrálie 2000, která nedopadla z jeho pohledu dobře, nejhorším závodem sezóny pro ně však byl druhý závod - Grand Prix Brazílie 2000, kde byly nuceni stáhnout oba vozy pro poruchu na zadním blatníku.\n\nSauber přepracoval vzhled vozu a také značně odlehčil hliníkovou převodovku, která byla nejslabším článkem loňského roku.\n\n\n\n\ntučně vyznačené závody znamenají zisk pole position, závody vyznačené kurzívou zajetí nejrychlejšího kola v závodě)\n"}
{"id": "87409", "url": "https://cs.wikipedia.org/wiki?curid=87409", "title": "Oronymum", "text": "Oronymum\n\nOronymum je vlastní jméno tvaru vertikální členitosti zemského povrchu, např. hory, kopce, vrcholu, pohoří či horského masivu, vrchoviny, vysočiny, údolí, rokle, strže, propasti, nížiny, sedla, plošiny, jeskyně a podobně. Oronymum je typ toponyma, vlastního jména místního.\n\nHory a kopce se často pojmenovávají metaforicky podle tvaru (homole, špičák), pohoří a nížiny často metonymicky podle jména řeky, která z pohoří vychází nebo nížinou protéká. Roli v pojmenování hory může hrát i absence lesního porostu nebo dlouhodobé či trvalé setrvání sněhu u vrcholu (Sněžník, Plešivec, Lysá hora), barva porostu (Černá hora, Bílá hora). Mnohá oronyma a hydronyma mají dávný původ a pocházejí z jazyka kmene či národa, který již území neobývá.\n\n"}
{"id": "87416", "url": "https://cs.wikipedia.org/wiki?curid=87416", "title": "Plzeňské městské dopravní podniky", "text": "Plzeňské městské dopravní podniky\n\nPlzeňské městské dopravní podniky, a.s. (PMDP) jsou hlavní provozovatel městské hromadné dopravy (tramvajové, trolejbusové a autobusové dopravy) v Plzni, krajském městě Plzeňského kraje.\n\nSpolečnost se vyvíjela spolu s veřejnou dopravou ve městě. Nejprve existovala pod názvem \"Elektrické podniky města Plzně\" a provozovala pouze tramvajovou dopravu, později se přidaly trolejbusy (1941) a nakonec i autobusy. Další název, který se používal byl \"Dopravní podniky města Plzně\", a to až do roku 1998. Poté se společnost přetransformovala do současného stavu, její právní forma je akciová společnost a zřizovatelem město. O provoz se stará 800 zaměstnanců, kteří na 49 linkách všech tří trakcí ročně přepraví více než 100 milionů cestujících.\n\nSpolečnost sídlí na \"Denisově nábřeží 12\" v centru Plzně. \n\n\n"}
{"id": "87420", "url": "https://cs.wikipedia.org/wiki?curid=87420", "title": "Jaroslav Rudnyckyj", "text": "Jaroslav Rudnyckyj\n\nJaroslav Bohdan Rudnyckyj (18. listopadu 1910 Przemyśl, Halič, dnes Polsko – 19. října 1995 Winnipeg, Kanada) byl ukrajinsko-kanadský lingvista a lexikograf.\n\nSpecializoval se na etymologii a onomastiku. Zabýval se též folkloristikou, bibliografií, psaním cestopisů a publicistikou. Patřil k průkopníkům slavistiky v Kanadě a byl také jedním z prvních zastánců tzv. multikulturalismu v Kanadě. Zajímavostí je, že v letech 1941–1945 působil na Svobodné ukrajinské univerzitě v Praze.\n"}
{"id": "87426", "url": "https://cs.wikipedia.org/wiki?curid=87426", "title": "Bela Crkva", "text": "Bela Crkva\n\nBela Crkva (srbsky: \"Bela Crkva\" či \"Бела Црква\", rumunsky: \"Biserica Albă\", německy: \"Weißkirchen\", maďarsky: \"Fehértemplom\") je název města a opštiny v Jihobanátském okruhu v srbské autonomní oblasti Vojvodina. Název města v srbštině znamená \"bílý kostel\". Město Bela Crkva má 10 638 obyvatel, počet obyvatel opštiny je 20 275 obyvatel. Město je sídlem České národní rady v Srbsku.\n\nOpštinu Bela Crkva tvoří jak samotné město Bela Crkva, tak následujících 13 vesnic:\n\nEtnické složení opštiny Bela Crkva v roce 2002 bylo následující:\n\nSídla se srbskou většinou jsou: Bela Crkva, Banatska Palanka, Banatska Subotica, Vračev Gaj, Dupljaja, Jasenovo, Kajtasovo, Kaluđerovo, Kruščica, Kusić a Crvena Crkva. Vesnice s většinou rumunského obyvatelstva se jmenuje Grebenac, maďarskou většinu má pak ves Dobričevo. Zajímavostí je, že na území správní jednotky nalezneme rovněž jednu ves s českou většinou, a to \"Češko Selo\" (toponymum znamená doslova „česká ves“).\n\nV době druhé světové války uteklo z Bele Crkve několik desítek až stovek místních obyvatel německé národnosti před postupující Rudou armádou. Uprchlíci se ve větším počtu dostali dočasně i do jižních Čech, kde byli provizorně ubytováváni na Českobudějovicku (Nové Hodějovice, Rožnov) například ve školách. Vžilo se pro ně (jakožto i pro další německé uprchlíky z východu) označení \"národní hosté\". Z celkového výčtu osob v záznamech uložených v českobudějovickém archivu vyplývá, že většinu tvořily ženy v domácnosti (Hausfrau) a děti.\n\nTito vysídlenci v jižních Čechách dostávali od nacistické správy kromě stravy i kapesné a navíc příděly marmelády a bonbónů. Záznamy jsou datovány závěrem roku 1944.\n\n\n"}
{"id": "87428", "url": "https://cs.wikipedia.org/wiki?curid=87428", "title": "Monica Bellucci", "text": "Monica Bellucci\n\nMonica Bellucci (* 30. září 1964, Città di Castello, Perugia) je italská supermodelka a herečka. Byla vdaná za herce Vincenta Cassela, se kterým má dvě dcery Devu a Léonie. Také se spolu objevili v mnoha různých filmech.\n\nPůvodně si chtěla vybudovat kariéru jako právnička. Proto začala s modelingem, aby měla peníze a mohla studovat na Univerzitě v Perugii. Oslňující životní styl jí však tak ohromil, že nakonec přestala práva studovat.\n\nPlynule hovoří italsky, francouzsky, anglicky a hrála své role ve všech jmenovaných jazycích.\nV roce 1988 se přestěhovala do Milána a podepsala smlouvu s agenturou Elite Model Management. Už v následujícím roce 1989 se stala známou modelkou v Paříži a New Yorku.\n\n"}
{"id": "87429", "url": "https://cs.wikipedia.org/wiki?curid=87429", "title": "Aleutské ostrovy", "text": "Aleutské ostrovy\n\nAleutské ostrovy (resp. Aleuty, angl. \"Aleutian Islands\") jsou 1900 km dlouhý řetězec ostrovů představující jakési prodloužení poloostrova Aljaška a hřebene Aleutského pohoří (\"Aleutian Range\"), spolu s nímž tvoří hranici mezi Beringovým mořem a Pacifikem.\n\nTvoří je asi 300 ostrovů a ostrůvků s 57 vulkány. Jižně od nich se táhne Aleutský příkop, jehož maximální hloubka je 7822 metrů. Ostrovy jsou součástí Aljašky, federativního státu USA, snad s výjimkou na západě ležících Komandorských ostrovů, které leží u Kamčatky a náleží Ruské federaci. V otázce, zda tyto ostrovy náležejí k Aleutským ostrovům, nepanuje shoda. Podle sčítání lidu žilo v roce 2000 na těchto ostrovech (vyjma Komandorských ostrovů) 8162 obyvatel, z toho 4284 ve městě Unalaska na stejnojmenném ostrově.\n\n\n"}
{"id": "87434", "url": "https://cs.wikipedia.org/wiki?curid=87434", "title": "Komandorské ostrovy", "text": "Komandorské ostrovy\n\nKomandorské ostrovy ( ) je malé souostroví v Kamčatské oblasti v Rusku ležící u východního břehu Kamčatky v Beringově moři. Geologicky jsou nejzápadnější výspou Aleutských ostrovů, jelikož jsou však od nich odděleny několika sty kilometry oceánu a navíc přísluší Ruské federaci, zpravidla se k nim nezapočítávají.\n\nTvoří je Beringův ostrov, ostrov Mednyj a dva malé ostrůvky.\nNejvětší osídlení představuje vesnice Nikolskoje (808 obyvatel dle sčítání z roku 2002).\n\n"}
{"id": "87468", "url": "https://cs.wikipedia.org/wiki?curid=87468", "title": "Andy Roddick", "text": "Andy Roddick\n\nAndrew Stephen Roddick (30. srpna 1982 Omaha, Nebraska) je bývalý americký profesionální tenista. V roce 2003 zvítězil na US Open a rok zakončil na 1. místě žebříčku ATP, kde vydržel celkem 13 týdnů. Je trojnásobným finalistou Wimbledonu, ve kterém vždy podlehl Rogeru Federerovi.\n\nV roce 2006 si prošel krizí, když vypadl ze světové desítky. Po Wimbledonu začal spolupracovat s bývalým tenistou Jimmy Connorsem. Jeho výkonnost stoupla a na posledním grandslamu sezony postoupil do finále, kde nestačil na Rogera Federera.\n\nJe hráčem s tvrdým servisem a silným forhendem. Držel prvenství v rychlosti podání v profesionálním tenise (250 km/h). které překonal Chorvat Ivo Karlovič (255 km/h).\n\nV den svých třicátých narozenin oznámil ukončení kariéry na právě probíhajícím US Open 2012, kde vypadl ve 4. kole s Del Potrem.\n\nJeho manželkou je americká modelka Brooklyn Deckerová.\n\nAndy Roddick se zúčastnil 44 zápasů v Davisově poháru za tým USA s bilancí 31-11 ve dvouhře.\n\n\n"}
{"id": "87470", "url": "https://cs.wikipedia.org/wiki?curid=87470", "title": "Petr Voženílek", "text": "Petr Voženílek\n\nPetr Voženílek (3. května 1943 Louny – 24. února 2003 Chomutov) byl český herpetolog a terarista, autor řady odborných a naučných článků a knih z oblasti teraristiky a herpetologie. Specializoval se zejména na jedovaté hady a evropské zmije.\n\nO hady (převážně jedovaté) se zajímal od dětství a jeho otec byl akvaristou. Vystudoval chemii v Ústí nad Labem, kde také po vojně začal pracovat ve Výzkumném ústavu anorganické chemie. Herpetologii a teraristice se začal intenzívně věnovat teprve po nástupu do zaměstnání. Mezi jeho zájmy nepatřili jen hadi a zoologie všeobecně, ale také chemie, potápění a divadlo. Byl skvělý vypravěč se smyslem pro humor, který zúročil v několika knížkách (např. „\"Můj život mezi hady a jinou havětí\"“).\n\nNěkolik let spolupracoval s \"Fešáky\", kde společně s Josefem Aloisem Náhlovským předváděl scénku s užovkou brazilskou, při tom absolvoval potápěčský kurs na Oravské přehradě, čehož pak využil při četných cestách za herpetofaunou a mořskými živočichy mnoha zemí. V roce 1975 nastoupil do ZOO v Ústí n. Labem, kde působil dlouhá léta. Spoluzakládal krajský zoologický klub při ústecké ZOO. Celý život publikoval v odborné literatuře jak tuzemské, tak i zahraniční, napsal několik knížek a na dalších se podílel. Mimo jiné byl i spoluzakladatelem sborníku odborných prací \"FAUNA BOHEMIAE SERPENTRIONALIS\", zúčastňoval se ekologických konferencí Československé zoologické společnosti, i evropských a mezinárodních herpetologických kongresů. Navštívil ofidiologické laboratoře v brazilském Butantanu, kde měl možnost díky svým vědomostem a laskavosti tehdejšího ředitele Alphonsa Hogeho i krátce pracovat a získávat praxi pro své další studium (ofidiologický ústav v Butantanu je největší laboratoří na výzkum a výrobu hadích sér v Jižní Americe).\n\nAč během svého života choval mnoho druhů hadů, středem jeho zájmu byly hlavně evropské zmije, především zmije obecná. Právě té se věnoval v knize „\"Ty zmije\"“. Studiu zmijí a vědecké práci věnoval téměř veškerý volný čas. Po přestěhování do Chomutova začal pracovat v chomutovském zooparku, kde působil až do svého odchodu do invalidního důchodu. I poté však byl nesmírně aktivní a nadále s Podkrušnohorským zooparkem intenzivně spolupracoval. Důkazem je i nově vybudovaná expozice terárií, kterou ještě před svým odchodem pomohl řediteli zooparku P. Rabasovi slavnostně otevřít pro veřejnost. Navzdory podlomenému zdraví z víc jak padesáti uštknutí a dvěma mozkovým příhodám, byl Petr Voženílek i v starším věku nesmírně činorodý, plný elánu a životního optimismu. Zemřel ve věku nedožitých šedesáti let v důsledku svého 54. hadího uštknutí.\n\nKrom řady odborných i populárně naučných článků o hadech (\"Živa\", \"Akvárium-terárium\", \"Fauna Bohemiae Septentrionalis\") napsal i řadu knih:\n\n"}
{"id": "87475", "url": "https://cs.wikipedia.org/wiki?curid=87475", "title": "Pól nedostupnosti", "text": "Pól nedostupnosti\n\nPól nedostupnosti označuje místo, které je nejnesnadněji dosažitelné vzhledem ke své poloze. Termín je pouze geografickým označením, nikoli fyzikální vlastností. Na zeměkouli se takto označuje několik bodů.\n\n leží v Severním ledovém oceánu v místě nejvíce vzdáleném od jakékoliv pevniny. Je 661 km od severního pólu, 1453 km od Barrow na Aljašce a nejbližší pevniny (Ellesmerův ostrov a Země Františka Josefa) jsou 1094 km daleko. Tohoto místa údajně dosáhl jako první sir Hubert Wilkins v roce 1927 letadlem a Wally Herbert v roce 1968 pěšky, avšak podle tvrzení Jima McNeilla ani jeden z nich pól nedostupnosti správně nelokalizoval.\n\n je místo v Antarktidě, které má největší vzdálenost od oceánu obklopujícího ledový kontinent. Leží 463 km od jižního pólu, v nadmořské výšce 3718 m n. m. Poprvé jej dosáhla v roce 1957 sovětská antarktická expedice. Dodnes na tomto místě stojí budova, označená sochou V. I. Lenina, a místo je historicky chráněno.\n\nzvaný také Bod Nemo je místo v oceánu, které je nejdál od jakéhokoliv pobřeží. Leží v jižním Pacifiku, 2688 km od nejbližší pevniny: atol Ducie (jeden z Pitcairnových ostrovů) na severu, ostrůvek Motu Nui (u pobřeží Velikonočního ostrova) na severovýchodě a ostrov Maher (pobřeží Země Marie Byrdové v Antarktidě) na jihu. Kosmonauti na oběžné dráze jsou při svém průletu tomuto bodu blíž než kterýkoliv člověk na Zemi. \n\n je místo na pevnině, které leží nejdále od oceánů. Nachází se v severní části Čínské lidové republiky a je 2645 km od nejbližšího pobřeží (2510 km v případě, že se Obský záliv počítá jako součást světového oceánu). Leží asi 320 km od města Urumči v autonomní oblasti Sin-ťiang. Shodou okolností jsou euroasijský a pacifický pól nedostupnosti v přibližně stejné vzdálenosti od pobřeží.\n\n\n\n"}
{"id": "87478", "url": "https://cs.wikipedia.org/wiki?curid=87478", "title": "Amenhotep III.", "text": "Amenhotep III.\n\nAmenhotep III. (jméno znamená \"Amon je spokojen\") byl egyptský faraon 18. dynastie vládnoucí v letech 1390–1353 př.Kr. Jeho otcem byl faraon Thutmose IV., matkou Mutenwiya, dcera krále Artatama I.. Amenhotepovo trůnní jméno znělo N\"eb-maat-re\" (\"Pán pravdy je Re\").\n\nJe považován za jednoho z nejvýznamnějších faraonů 18. dynastie. Jeho 39letá vláda byla pro Egyptsou říši obdobím míru, i když se uskutečnilo několik menších vojenských výprav, většinou do okrajových oblastí říše, k upevnění bezpečnosti na hranicích ale také zabezpečení odvádění tributů od vazalských území. Od upevnění sjednoceného Egypta a expanze, zejména za vlády jeho děda Thutmose III., uplynulo přibližně 180 let stability říše a došlo také k značnému růstu ekonomického bohatství. Bylo to také období, kdy se podstatně rozšířily votivní stavby uznávaným bohů Amona jeho manželky nebeské Mut, Ptaha a dalších. Stabilitu říše udržovala i politická spojenecká dohoda s královstvím Mitanni, utvrzená vícečetnými sňatky s Amenhotepem III.(který byl synem Mutenwia dcery krále Atartama I.) s mitanskými princeznami, jeho pozdějšími dalšími manželkami byly, dcera krále Šuttarny \"Giluchepa\" a \"Taduchepa\" dcera krále Tušraty.<br> Za vlády Amenhotepa dosáhli moci a vlivu na vládu kněží Amonova kultu díky velkému pozemkovému vlastnictví tak, že to až ohrožovalo suverenitu faraona. Odezvou bylo posilování vlivu slunečního boha Aton a monoteistické pojetí státního náboženství. V tomto trendu pokračoval i jeho následník Amenhotep IV., který přijal jména \"Achn-aton\" a v duchu \"Slunečního kultu\" vybudoval nové hlavní město Achetaton v údolí Tel el-Amarna.<br>\nAmenhotep sám se ještě za svého života jmenoval bohem, patrně právem, protože době jeho panování se říkalo \"„vláda Slunce“\". Byl jedním z nejbohatších faraonů starého Egypta..\n\nFaraon Amenhotep III. byl především velký stavitel. Jeho jedinečný a nikdy nepřekonaný zádušní chrám v západních Thébách byl mistrovským dílem své doby. Dnes z něho ale zbyly už jen dvě sochy sedícího Amenhotepa, tzv. Memnonovy kolosy, které podle pověsti ve starověku „zpívaly“ (při silném pouštním větru). Rozsáhlou stavební činnost vyvíjel hlavně v Karnaku, kde založil posvátné jezero. Nechal vybudovat velkolepé chrámy nejen v Egyptě, ale i v Núbii. Jako příklad můžeme uvést Elefantinu, Wádí es-Sebúu, Aníbu, Kavu nebo Sesebi. Na severu zkrášlil města Tell el-Bastu a Tell Atríb. V egyptské Héliopoli nechal postavit chrám zasvěcený Horovi, v Sakkáře zahájil práce na Serapeu, v Thébách nechal vystavět Amon-Reův \"„jižní harém“\" (takto se ve starověku nazýval chrámový komplex v Luxoru), kde umístil 600 soch bohyně Sachmety. Na druhém břehu Nilu si nechal postavit nádherný rezidenční palác a obrovský zádušní chrám.Významnou soukromou osobou jeho doby byl vezír Amenhotep, syn Hapuův, dohlížitel všech královských prací, který pro Amenhotepa III. vybudoval řadu monumentů.\n\nAmenhotep se celý život potýkal s nemocí, jejíž příznaky jsou vidět i na obrazech z konce jeho života. Měl bolavé zuby, hnisající vředy a trpěl dnou. Amenhotep věnoval zvláštní úctu bohyni Sachmetě, lví bohyni války, která také vládla nemocem když se jí prokazovala zvláštní úcta, před nemocemi i chránila. Mitannský král Tušratta mu z Babylonu poslal sochu bohyně zdraví Ishtar, aby demonstroval přátelské vztahy.. <br> V rámci komplexního výzkumu dědičných znaků analýzou DNA, antropologických a endkrinálních charakteristik mumíí členů 18. dynastie, byla prozkoumána i mumie Amenhotepa III. otce Achnatona a děda Tutanchámona. Dědičné posloupnosti rodu byly potvrzeny. Endokrinologická analýzy prokázala dědičný defekt patologického přebytku a manifestace syndromu \"nadbytku aromatázy\" s průvodními znaky gynekomastie a androgénního těla (podobné jak při terapii anabolickými steroidy).Zmíněný syndrom se projevil jak u Amenhotepa III. a zejména pak jeho syna Achnatona. Patrné to je v jeho zobrazování a zachovalých sochách, včetně doložených synergických projevů náboženských vizí.\n\nPrvotně byla hrobka, označená KV22 objevena v 1799 při Napoleonově tažení do Egypta (1798–1801). Vyčištěna byla až Theodorem Davisem V roce 1915 se věnoval výzkumu KV 22 H.Carter. Poslední výzkumy realizovala japonská expedice vykopávkami v jižním křídle paláce. Objevila zde několik předmětů. Předpokládané původní bohaté pohřební poklady byly již ve starověky vykradeny. Mumie faraona byla v 21.dynastii přemístěny do hrobky KV35.\n\n"}
{"id": "87499", "url": "https://cs.wikipedia.org/wiki?curid=87499", "title": "Deklarace nezávislosti", "text": "Deklarace nezávislosti\n\nDeklarace nezávislosti je prohlášení nezávislosti státu. Je obvykle vyhlašována na části území stávajícího či zaniklého státu či po odtržení oblasti z většího územního celku. Ne všechny deklarace nezávislosti jsou však úspěšně přijaty a znamenají nezávislost pro území na němž byla vyhlášena. V některých případech je vyhlášení nezávislosti bez souhlasu ostatních států a takový typ se nazývá unilaterální (jednostranná) deklarace nezávislosti.\n\nJednotlivé deklarace:\n"}
{"id": "87504", "url": "https://cs.wikipedia.org/wiki?curid=87504", "title": "Stolní tenis", "text": "Stolní tenis\n\nStolní tenis (někdy též ping-pong, hovorově pinec, pinčes; , pinyin: pīngpāng qiú, český přepis: pching-pchang čchiou) je bezkontaktní míčový sport hraný s pálkou. Na rozdíl od podobných sportů, jako jsou tenis, badminton nebo squash tvoří hrací plochu rozdělenou síťkou na dvě poloviny u stolního tenisu horní deska stolu nad úrovní země, podél které se pohybují hráči. Hraje se buď ve dvou soupeřících hráčích (tato varianta se nazývá dvouhra) nebo ve dvou soupeřících dvojicích hráčů (tato varianta se nazývá čtyřhra).\n\nStolní tenis se vyvinul ze společenské hry, která byla kolem roku 1880 přivezena z Číny do Británie. Postupný přerod na sportovní odvětví umožnilo používání celuloidového míčku, díky kterému se odskok míčku na stole stal pravidelným a předvídatelným – a začalo tedy mít smysl v této hře soutěžit a počítat body.\n\nNa počátku 20. století již byla na britských ostrovech tato hra poměrně populární a rychle se šířila i na evropskou pevninu a do USA. Její hlavní výhodou se ukázaly nízké nároky na prostor a nízká cena vybavení (například oproti tenisu, který v této době byl spíše aristokratickou zábavou). Možnost umístit ping-pongový stůl do kouta hospodského sálu mělo například v Čechách a v Rakousku obrovský význam.\n\nZa rok definitivního přerodu stolního tenisu v „seriózní“ a mezinárodně uznávané sportovní odvětví je považován rok 1926, kdy byla u příležitosti mezinárodního turnaje založena Mezinárodní federace stolního tenisu (krátce ITTF). Zakládajícími členy byly Německo, Maďarsko, Rakousko a Švédsko, brzy se však federace rozrostla o většinu evropských zemí včetně Československa a kolébky tohoto sportu – Anglie.\n\nTurnaj z roku 1926 je dnes ostatně uváděn v historických tabulkách jako první mistrovství světa. Všechny zlaté medaile (dvouhra mužů, dvouhra žen, čtyřhra mužů, čtyřhra žen a soutěž mužských družstev) zde získal tým Maďarska, který pak suverénně vládl mezinárodním turnajům dalších deset let. Nejslavnějším představitelem tohoto „maďarského“ období je Viktor Barna, který je co do počtu medailí z mistrovství světa nejúspěšnějším stolním tenistou všech dob.\n\nZa počátek zlaté éry československého stolního tenisu je považován rok 1932, kdy mužské družstvo v čele se Stanislavem Kolářem přivezlo zlatou medaili z mistrovství světa a jako první tak narušilo maďarskou hegemonii.\n\nNásledovalo 20 úspěšných let, přerušených druhou světovou válkou, během kterých bylo Československo světovou ping-pongovou velmocí (spolu s Maďarskem, Anglií a USA). Československo postupně získalo 29 zlatých medailí z mistrovství světa.\n\nS tímto obdobím je spojeno především jméno Bohumila Váni, dále například Marie Kettnerové nebo v pozdější „poválečné“ generaci Ivana Andreadise.\n\nPoslední zlatá československá medaile z mistrovství světa z roku 1957 (mužská čtyřhra Ladislav Štípek – Ivan Andreadis) spadá již do dalšího období, ve kterém světovou špičku ovládli hráči z východní Asie – nejprve z Japonska, později z Číny.\n\nV padesátých letech se světová špička stolního tenisu postupně vyrovnávala a rozrůstala o další země. Významný pro další vývoj byl nástup japonských hráčů, který se časově shoduje s dobou, kdy původní „klasické“ potahy z vroubkované gumy mnozí hráči nahradili až 1 cm tlustými potahy z pěnové houby. Hra se tím stala rychlejší a mnohonásobně vzrostla možnost udělovat míčku rotaci. Tím lze dosáhnout nejen různě zakřivené trajektorie míčku (projevuje se tzv. Magnusův jev) a nečekaného odskoku po dopadu na hrací stůl, ale zejména zcela jiného odrazu míčku od rakety soupeře. Potahy z tlusté pěnové houby ovšem udělovaly míčkům často nevyzpytatelné a pro soupeře nečitelné rotace. Koncem padesátých let proto ITTF přistoupila k radikální standardizaci povolených potahů. Od té doby může být na pálce nalepen buď potah typu „soft“ (hladký, s vroubky dovnitř) nebo „sendvič“ (vroubky ven), které včetně vnitřní vrstvy houby musí mít tloušťku maximálně 4 mm. Klasické potahy z vroubkované gumy (bez vrstvy houby) jsou ovšem také povoleny. Pro závodní hru mohou být na pálce nalepeny jen potahy s logem „ITTF“, a tudíž schválené ITTF.\n\nJaponci vládli světovému stolnímu tenisu po většinu padesátých let (v ženských kategoriích i v šedesátých letech). Z tohoto období stojí za zmínku hráč Japonska Ichiro Ogimura, z žen by zde určitě měla být jmenována rumunská šestinásobná světová šampionka ve dvouhře Angelica Rozeanu, která v roce 1956 předala pomyslné žezlo právě japonským hráčkám.\n\nNásleduje „čínská“ éra stolního tenisu, která trvá v podstatě dodnes. Výraznou dominanci Číny ve světovém stolním tenisu ovšem úspěšně narušují i špičkoví hráči z jiných zemí Asie i Evropy. Nejvýraznější úspěchy zaznamenali muži Švédska, kterým se po tři generace dařilo dominanci Číny oslabit. Za zmínku v této souvislosti určitě stojí jméno Jana-Ove Waldnera. Též řada špičkových hráčů z Jižní Koreje, Německa, Běloruska, Rakouska i jiných zemí zaznamenala cenné úspěchy i na Mistrovství světa či Olympijských hrách.\n\nBěhem celého tohoto období došlo (také díky velkému rozvoji v oblasti materiálů pro potah pálky) k rozsáhlé diferenciaci herního stylu. Na opačných pólech hracích stylů stojí „ortodoxní obranáři“ s pomalejšími pálkami umožňujícími dobrou kontrolu míčku i využívání nečekaných rotací, a naopak „ortodoxní útočníci“ s rychlými pálkami a snahou o co nejrychlejší a nejtvrdší zakončení výměny. Nejvíce hráčů ovšem využívá mnohem pestřejší všestranný herní styl. Mezi jejich údery nalezneme jak údery útočné (topspin, drajv, smeč, sidespin, flip, …), tak i údery pasivní či obranné (čop, pink, blok, lob, …), včetně mnoha variant podání s nejrůznější rotací i rychlostí. Přesto lze říci, že zejména na vyšší závodní úrovni a ve světové špičce výrazně převažuje podíl hráčů s útočným, avšak současně technicky variabilním pojetím hry. Je to dáno též celosvětově převládajícími trendy v tréninku mládeže. V porovnání s osmdesátými lety došlo také k výraznému prodloužení a diváckému zatraktivnění výměn i mezi útočnými hráči. Je to zejména díky celkovému růstu úrovně hráčů, kteří „absorbovali“ nové trendy v materiálech i pravidlech stolního tenisu. Moderní stolní tenis tak má výborné předpoklady, aby ze sportu olympijského pokročil i mezi divácky a mediálně atraktivní „televizní“ sporty – jako je tomu např. v Číně, ale i např. i v Německu.\n\nSnaha Mezinárodní federace stolního tenisu o popularizaci, která vedla i k několikerým úpravám pravidel ve snaze udělat ze stolního tenisu divácky atraktivní podívanou, byla korunována úspěchem v podobě zařazení na program letních olympijských her v roce 1988. Stolní tenis si od té doby vydobyl pevné místo mezi olympijskými sporty především díky své velké oblibě ve východní Asii, kde soupeří s kolektivními míčovými sporty.\n\nNásledující přehled obsahuje seznam medailí podle zemí, podrobnější informace lze nalézt v článku Seznam olympijských medailistů ve stolním tenisu. Dokládá dnešní suverenitu čínských hráčů, ale také vyrovnanost „zbytku“ světové špičky:\n\nV roce 2000 vstoupila v platnost zatím nejrozsáhlejší úprava pravidel tohoto sportu od konce padesátých let, která se dotkla jak herního stylu, tak používaného vybavení nebo počítání:\n\nZákladním vybavením hráčů na stolní tenis je pálka, míček, síťka a stůl na stolní tenis. Mezi výrobce potřeb pro stolní tenis patří např. Joola (Německo), Donic (Německo), Butterfly (Japonsko, značka firmy Tamasu) a Nittaku (Japonsko), Stiga (Švédsko) , a mnoho dalších.\n\nNyní se používají dva druhy míčků – starší z celuloidu a novější z jiného plastu. Hmotnost míčku je u obou druhů povolena v rozmezí 2,67 g – 2,77 g. Rovnoměrný tvar a šířka stěny musí zajišťovat pravidelný odskok, který nesmí být závislý na tom, kterou částí se míček dotkne pálky nebo stolu.\n\nMíček z celuloidu má 40 mm v průměru (tolerance 39.5 mm – 40.5 mm), je dutý s tenkou stěnou z celuloidu. Od hry s tímto typem míčku se nyní upouští.\n\nOd sezóny 2014/2015 se mistrovské soutěže pořádané ITTF hrály novými míčky z plastu o velikosti 40+ (40.0 mm-40.6 mm).\n\nV sezóně 2015 a dalších se výhradně s novými plastovými míčky hrály všechny soutěže pořádané Českou asociací stolního tenisu (t.j. všechny celostátní ligy). Nižší soutěže se hrály dle rozhodnutí příslušného regionálního svazu, řídícího soutěž. Postupně se přechází na míčky o rozměru 40+, nicméně v některých regionálních soutěžích jsou stále ještě povoleny starší celuloidové míčky o velikosti 40.\n\nMíčky 40 + se dále dělí na míčky se švem (vyrobené ze dvou polokoulí a slepených k sobě) a bezešvé míčky (nemají viditelný šev).\n\nPálka na stolní tenis je složena z rukojeti a vlastní hrací plochy – obvykle tvoří jeden neoddělitelný celek. Dřívější celodřevěné pálky dnes stále častěji střídají kompozitní pálky, obvykle složené z několika částí nebo vrstev – střídají se různé typy dřeva a karbonových materiálů. Tvar hrací plochy pálky není podle aktuálně platných pravidel nijak upravován, obvyklý je ovál s průměrem kolem 20cm. Tvar pálky se liší podle toho, zda hráč používá evropské nebo asijské (tzv. „tužkové“) držení pálky.\n\nNa hrací plochu pálky jsou dnes obvykle z obou stran nalepovány gumové (nebo gumo-plastové) povrchy. Jejich použití je omezeno pouze na povrchy schválené ITTF – seznam je vydáván dvakrát ročně. Povrchy na opačných plochách pálky musí být barevně odlišeny – jeden musí být červený, druhý černý (to je opatření proti nečitelnosti úderů hráčů, kteří hrají z forehandu a z backhandu výrazně odlišným povrchem).\n\nPodrobný seznam autorizovaných povrchů lze najít zde.\n\nPro účely soutěžních utkání má stůl na stolní tenis přesně dané rozměry, které jsou vidět na přiloženém obrázku. Horní deska stolu musí tvořit kvádr, jehož tloušťka by měla být dostatečná na to, aby zajistila stejný odskok míčku ve všech částech plochy. Tento odskok by pro standardní míček volně puštěný z výšky 30 cm měl být 23 cm.\n\nPro rekreační účely nejsou často rozměry a jednolitost povrchu, ani výška odskoku dodržovány – běžné je například použití celokamenných stolů pro hru pod širým nebem, které mají odskok výrazně vyšší.\n\nStolní tenis patří k vůbec nejrychlejším sportům. Celosvětově patří také k absolutně nejrozšířenějším sportům, a to jak na závodní, tak i na rekreační úrovni. Je to též velice komplexní sport, kde kromě fyzických předpokladů a úderové techniky záleží též výrazně na psychice, schopnosti soustředění a taktické vyspělosti hráče. Na vyšší závodní úrovni patří stolní tenis k fyzicky, silově a pohybově velmi náročným sportům. Naopak na nižší a rekreační úrovni lze „pinec“ provozovat i při nevelkých nárocích na fyzickou kondici. Snižující se fyzická kondice, síla a rychlost je vyvažována zápasovou zkušeností, taktickou vyzrálostí, úderovou technikou a psychickou vyrovnaností. Mezi ostatními míčovými sporty je pro stolní tenis též charakteristická celá řada úderů a technických fines, založených na rotaci (spinu) míčku. Právě toto umění \"číst\" a využívat rotace („falše“) míčku vyžaduje dlouholetý trénink, který nelze nahradit hrubou fyzickou kondicí. Proto lze u stolního tenisu zachovat relativně dobrou výkonnost o něco déle, než u jiných sportů. Výskyt hráčů kolem pětatřiceti let v první stovce mezinárodního žebříčku ITTF je běžným jevem, v nižších českých ligových soutěžích lze najít běžně hráče ve věku přes padesát let. Řada hráčů se stolním tenisem vlastně nikdy neskončí – na úrovni okresního přeboru lze najít i sedmdesátileté hráče. I tato zvláštnost stolního tenisu – možnost hrát jej na nejrůznějších úrovních až do pozdního věku – z něj činí jeden z velmi atraktivních a celosvětově oblíbených sportů.\n\nProtože kompletní pravidla stolního tenisu jsou dosažitelná v českém jazyce přes jeden z externích odkazů na konci článku, omezuje se tato kapitola pouze na základní pravidla a dále na novinky z roku 2000, které mohou být předmětem sporu především mezi příležitostnými rekreačními hráči. V tomto přehledu chybí také pravidla specifická pro čtyřhru.\n\n\n\nHráč získává bod za vítězný míček v těchto případech:\n\n\n\nStolní tenis a ping-pong bývaly různé názvy pro stejný sport. V zásadě šlo o rozdíl pouze ve jméně – ping-pong byl hovorovější, „amatérštější“ název, stolní tenis název serióznější, „profesionálnější“. Důvod byl i následující: na počátku 20. století si název ping-pong zaregistrovaly jak v USA, tak ve Spojeném království soukromé firmy a vznikající federace začaly používat název „stolní tenis“. Nicméně od roku 2011 je v Anglii pořádáno Mistrovství světa v ping-pongu, jež se hraje podle odlišných pravidel než stolní tenis. Všichni hráči používají stejnou, modře zbarvenou pálku, která postrádá tlumicí vrstvu mezi potahem a dřevem. Sety jsou do 15 (stolní tenis má do 11), přičemž se hraje na 3 vítězné sety. Během setu existuje zvláštní tzv. dvojitý bod. Set může být ukončen i jednobodovým rozdílem, tedy 15:14. Celkově je rychlost pohybu míčku a síla jeho rotace menší v ping-pongu než ve stolním tenise.\n\n\n"}
{"id": "87505", "url": "https://cs.wikipedia.org/wiki?curid=87505", "title": "Kostel Obětování Panny Marie", "text": "Kostel Obětování Panny Marie\n\nKlášterní kostel Obětování Panny Marie se nachází na Piaristickém náměstí v Českých Budějovicích. Je nejcennější historicko-uměleckou památkou Českých Budějovic a jednou z nejcennějších památek jižních Čech. Je součástí bývalého kláštera.\n\nSpolečně s klášterem jde o nejstarší budovu Českých Budějovic, která byla založena společně s městem v roce 1265. Nejstarší část kostela, jíž je presbytář, byla vysvěcena už roku 1274 v neděli po Slavnosti, ale základní stavba byla dokončena až okolo roku1300, přesné datum není známé. Později byl kostel ještě místy dobudováván a přebudováván, zejména ve 14., 17. a 19. století. Kostel je trojlodní s nevystupující příčnou lodí, která na severu ústí v barokní předsíň. Společně s klášterem jej spravovali nejprve dominikáni (1265–1548 a 1587–1784), pak piaristé (1785–1870) a nakonec redemptoristé (1885–1950) a poté ještě jako duchovní služba v letech (1968–1985)\n\nV rámci Programu záchrany architektonického dědictví bylo v letech 1995-2014 na opravu areálu kláštera a kostela čerpáno 12 740 000 Kč.\n\nExteriér kostela, který byl z celého komplexu dostavěn pravděpodobně jako první, si přes četné přestavby jak kostela, tak konventních budov a křížové  chodby, zachoval raně gotický vzhled. Stavba nepůsobí lehce jako vrcholně gotické budovy i přes velikost lomených oken s typicky raně gotickou kružbou – kružnicovým trojlistem, rozdělených na dvě vertikální části zakončené rovněž jeptiškami. Do exteriéru se také propisují mohutné nosné pilíře prosté jakýchkoli ozdob zakončené do rovnoramenného trojúhelníku. Východní průčelí je součástí městského opevnění, jeho součástí je i lomený výklenek s, o něco menším, oknem. Na štítě zůstalo sedm původních dekorativních výklenků, které jsou pro štíty raně gotických kostelů typické. Celým kostelem, kromě příčné lodi, probíhá ve spodní třetině jednoduchá dekorativní římsa. Jižní strana kostela je součástí klášterních budov.\n\nInteriér kostela si z velké části zachovává původní raně gotický vzhled, který narušují jen drobné barokní doplňky v západní části. Jedná se o trojlodní bazilikální kostel se zapuštěnou příčnou lodí, severním vstupem a je z jihu spojen dvěma portály s křížovou chodbou. Boční lodě jsou odděleny od hlavní šesti páry sloupů, které však nedosahují celé výšky hlavní lodě. Boční lodě jsou zaklenuty křížovou klenbou s profilovanými žebry v sedmi polích. Na straně blíže k hlavní lodi pokračuje profilace žeber společně se sloupy až k zemi, zatímco na odlehlých stranách jsou žebra zakončena jednoduchými podporami. Na severní zdi jsou vidět původní konzoly s vegetabilními motivy. Klenba hlavní lodi je taktéž křížová v deseti polích typických a jedním pětibokým polem nad kněžištěm. Svorníky klenby v hlavní i vedlejší lodi jsou, na rozdíl od kláštera zdobeny. Na podporách žeber hlavní lodi jsou místo vegetabilních motivů znázorněny různé lidské hlavy.\n\nV kostele postaveném v gotickém a novogotickém stylu lze nalézt i mimořádně cenné fresky ze 14. století, unikátní je dvojitá freska ve výklenku naproti severnímu vstupu do příčné lodi: starší vrstva je tvořena obrazem Panny Marie s Kristem a klečícím donátorem, vrchní Pietou. Vlevo od výklenku nad vedlejším oltářem je umístěna největší freska sv. Kryštofa v České republice (téměř 10 metrů).\n\nNovějšími součástmi výzdoby jsou obraz Panny Marie Českobudějovické, barokní varhany a barokní kazatelna a další.\n\nZvenku se nachází kus pod střechou kamenná žába. Podle pověsti, až vyleze nahoru, bude konec světa.\n\nV historických pramenech bývá zmiňována řada kaplí, které vznikaly a zanikaly při jednotlivých přestavbách kostela i přilehlého klášterního areálu. Historicky pravděpodobně nejstarší je gotická kaple svaté Markéty, k jejíž výstavbě dal podnět Přemysl Otakar II. roku 1267 na počest své první manželky Markéty Babenberské (†1267). Roku 1633 nechal generál a člen řádu maltézských rytířů hrabě Baltasar de Marradas na vlastní náklad kapli přestavět na mariánskou a umístit do ní obraz Panny Marie Budějovické. Kaple svatého Vavřince je uváděna jakožto místo pohřbení převora Jindřicha Libraria zemřelého v roce 1281. Předpokládá se, že se rozkládala ve východním poli jižní příčné lodi. V kapli byl později umístěn oltář svaté Barbory. Jižní loď byla zakončena gotickou chórovou kaplí, jejíž závěr byl v 70. letech 17. století stržen a přestavěn na půlkruhový barokní. Barokní úpravy areálu pokračovaly do roku 1740. Podobu z roku 1774 zachycuje mědirytina Františka Jakuba Prokyše. V současnosti již kaple neexistují, zanikly při novogotické přestavbě zahájené v roce 1885 redemptoristy. Část prostoru bývalé jižní kaple je využívána jako sakristie.\n\nV souvislosti s požárem roku 1381 bývá zmiňována kaple svatého Jiří, která společně s klášterní knihovnou byla jediným objektem v areálu, který oheň nepoškodil. Polohu kaple zdroj neuvádí. V areálu dále vznikla (mimo kostel) kaple svatého Felixe a Adaukta (Přibíka) zvaná též Česká kaple. Zřízena byla v prvním podlaží původní zvonice vzniklé v polovině 15. století (ta byla po požáru 1728 přestavěna a zvýšena do podoby současné Bílé věže). Kaple zůstala zachována, ale není veřejně přístupná.\n\nV současnosti přiléhá k severní zdi kostela menší barokní kaple svaté Anny, která byla přistavěna v 17. nebo 18. století. V rámci křížové chodby je přístupná tzv. studniční kaple, která původně sloužila ryze praktickým účelům.\n\nV kostele se koná mše svatá ve středu od 19 hodin, v neděli od 11:00 řeckokatolická bohoslužba a večer v 19:30 mše v době letních prázdnin.\n\n3. ledna 2010 se kostel Obětování Panny Marie stal jediným kostelem na území českobudějovické diecéze, v němž byla pravidelně (jednou za čtrnáct dní v neděli) sloužena tzv. tridentská mše (o tuto výjimečnost přišel v roce 2011, kdy začala být každodenně vysluhována ve vyšebrodském klášteře). V roce 2012 byly bohoslužby v tridentském ritu přesunuty do kostela Panny Marie, Královny Andělů v Nových Hodějovicích, ale v létě 2015 byly vráceny zpět. V říjnu 2018 byla jejich frekvence zvýšena na min. 3 týdně a jejich vysluhování převzal P. Jakub V. Zentner FSSP.\n\nOd 11. června 2011 do 1. června 2013 sloužil jako hlavní českobudějovický kostel po dobu rekonstrukce katedrály.\n\n\n\n"}
{"id": "87508", "url": "https://cs.wikipedia.org/wiki?curid=87508", "title": "Dějiny Českých Budějovic", "text": "Dějiny Českých Budějovic\n\nDějiny Českých Budějovic mají počátek ve 13. století, kdy město v roce 1265 založil král Přemysl Otakar II.\n\nPřed založením města stála 1,2 km severozápadně od dnešního centra osada Budivojovice s farním kostelem kostelem svatého Jana Křtitele a svatého Prokopa, který zde stojí dodnes. Město začalo vznikat v druhé polovině 13. století na pravém břehu Vltavy (oproti ostatním královským stavbám na levém břehu jako je zámek Hluboká či Zlatá Koruna) pod soutokem s Malší na bažinatých pozemcích, které Přemysl Otakar II. získal od dvorského sudího Čéče. Formálně je na jeho příkaz v roce 1265 založil zvíkovský purkrabí a úspěšný lokátor Hirzo z Klingenbergu, který pro krále pracoval i na dalších místech v kraji. Ve městě patrně krátce existoval, nebo spíše měl existovat královský hrad. Nové královské město mělo představovat doposud chybějící odpovídající základnu královské moci v jižních Čechách a být protiváhou moci Vítkovců (resp. Rožmberků) na (tehdy „německém\") pravém břehu Vltavy (jako je Český Krumlov, Rožmberk nad Vltavou, Vyšší Brod). Tento svůj účel po většinu času zdatně plnilo, což bylo důvodem několikasetletého nepřátelství mezi těmito dvěma „lokálními mocnostmi“, které bylo přerušeno pouze v průběhu husitských válek, kdy je potlačil společný mocný nepřítel – husité.\n\nPrvní velký nájezd ze strany Rožmberků zažilo město už v květnu roku 1277, k všeobecnému překvapení však navzdory nedokončeným hradbám odolalo. O dva roky později Záviš z Falkenštejna město vyplenil a pobořil, měšťané je však rychle obnovili. Nájezdy a krátkou nadvládou Rožmberků trpělo město ještě roku 1289, ale Václav II. již následující rok zjednal pořádek. Roku 1304 čelilo město útoku vojsk římského krále Albrechta Habsburského, přečkalo jej však bez úhony, okolí však lehlo popelem. V březnu 1318 oblehl město Petr I. z Rožmberka v rámci své vzpoury proti Janu Lucemburskému, ale neuspěl. Další kolo nepřátelství přišlo se vzpourami Rožmberků proti Václavu IV., kdy Budějovice představovaly jednu z nejvýznamnějších opor královské moci. Rožmberkové (Jindřich III. z Rožmberka) je opět několikrát neúspěšně obléhali.\n\nPrvním známým českobudějovickým rychtářem byl roku 1296 Klaric (\"Claricus\"), královský mincmistr a urburéř italského původu (z Florencie), který přesídlil z Kutné Hory. Jeho synové Mikuláš (\"Nicolaus Claricz\"), Petr a Ondřej a pak i další Klaricové dědičně tento úřad drželi až do 15. století.\n\nBěhem husitských válek stanuli Rožmberkové společně s Českými Budějovicemi na straně Zikmunda Lucemburského, což vedlo k tomu, že se obchod města přeorientoval spíše na rakouské země. Válečné štěstí bylo vrtkavé a měnilo se velice rychle – tak třeba v červnu 1420 budějovičtí spolu s Rožmberky obléhali Tábor a v září a říjnu se měšťané třásli před vojskem Jana Žižky, který na svém tažení proti Rožmberkům prošel okolo města, aniž by však na ně zaútočil. Postupem času město začalo válkou trpět a upadat – občasné vojenské úspěchy nemohly vyvážit ztráty kupců na cestách, které ve válečných časech přestaly být bezpečné. I v následných letech po husitské revoluci město trpělo neuspořádanými poměry v zemi, navíc král Ladislav Pohrobek postoupil město doživotně Jindřichu IV. z Rožmberka, což se nesetkalo s pochopením. Za vlády Jiřího z Poděbrad zachovávaly Budějovice nejdříve neutralitu, pokud šlo o spory katolické a královské strany, aby v srpnu 1468 uznaly za svého krále Matyáše Korvína, který v nich umístil silnou posádku.\n\nPo z vojenského hlediska relativně klidném 16. století, během kterého došlo k mimořádnému rozkvětu města (zejména díky rozsáhlé těžbě stříbra a příjmům z vaření piva, obchodu se solí, suknem či rybničního hospodaření), Budějovice opět čelily těžkým časům – v roce 1611 si v nich zřídili jednu ze svých základen Pasovští. V průběhu Českého stavovského povstání zůstaly Budějovice věrné Habsburkům. Díky tomu byly prakticky ihned obleženy vojskem vedeným Jindřichem Matyášem hrabětem z Thurnu. Ten však město nedokázal dobýt (vlastně to ani moc nezkoušel) a odtáhl od něj. V listopadu 1618 pak přitáhla k městu císařská vojska Karla Bonaventury Buquoye. Okolo města se poté rozpoutaly zuřivé boje, v nichž stavovská vojska zvítězila a přinutila císařské k ústupu do města nebo do Rakous. Město bylo opět obleženo. Zima 1618–1619 byla zlá pro obě strany, hůř ale strádaly Budějovice, v nichž vypukly epidemie, které si vyžádaly mnoho obětí jak mezi měšťany, tak v řadách císařských vojáků. Na jaře 1619 však dorazily Buquoyovy posily a situace začal spět k rychlému rozuzlení. 10. června 1619 porazil Buquoy silné stavovské vojsko v bitvě u Záblatí, což vedlo k urychlenému vyklizení jižních Čech ze strany stavovských jednotek. Budějovičtí využili příležitosti a přesvědčili Buqoye, že je třeba exemplárně potrestat vzbouřenecký Rudolfov, který Budějovicím značně konkuroval. Jelikož císařský velitel to původně za zas až tak nutné nepovažoval, byla mu v rámci diskuse na toto téma vyplacena nemalá částka ve zlatě, která ho následně zbavila všech pochybností, a Rudolfov byl prakticky srovnán se zemí. Po zbytek třicetileté války se městu boje vyhnuly, sloužilo však jako týlová základna a prostor pro formování jednotek. Během třicátých let se díky bojům ve středních a severních Čechách staly dočasně hlavním městem, do kterého se přesunuly některé důležité úřady z Prahy. V letech 1634–1635 byly dokonce v Budějovicích umístěny české korunovační klenoty. V červenci 1641 vypukl ve městě požár, během něhož lehly popelem asi 2/3 města.\n\nJižní Čechy se staly bojištěm za první (1740–1742) i druhé slezské války (1744–1745). Budějovice zažily okupaci vojsky bavorského kurfiřta Karla Albrechta během první slezské války a boje mezi habsburskými vojsky a francouzskou armádou mezi Budějovicemi a Hlubokou v roce 1742. Během druhé slezské války se v okolí Budějovic rozpoutaly boje mezi rakouskou a pruskou armádou, město přitom bylo dočasně Prusy obsazeno.\n\nDalší výrazný vzestup město zažilo na začátku 19. století, když sem přesídlila správa kraje z Písku a Tábora. Z tehdejšího devítitisícového města se také díky železnici stalo významné centrum. Objevily se nové průmyslové podniky, městem začala jezdit elektrická tramvaj.\n\nBoje se Budějovicím od druhé slezské války vyhýbaly, nicméně stále se často stávaly týlovou základnou, takže útrap zcela ušetřeny nebyly, což se týkalo i první světové války. Převrat a ustavení Československa se v Budějovicích obešlo bez problémů.\nVe městě definitivně získalo rozhodující slovo české obyvatelstvo, tento stav trval až do obsazení města jednotkami Wehrmachtu (odpoledne 15. března 1939). Okupační správa poté rychle zlikvidovala českou obecní samosprávu, budějovické zastupitelstvo muselo ukončit činnost již 17. března. Vrcholné posty na městských úřadech ovládli Němci.\n\nPřímých bojových akcí se Budějovice dočkaly na konci druhé světové války – v březnu 1945 se dvakrát staly cílem náletů amerického letectva, které značně poškodily město a způsobily velké ztráty na životech. V květnu 1945 německá posádka město bez boje vyklidila a přenechala je sovětským jednotkám. Po válce došlo jako všude jinde k odsunu německého obyvatelstva, což v případě Budějovic znamenalo odsun asi 7 500 lidí, což mohlo představovat přibližně 16 % obyvatelstva. V roce 1949 se České Budějovice staly hlavním městem nově zřízeného Jihočeského kraje (do roku 1990).\n\nV druhé polovině 20. století se ještě upevnilo jejich postavení významné křižovatky mnohých dopravních tahů a největšího města v kraji. Na severu a západě města vyrostla nová sídliště (Vltava, Čtyři Dvory). Od roku 1991 zde sídlí i Jihočeská univerzita, v srpnu 2002 jej zasáhly staleté povodně. V roce 2005 se České Budějovice staly opět metropolí Jihočeského kraje, a to poté, co byly kraje jako administrativní jednotka v Česku obnoveny.\n"}
{"id": "87512", "url": "https://cs.wikipedia.org/wiki?curid=87512", "title": "Kanónenfutr", "text": "Kanónenfutr\n\nKanónenfutr (z německého slova Kanonenfutter - potrava pro děla) je pojem vojenského slangu pro vojáky, určené pro bojové úkoly, jež s velkou pravděpodobností povedou k jejich smrti.\n\nTakovéto použití zpravidla špatně vyzbrojených a vycvičených jednotek může být součástí vojenské taktiky, ať už jde o jejich obětování za účelem odvedení pozornosti, o tzv. prosté zahlcení obrany (kdy se útočník smíří s obrovskými ztrátami za předpokladu, že jeho útok nedokáže nepřítel adekvátní způsobem pokrýt palbou a prostě bude převálcován pouhými počty) či o dlouhodobé opotřebovávací boje (kdy útočník akceptuje předpoklad obrovských ztrát na své straně na základě kalkulace, že nepřítel utrpí ještě větší ztráty, resp. ztráty možná i menší, ale pro něj bolestivější a hůře nahraditelné). \n\nPojem byl často používán obecně ve vztahu k řadovým jednotkám pěchoty v 18. a 19. století a za první světové války, která byla (zejména na západní frontě) charakteristická rozsáhlými opotřebovacími boji, pro něž byly typické obrovské ztráty bez relevantních územních změn, i pro pěchotu ve službách bezohledných velitelů, kteří tuto či podobné taktiky vyznačující se bezohledností k vlastním ztrátám používali před první světovou válkou (např. pro pěchotu v řadách osmanských vojsk prakticky po celou dobu jejich existence a pro pěšáky sloužící Bedřichu II. a později ve vztahu k příslušníkům Rudé armády). \n\nNěmecká armáda se v II. světové válce pokusila využít tímto způsobem politické odpůrce i zločince bez velkého úspěchu jako tzv. trestní divize. Mnohem úspěšnější a důslednější byla v tomto ohledu právě Rudá armáda a její trestné oddíly, nasazované v prvním sledu jejich vojsk.\n\nÍránská armáda posílala špatně vyzbrojené a vycvičené rekruty na jistou smrt ve válce proti Iráku (1980-1988), který v té době podporovaly západní státy i země sovětského bloku. \n\nJe nutno si uvědomit, že pohled na pěšáky jako na kanonenfutr je v současné době považován za obecně zastaralý a minimálně v západní civilizaci též za nemorální a není součástí oficiálních vojenských doktrín. Smysl má tato taktika pouze u nevycvičených, nepříliš ceněných a snadno nahraditelných jednotek (resp. v případě, kdy vlastní jednotky mají podstatně nižší cenu, než nepřátelské), takže v reálu se již příliš neuplatňuje, alespoň ne v moderním světě, neboť moderní voják je příliš drahý a náročný na výcvik i vybavení a veřejnost v moderních zemích je obecně na jakékoliv ztráty citlivá. Určité rysy této filosofie lze ovšem stále nalézt u vojevůdců zaostalejších zemí, zejména pokud bojují proti moderní mocnosti, která je citlivá na ztráty svých vojáků, nebo dle některých názorů v intencích moderních armád svěřovat (je-li to možné) riskantnější a oběti přinášející válečné operace svým zaostalejším spojencům (zde však jde spíše o přenesení nevyhnutelných ztrát na někoho jiného, než o výše zmiňovaný přístup k vojákům).\n\nPo první světové válce se slovo kanonenfutr stalo oblíbeným pojmem ve slovníku pacifistů, kteří je používají k demonstraci toho, co je podle nich klasickým vojenským myšlením.\n"}
{"id": "87515", "url": "https://cs.wikipedia.org/wiki?curid=87515", "title": "Mauricius (rozcestník)", "text": "Mauricius (rozcestník)\n\nJméno Mauricius nebo Mauritius může mít vícero významů:\n\n"}
{"id": "87517", "url": "https://cs.wikipedia.org/wiki?curid=87517", "title": "Glenn Seaborg", "text": "Glenn Seaborg\n\nGlenn Theodore Seaborg (19. dubna 1912 – 25. února 1999) byl americký jaderný chemik. Za objevy transuranů získal spolu s Edwinem Mattisonem McMillanem roku 1951 Nobelovu cenu (byl objevitelem všech transuranů až do čísla 102). V otázkách vědy a výchovy radil devíti americkým prezidentům.\n\nJeště za jeho života byl po něm pojmenován chemický prvek s protonovým číslem 106 – seaborgium.\n\n"}
{"id": "87524", "url": "https://cs.wikipedia.org/wiki?curid=87524", "title": "Alžběta Bavorská", "text": "Alžběta Bavorská\n\nAlžběta Amálie Evženie (24. prosince 1837, Mnichov – 10. září 1898, Ženeva, německy: \"Elisabeth Amalie Eugenie, Herzogin in Bayern\"), známá pod přezdívkou Sissi, byla bavorská princezna z rodu Wittelsbachů a po svém sňatku s Františkem Josefem rakouská císařovna, česká a korunovaná uherská královna pod jménem \"Erzsébet\" (maďarsky \"Wittelsbach Erzsébet magyar királyné\").\n\nNarodila se na Štědrý den v Mnichově vévodkyni Ludovice, dceři bavorského krále Maxmiliána I. Josefa, a jejímu manželovi, bavorskému vévodovi Maxmiliánu Josefovi, který pocházel z vedlejší větve rodu Wittelsbachů. V jeho německém jméně se proto používá výraz \"in Bayern\", nikoliv \"von Bayern\" (\"Herzog Maxmilian Josef in Bayern\").\n\nManželství jejích rodičů nebylo příliš šťastné, byla jejich čtvrtým dítětem, přišla na svět dokonce už s jedním zoubkem a v neděli, což bylo považováno za předzvěst štěstí. Jejími staršími sourozenci byli Ludvík (1831–1920), Vilém (nar. a zemř. 1832) a Helena zvaná \"Néné\" (1834–1890). Po Alžbětě ještě následovalo pět dalších sourozenců: Karel Teodor zvaný \"Gackel\" (1839–1909), Alžbětin nejmilejší bratr, Marie (1841–1925), Matylda (1843–1925, \"Vrabčák\"), Sofie (1847–1897) a Max Emanuel (1849–1893, \"Mapperl\").\n\nBezstarostné dětství strávila v rodném Mnichově a především na milovaném venkovském sídle v Possenhofenu, kde se ovšem spíše než dvorní etiketě a francouzštině naučila perfektně jezdit na koni nebo plavat. Byla nejoblíbenějším dítětem volnomyšlenkářského vévody a také po něm zdědila velký cit pro přírodu a umění. Ovšem, jak se později ukázalo, ještě jednu důležitou vlastnost měli společnou – byla jí stálá touha po svobodě a volnosti.\n\nTřiadvacetiletý císař měl přání se co nejdříve oženit a založit svou rodinu. Protože se sám nemohl po nevěstě moc rozhlížet, požádal matku, aby mu pomohla připravit seznámení s katolickými princeznami. Činila tak ráda a diskrétně. Setkání se odehrávala vždy v soukromí a dotyčné dámy přijížděly se svými rodiči a netušily, oč vlastně jde. Počátkem padesátých let poznal několik dam, ale žádná se mu dost nelíbila. V létě 1853 pozvala arcivévodkyně Žofie do Ischlu na oslavu císařových narozenin svou sestru Luisu se čtyřmi nejstaršími dětmi. Historický omyl, že Žofie měla raději Helenu či dokonce připravovala její zásnuby s Františkem Josefem, je dnes již vyvrácen. Vše se konalo ve strohém ceremoniálním tónu. Žofie uvítala příbuzné v hotelu, sledovala úpravu obou neteří a znovu byla, jako před pěti lety, okouzlena půvabem mladší z nich. Zavedla příbuzné do domu, kde se v toaletním pokoji setkali hosté s přítomnými. Zde se František Josef spontánně zamiloval do Alžběty. Rodiče chtěli dopřát co nejvíce soukromí svým zamilovaným dětem a na večeři oddělila Žofie lidi z doprovodu, aby je nesledovali a neposlouchali. V následujících dnech příbuzní přihlíželi rostoucí lásce mladého páru. Arcivévodkyně Žofie svému synu, Ferdinandu Maxmiliánovi, který se jako jediný setkání v Ischlu nezúčastnil, odpověděla na jeho gratulaci: „...Láska snoubenců roste každou hodinu takovou rychlostí, že bys tomu nevěřil! Jednou, zatímco jsem seděla s Luisou ve vedlejším pokoji na sofa, řekla náhle: ‚Ale teď už to uvnitř zachází moc daleko!‘ a oni tam spolu stáli v pevném objetí, zaměstnáni dlouhým polibkem.“\n\nV šestnácti letech se tedy provdala Elisa (tak jí od dětství říkala teta Žofie) za rakouského císaře Františka Josefa I., který byl jejím bratrancem, neboť císařova matka – arcivévodkyně Žofie, byla sestra Alžbětiny matky.\n\nK zásnubám dostali od arcivévodkyně Žofie jako dárek Císařskou vilu v Bad Ischlu, ke které byla později přistavěna ještě dvě křídla, takže vznikla stavba ve tvaru písmene E (jako Elisabeth).\n\nIhned po zasnoubení ovšem tehdy velmi mladá Alžběta pocítila tlak dvora. Začalo období velkého studia historie nových zemí, studia jazyků „čisté“ němčiny, (tzn. bez bavorského dialektu) a přísné dvorské etikety. Od rodičů dostala výbavu v hodnotě 50 tisíc zlatých. Šila se výbava nevěsty (tzv. trousseau). Nejprve se opatřilo čtrnáct tuctů punčochových párů (168 kusů), dvacet párů rukavic, šest párů vysokých kožených bot a sto třináct párů střevíců, neboť rakouská císařovna si směla vzít tytéž boty a rukavice pouze šestkrát, pak už patřily komorným. V pozdějších letech se Alžběta osvobodila od všech předpisů, které ji obtěžovaly, např. nošení stále nových bot, neboť to neprospívalo jejímu zdravotnímu stavu.\n\nSvatba se uskutečnila v pondělí 24. dubna 1854 v 19 hodin večer v augustiniánském kostele ve Vídni. Kostel byl osvícen 15 000 svíčkami a vyzdoben červeným sametem. Alžběta na sobě měla bílé stříbrem vyšívané šaty a na hlavě diadém své tchyně arcivévodkyně Žofie. Obřad vedl vídeňský arcibiskup, kardinál Joseph Othmar von Rauscher, asistovalo mu více než 70 biskupů a prelátů. (O 25 let později slavil císařský pár svou stříbrnou svatbu ve Votivním kostele ve Vídni, který byl právě dokončen).\n\nCísař se projevoval jako velkorysý choť. Podle smlouvy ze 4. března 1854 dostala Alžběta od svého otce 50 tisíc zlatých, které císař „dorovnal“ o 100 tisíc zlatých. Také dostala jako „dar svatebního rána“ 12 tisíc dukátů, podle zvyku za ztracené panenství. Jako apanáž bylo stanoveno dalších 100 tisíc zlatých, další výdaje jako stolování, prádlo, koně, obživu, personál a cestování nese Jeho Výsost císař.\n\nBrzy přišly na svět tři děti, po desetileté pauze pak čtvrté. Nejstarší Žofie zemřela v dvou letech (od roku 1855 do roku 1857), když ji Alžběta vzala s sebou na jednu ze svých cest po Uhrách (malá Žofie velmi vážně onemocněla a po několika dnech zemřela). Pro Alžbětu to byla taková rána, že vzdala boj o zbývající dvě děti a její vztah k nim zůstal až do smrti chladný. Druhorozená Gisela (12. července 1856 – 27. července 1932) a následník trůnu Rudolf (21. srpna 1858 – 30. ledna 1889) vyrůstali v péči babičky. Za svého „jedináčka“ považovala Sisi nejmladší dceru Marii Valerii (22. dubna 1868 – 6. září 1924, která byla lidem nazývána „maďarské dítě“ (narodila se v Uhrách) nebo jí Alžběta říkávala „má jediná“ a chovala k ní vřelý cit.\n\n\nMezi manželi později došlo k odcizení, císař již od roku 1875 měl poměr s Annou Nahowskou, se kterou údajně zplodil i dceru. Poté od roku 1887 až do své smrti udržoval vztah s herečkou Kateřinou Schrattovou.\n\nPo smrti syna cestovala císařovna Alžběta po Evropě. 10. září 1898 ji na břehu jezera v Ženevě zavraždil pilníkem italský anarchista Luigi Lucheni. I když se v posledních letech se svou manželkou moc často nevídal, měl ji František Josef stále rád a její smrt ho velmi zarmoutila.\n\nSvým zájmem o literaturu a jazyky převyšovala císařovna dámy z vysokých aristokratických kruhů své doby. Kromě němčiny ovládala maďarštinu, češtinu, polštinu, rumunštinu, italštinu, angličtinu, francouzštinu, latinu a staro- a novořečtinu. Anglicky, francouzsky a latinu se učila od dětství, většinu ostatních jazyků si osvojila po svatbě. Nejdůkladněji se zabývala studiem maďarštiny a obou řeckých jazyků, které plynně ovládala.\n\nV životě Alžběty hrály důležitou roli některé dvorní dámy. S většinou se spřátelila, až na hraběnku Žofii Esterházyovou rozenou princeznou z Lichtenštejnska, která byla přidělena šestnáctileté Alžbětě při svatbě jako první nejvyšší hofmistryně. Bylo jí tehdy šestapadesát, již téměř dvacet let byla ovdovělá a bezdětná, obětovala svůj život císařské rodině a horlivě zastávala dvorní ceremoniál. Jejich vztah byl od začátku problematický.\n\nOd 60. let 19. století se císařovna intenzivně zabývala studiem maďarštiny a přála si mít nablízku dámu na maďarské předčítání. Vybrala si maďarskou čtyřiadvacetiletou dámu z nižší šlechty, Idu von Ferenczyovou, která se ale znala s dvěma uherskými politiky (Gyula hrabě Andrássy-uherský ministerský předseda, ministr zahraničí a Franz Deák – uherský politik, vůdce umírněných reformátorů, liberál, ministr spravedlnosti), které Alžběta protežovala, a také ji svou bystrostí a přirozeností okouzlila. Ida se těšila plné důvěře císařovny a směla jí dokonce tykat, v závěti jí byla odkázána nejvyšší renta ve výši čtyř tisíc zlatých ročně a jako jediná dostala cenný šperk (zlaté srdce s drahokamy v uherských barvách).\n\nOd roku 1871 patřila k císařovnině suitě nová dvorní dáma, hraběnka Marie Festeticsová, která na ni měla velký politický vliv. K dalším uherským dámám patřila hraběnka Sarolta Mailáthová, která byla přijata pro své skvělé zdraví, aby doprovázela Alžbětu na jejích dlouhých a rychlých túrách. Poslední dvorní dámou se stala roku 1894 hraběnka Irma Sztárayová, která doprovázela v září 1898 císařovnu na její poslední vycházce, kdy byla císařovna zavražděna. Rakušanka Františka Feifaliková byla komorní kadeřnicí císařovny, a protože byla Alžbětě podobná a ovládala její gestikulaci, mohla ji při oficiálních holdovacích aktech (z balkonů, kočárů a lodí) zastupovat. Františka byla dcerou porodní báby a vyučila se kadeřnicí. Česala slavné divadelní herečky a díky její dobré pověsti se o ní císařovna doslechla a přijala ji do svých služeb. Během služby byla jmenována dvorní radovou a se svým mužem byla povýšena do stavu svobodných pánů.\n\nVe svázané atmosféře rakouského císařského dvora a bez pozornosti pracujícího manžela se cítila velmi osamělá, začala se tedy pomalu stahovat do sebe. Zanedlouho velmi vážně onemocněla. Dvorní lékař ji poslal na ozdravný pobyt na jih, kde poprvé ucítila svobodu cestování. Od té doby pokaždé, když onemocněla, stačilo odjet z Vídně do nějaké daleké země a Sisi byla jako vyměněná, smála se, hodně jedla a měla chuť do života. Po návratu zpět začaly ovšem všechny problémy nanovo a tak se stávalo, že byla častěji pryč na cestách než ve Vídni.\n\nAč méně měla ráda Vídeň, tím raději jezdila do Uher, kde se přátelila s maďarskou šlechtou, která byla oslněna nejen jejím jezdeckým uměním a krásou, ale také dokonalým ovládáním jejich řeči, politickým přehledem a chápáním touhy po samostatnosti Maďarů. Zhruba do svých 40 let byla fenomenální jezdkyní – i při těch nejnáročnějších lovech (nejčastěji v Uhrách, Anglii a Irsku) jezdila v čele a udivovala nebojácností a železnou vůlí. Právem byla považována za jednu z nejlepších jezdkyň své doby.\n\nDo politiky zasáhla významně jen jednou, zato velmi úspěšně. Nadšeně se angažovala ve prospěch rakousko-uherského vyrovnání, ke kterému došlo roku 1867. Čím více byla zbožňována Maďary, tím méně byla oblíbena ve Vídni. Časem si také prosadila přítomnost maďarských dvorních dam, z kterých se staly její věrné přítelkyně a byly jedinými osobami, kterým plně důvěřovala. Do českých dějin se naopak zapsala téměř jen svou rolí při státoprávním uspořádání roku 1867, které mělo pro České království dalekosáhlé důsledky.\n\nDuševní úpadek a tragická smrt bratrance Ludvíka, bavorského krále, a choromyslnost jeho bratra utvrdily císařovnu v domněnce, že je choroba v rodině dědičná a jednoho dne postihne i ji. Rozhodla se proto studovat šílené lidi, jejich chování a informovala se o jejich osudech, průběhu nemoci a příznacích. (Například příběh Barbary Ubrykové, která, ač si to zřejmě nikdy neuvědomila, vděčila Alžbětě za život).\n\nKe konci života se stal vztah Alžběty a Františka Josefa opět harmoničtější, ne však intenzivnější, jak vyplývá z řady něžných a děkovných poznámek císaře v dopisech jeho choti.\n\nAlžběta byla po celý život posedlá svým vzhledem, za svoji největší pýchu považovala své neuvěřitelně dlouhé, krásné a husté hnědé vlasy, které později dosahovaly až na zem a byly předmětem mnoha obdivu jak mužů, tak žen. Každý den jí její osobní kadeřnice Franciska Feifaliková musela předkládat vyčesané vlasy na stříbrném podnose. Později kadeřnice vymyslela trik, aby ji císařovna nepotrestala: pod zástěrku připevnila pásku pomazanou lepidlem a tam vyčesané vlasy lepila. Císařovna byla od dětství zvyklá, že smí s personálem zacházet tvrdě, a tak se nezřídka stávalo, že než Franciska přišla na trik s lepidlem, dostala za vypadlé vlasy políček. Za toto nespravedlivé jednání se Franciska mstila tím, že předstírala nemoc a nechala se i odvézt záchranným vozem, aby císařovnu uvrhla do nejistoty, zda ji bude moci učesat do společnosti. Podobné manipulace Alžběta kupodivu u svých oblíbenců snášela. Česání se odehrávalo odpoledne a trvalo dvě hodiny. Obvykle nosívala splétanou vlasovou korunu, kterou označovala jako „účes pro snímek na zatykač“. Jednou nebo dvakrát do měsíce se konalo mytí vlasů. V tu dobu nesměl nikdo na císařovnu promluvit. Franciska připravovala směs ze třiceti žloutků a francovky. Tento šampon nanášela štětcem na prameny a působil hodinu. Poté se vlasy umyly teplou vodou a pak se opláchly vývarem ze slupek vlašských ořechů. Po umytí chodila císařovna sem a tam, dokud neuschly. Když se jednou Francisce udělalo skutečně nevolno, museli sehnat náhradnici, domorodou dívku, která si vyčesané vlasy strčila do úst. Když to císařovna v zrcadle viděla, podivila se a ptala se na důvod. Přistižená kadeřnice plakala, padla na kolena a prosila za odpuštění neodolatelné touhy ponechat si jako památku na tento den alespoň jeden císařovnin vlas. Alžběta byla dojatá, vzala stříbrné nůžky a odstřihla kadeř, kterou jí darovala.\n\nK nejhorlivějším císařovniným obdivovatelům patřil perský šach Nasr-ed-din, který v 70. letech 19. století cestoval po Evropě. V jeho deníku je jen málo lichotivých poznámek o dámách z vysokých kruhů; výjimku tvořila Alžběta, kterou shledal nejkrásnější panovnicí ze všech dam na evropských dvorech. „Má nádhernou bílou pleť a postavu cypřiše, majestátní zjev od pěšinky nádherných vlasů až k patě.“ „Je nutno znovu zopakovat – díky půvabům skutečnou pastvou pro oči... její zjev je opravdovým zážitkem. Řekl jsem to i císaři, který seděl u tabule vedle mne. Myslím, že ho můj úsudek potěšil.“\n\nDalší císařovninou posedlostí byla její váha – nikdy se nepřehoupla přes 55 kg, držela drastické diety – jedla jen ovoce a pila šťávu ze syrového masa, mléko, víno, nosila silně utažené šněrovačky. Císařovna si nikdy nesedla, ani ve svých pokojích neměla židle a při hostinách se používala zvláštní klekátka.\n\nAlžběta nosívala černé atlasové střevíce s nízkými podpatky se šněrovadly po stranách. Při chladném počasí si přes ně natahovala kožené návleky podšité hedvábím. Kolem roku 1861 dávala přednost bílým atlasovým střevíčkům s krajkovými růžicemi s gumovými pásky nebo šněrovacím polovysokým botkám, šitými na míru. Punčochy objednávala u anglické firmy Swears and Wells v Londýně. Od 60. let 19. století přestala císařovna nosit spodničku a setrvala tak do konce života. „Spodničky nikdy nenosila a při svých časných ranních procházkách v létě si obouvala střevíce na bosé nohy a šaty oblékala přímo na nahé tělo.“ /Wallersee, str.54/. Císařovnino letní spodní prádlo tvořily lehké košilky a kalhoty z hedvábného trikotu. Podobné prádlo z jemné prací kůže, do něhož se nechávala zašít, nosívala v zimě. Toto zašívání si časem oblíbila i u jezdeckého oblečení, které si nechávala šít, sedíc na dřevěném koni. \"Teta považovala svůj hlavní úkol být dobře oblečená za povinnost císařovny. Lidé očekávají, že budu vždy krásná a elegantní, říkávala mi často. Často lituji, že nemohu své panovníky vidět v parádě minulých časů jako legendární krále a královny. Mnohá knížata se oblékají jako měšťáci a namlouvají si, že jim jejich důstojnost dodává dostatek vnějšího lesku. To se ovšem mýlí, poddaní vnímají velmi bolestně jejich nevkusný zjev...\" /Wallerse, str. 55/\n\nAlžběta nosívala málo šperků, snubní prsten nosila na zlatém řetízku na krku, takže byl skryt pod šaty. Na jejích hodinkách bylo vyryto jméno Achilleus, což byl její oblíbený hrdina řeckých dějin. Na zápěstí nosívala, protože byla velmi pověrčivá, lebku smrtihlava, znamení Slunce se třemi nožkami, zlatou ručičku se zdviženým ukazováčkem, mariánskými medailemi, zlatými byzantskými mincemi a dvěma medailonky (v jednom byl pramínek vlasů korunního prince Rudolfa, v druhém 21. žalm z Bible). Jako brož milovala stříbrnou napodobeninu koňského kopyta, vyrobenou ve Skotsku.\n\nVáha 55 kg je nejvyšší váhou, jíž při 172 cm dosáhla (většinou se její váha pohybovala mezi 45–50 kg). Váhu si kontrolovala 3× denně. Také si nechávala jednou denně měřit pas, stehna a lýtka. 19. století přineslo bezpočet metod na udržení štíhlé linie, které císařovna horlivě využívala. Např. spávala ve vlhkých zábalech na bocích, aby si udržela štíhlý pas, nebo pila mixturu ze syrových kořeněných bílků a vajec. Jinou dietou bylo kravské mléko (krávy se chovaly v schönbrunském parku a císař je osobně kontroloval, také je císařovna vozila s sebou na cestách lodí, ale trpěly mořskou nemocí a nedojily). Alžběta každodenně pěstila svou pleť mastmi, koupelemi a bránila se i slunečním paprskům vějíři a závoji. Ze svých cest se ale stejně vracela opálená. Zvláštní přípravu vyžadovaly výjezdy na koních. Alžběta se posilnila silnou polévkou z hovězího, kuřecího, srnčího a koroptvího masa a vypila dvě sklenky vína. S sebou (na koně) nosívala dózičku naplněnou masem.\n\nS francouzskou císařovnou Eugénií uspořádaly při návštěvě ve Francii poměřování lýtek. „Velmi tiše jsem otevřel... zády k mému stanovišti stály obě císařovny a měřily si lýtka – pravděpodobně nejlépe tvarovaná, jaká Evropa v té době znala! Byla to scéna k nepopsání a já na ni do smrti nezapomenu... Obě císařovny se otočily a když mě spatřily, milostivě se usmály.“ /Wilczek, str. 71/\n\nHovoří-li se o kráse císařovny Alžběty, netýká se to jen rysů její tváře, ale i urostlé, štíhlé a křehké postavy, kterou si udržovala pomocí diet, sportu a gymnastiky, ale především dlouhých, hustých, vlnitých vlasů, které ji sahaly ke kolenům, o něž pečovala.\n\nNa počátku manželství měl císařský pár na programu společné cesty po zemích monarchie. Od 60. let 19. století cestovala Alžběta s oblibou sama (císař se ani nemohl připojit z pracovních důvodů). Tuto vášeň objevila po těžké bronchitidě, kdy ji lékaři doporučili pobyt v jižních krajích. V pozdějších letech se císař snažil strávit na konci zimy dva nebo tři týdny společně se svou chotí na Riviéře. Roku 1856 cestovali ještě společně do Korutan do městečka Klagenfurtu, přes Semmering, Mürzzuschlag. Na každé zastávce byl pár vítán jásajícím obyvatelstvem. V Klagenfurtu navštívili hrad, divadelní představení a cestovali dál do Villachu, kde se ubytovali na zámku. Vystoupili také k nejvyššímu vrcholu Rakouska Grossglockneru. Císař vystoupil na Vysoké Sedlo (2 536 m n. m.), které se teď jmenuje Návrší Františka Josefa, císařovna, která byla pár měsíců po porodu, zůstala na Laretterské plošině (2 127 m n. m.), která se teď jmenuje Alžbětino odpočívadlo. 17. listopadu téhož roku odcestoval pár do Itálie. Pobyt znamenal nepříjemný zlom v doposud klidném životě mladé císařovny, poprvé stála čelem italské antipatii vůči rakouské dynastii. Na představení v Teatro La Fenice musel pár strpět urážku v podobě poloprázdného divadla.\n\nO čtyři roky později poprvé cestovala sama na delší dovolenou kvůli své nemoci na Madeiru. Doprovázel ji zde mimořádně krásný hrabě Imre Hunyady jako čestný kavalír. O mnoho let později mu věnovala císařovna dvě sloky v básni \"Kabinet\", v nichž se všichni její ctitelé vyskytují v oslím vzezření. Po pobytu na Madeiře Hunyady vypověděl služby u rakouského dvora, údajně za nevyjasněných okolností. Po pobytu na Madeiře navštívila císařovna Sevillu, Gibraltar a Mallorcu a dojela až na Korfu. Koncem května se vrátila na Laxenburg, po půlroční nepřítomnosti viděla své děti (arcivévodkyně Gisela tehdy čtyřletá a korunní princ Rudolf jedenapůlletý).\n\nJiž po měsíci odjela znovu na Korfu, kde začala budovat zámek věnovaný Achillovi. \"To je umírající Achilles, pravila císařovna, jemuž jsem zasvětila svůj palác, protože pro mě ztělesňuje řeckou duši a krásu krajiny i lidí. Miluji ho, protože měl tak rychlé nohy. Byl silný a vzpurný, pohrdal všemi králi a tradicemi a lidskou masu považoval za nicotnou, dobrou leda k tomu, aby ji smrt zkosila jako stébla trávy. Pouze svou vůli považoval za svatou a žil jen pro své sny, jeho smutek měl pro něj větší cenu než celý jeho život.\" /Christomanos - řecký učitel císařovny, str. 107).\n\nŘíjen 1861 strávila císařovna v hotelu v Benátkách. Červen v lázních ve Švýcarsku. Kúru zde opakovala roku 1863, 1864 a 1865. Od roku 1866 začaly časté cesty do Uher, které znamenaly její vášeň pro tuto zem. V květnu 1867 strávila jako host na zámku Tokay u Gyuly hraběte Adrássyho, jehož manželka nebyla přítomna, což později dalo podnět k mnoha dohadům. Dvě sloky v básni \"Kabinet\" mu věnovala Alžběta, týkají se jejich vřelého přátelství. Přisuzuje se mu i otcovství posledního dítěte Marie Valerie, která se narodila jako jediná v Uhrách. Ve dnech 15.–23. srpna 1867 se v Salzburku setkaly oba (francouzský a rakouský) císařské páry. Během tohoto pobytu proběhla i slavná soutěž měření lýtek.\n\nV červenci 1874 odcestovala císařovna poprvé do Anglie, kde navštívila anglickou královnu Viktorii na zámku Osborne (vděčila ji za vypůjčení britské královské jachty), navštívila i ústav pro choromyslné a zúčastnila se loveckých akcí. Po delším pobytu ve Vídni a Bad Ischlu prožila léto roku 1875 ve Francii. Při příležitosti pohřbu Franze Deáka navštívila 28. ledna 1876 Uhry. V březnu 1876 odcestovala na jezdecké hony do Anglie, také v červenci 1877 s doprovodem neteře hraběnky Marie Wallersee. K velkým obdivovatelům patřil Kníže Eduard z Walesu, pozdější král Eduard VII. (Alžběta napsala k příležitosti soukromého setkání úsměvnou báseň \"There is somebody coming upstairs\"). V březnu sem jela se svým synem Rudolfem. Na přelomu března 1879 to sem táhlo Alžbětu kvůli možnosti zúčastnit se ještě nebezpečnějších honů v Irsku. V dubnu odjela do Vídně, aby oslavila stříbrnou svatbu. V dubnu 1883 navštívila lázně Baden-Baden. Pro stupňující se revmatické potíže podnikla cestu v březnu 1884 do Wiesbadenu, aby se svěřila do rukou doktora Metzgera. Když začala být na jeho masážních kúrách Alžběta závislá, přesídlil do Amsterodamu, kam ho císařovna následovala. Císař František Josef její nadšení pro tohoto lékaře nesdílel a varoval ji, že ji používá jako vývěsní štít pro svou praxi. Navíc si i sama císařovna stěžovala v dopise na jeho hrubé metody. Patřilo ale k rysům Alžběty, že hrubé zacházení – spíše než mírnost a shovívavost manžela – snášela bez velkého odporu. „Lankraběnka Fürstenbergová na jedné z cest, byla udivena, když viděla, jak se její paní dá ovlivnit neotesaným doktorem a poslušně dbá jeho rad (čehož u ní dosud žádný lékař nedocílil) a dokonce si od něho nechá do očí líbit, že je zestárlá a vrásčitá a že za dva roky z ní bude stařena, pokud si neuspořádá život jinak“. Když císařovna léčbě Metzgera unikla, upadla znovu do starého způsobu života s hladověním a cestováním.\n\nV říjnu 1884 se císařovna v Budapešti setkala se spřízněnou duší, veršující královnou Alžbětou Rumunskou, která pod pseudonymem Carmen Sylva publikovala pohádky a pověsti.\n\nŘíjen 1885 trávila Alžběta měsíc na palubě jachty Mirammare. Léto 1886 střídala lázně kvůli bolesti nohou, podzim strávila na zámku Gödöllő, zimu ve Vídni, jaro 1887 na jihu Uher, kde opět potkala rumunskou královnu. Rumunský zámek Peleš byl jako první v Evropě elektrifikován (u příležitosti návštěvy příznivce korunního prince Rudolfa a korunní princezny Stefanie). Léto strávila v lázních v Norfolku, v Hamburku se setkala se sestrou Heina, podzim v Řecku. V dalších letech cestovala v intervalech do stejných míst.\n\nV roce 1896 přerušila cestu kvůli miléniu milovaného uherského království. 7. září 1898 se konalo její poslední velké mytí vlasů a 9. září se přesunula do Ženevy, kde rukou vraha skončil její neklidný život.\n\nCísařovna postupem let stále více podléhala depresím, myslela na smrt a po tragické smrti syna Rudolfa (roku 1889 se zastřelil se svou milenkou Mary Vetserovou na zámku Mayerling) se stáhla zcela do ústraní a neoblékala jiné než černé šaty.\n\nRozdala téměř všechny svoje šperky a neklidně spěchala od jednoho cíle k druhému, až v září 1898 zakotvila v Territetu u Montreux. Odtud se spolu se svou společnicí dvorní dámou hraběnkou Stárayovou vydala 9. září na návštěvu blízké přítelkyně baronky Julie Rothschildové na zámek Pregny. Po srdečném přivítání spolu dámy něco lehkého pojedly, k tomu jim hrál diskrétně orchestr a dámy se živě bavily o Heinrichu Heineovi a císařovna na zdraví oblíbenému básníkovi připila. Císařovna byla ve skvělé náladě, dokud nezahlédla v knize hostí záznam jejího zemřelého syna Rudolfa, který Pregny nedlouho před smrtí navštívil.\n\n10. září 1898 život císařovny Alžběty ukončil při její cestě do ženevského přístavu italský anarchista Luigi Lucheni, který ji probodl pilníkem (nástroj pronikl do hrudi v hloubce 8,5 centimetru, zlomil čtvrté žebro a pronikl mezižeberním prostorem, prorazil dolní kraj plicního laloku a zasáhl levou část srdeční komory).\n\n„Podvědomě jsem udělala krok kupředu, čímž jsem císařovnu před ním kryla. Muž udělal pohyb, jako by zakopl, vyrazil kupředu a v témže okamžiku také pěstí proti císařovně. Jako zasažená bleskem se bez hlesu zvrátila dozadu a já jsem se se zoufalým výkřikem sklonila k ní. Císařovna otevřela oči a rozhlédla se. Její pohled prozrazoval, že je při plném vědomí. Pak se, opírajíc o mne, pomalu zvedla a vstala. Oči se jí leskly, měla zrudlou tvář, nádherné copy uvolněné pádem jí visely jako ležérně spletený věnec kolem hlavy, byla nevýslovně krásná a majestátní... Mezitím se odevšad sbíhali lidé, zděšení brutálním útokem, a s účastí se císařovny vyptávali, zda se jí opravdu nic nepřihodilo. A ona, naprosto srdečně a vlídně každému děkovala v jeho jazyce... Mám dojem, že mě trochu bolí na prsou, pravila, ale nejsem si tím jistá. Došly jsme do přístavu. Lodní můstek ještě přešla lehkým krokem, sotva však vstoupila na loď, udělalo se jí mdlo. \"Potřebuji se o vás opřít\", zamumlala přiškrceně... Císařovna spočívala smrtelně bledá v mém náručí... S pomocí dvou mužů jsme ji odnesli na palubu a položili na lavici... Madame Dardelle dala přinést vodu a kolínskou a začala hned s oživováním císařovny... Rozstřihla jsem jí šněrovačku, zastrčila mezi zuby kousek cukru namočený v éteru a projela mnou jiskřička naděje, když jsem zaslechla, že do něj jednou či dvakrát kousla... Císařovna pomalu otevřela oči a chvíli se zmateně rozhlížela, jako by se chtěla zorientovat, kde je a co se s ní stalo. Poté se začala zvedat a s naší pomocí se posadila. Otočila jsem se k cizí dámě a vydechla: \"Merci\"... Přestože se císařovna držela vsedě vlastními silami, vypadala velmi vyčerpaně. Její zastřený pohled, nejistý a nechápavý, smutně kroužil kolem... Oči zabloudily k nebi a pak se zastavily na Dent du Midi. Odtud zvolna klouzaly dolů, spočinuly na mně, aby se mi navždy vryly do duše. \"Co se to jen se mnou stalo!\" To byla její poslední slova. Pak v bezvědomí klesla na lavici...Když jsem roztrhla hedvábný živůtek, spatřila jsem tmavou skvrnu velikosti mince... Odhrnula jsem košilku a objevila v srdeční krajině malou, trojúhelníkovou ranku, na níž ulpěla kapka sražené krve. – Luccheni císařovnu probodl dýkou... Ihned obraťte loď zpátky... Vpluli jsme do přístavu, položili císařovnu na improvizovaná nosítka, jichž se chopilo šest mužů... Agonie probíhala mírně, bez známek zápasu, císařovna jen neklidně otočila hlavu stranou... V hotelovém pokoji jsme ji položili na postel. Doktor Golay už byl přítomen... není už žádná naděje, pravil po chvíli... Přistoupil kněz a udělil církevní rozhřešení... Ve 2 hodiny 20 minut vyslovil lékař to strašné slovo... \"Konec!\"“ / Výňatek z knihy: Irmy Sztárayové, Poslední léta císařovny Alžběty, str. 235 a d. Vídeň 1909, citováno z Výstavního katalogu/\n\nAtentátník chtěl údajně původně zabít prince z rodu Orléans, ten ale nakonec nepřijel, a tak si vybral za oběť císařovnu. Obyvatelstvo neslo ztrátu velice těžce. Zejména vídeňské ženy se činem spáchaným na nejvyšší příslušnici jejich pohlaví cítily hluboce dotčené. Vrahovi poslaly dopis, který podepsalo šestnáct tisíc stejně smýšlejících žen a byl značně brutální. Tělesné pozůstatky císařovny Alžběty byly vystaveny v hotelu Beau Rivage. 15. září byl zvláštním vlakem dopraveno do Vídně na nádraží. Důstojníci stojící v blízkosti věnců a květin se snažili ukořistit alespoň kvítek na památku. Smuteční průvod doprovázelo bezpočet monarchů a jejich zástupců, osmdesát arcibiskupů a biskupů a tisíce poddaných. Několik dní zvonily všechny vídeňské zvony, v čele s největším ve věži Svatoštěpánského dómu, Pummerinem. Císař, který ztratil své dvě děti, teď oplakával choť, která mu v životě byla tak nestálou průvodkyní a již přesto nikdy nepřestal milovat: \"Včerejší den byl pro mě opět zvláště smutný, neboť jsem znovu viděl mnoho věcí, jež mi bolestně, ale přece jen s jistým nostalgickým uspokojením, připomněly naši drahou zesnulou. V Ofenu jsem prošel všechny její pokoje v prvním patře i přízemí. Vše bylo jako jindy přichystáno k jejímu uvítání...Nový balkon s nádhernou vyhlídkou na Pešť a Dunaj, který ji loni tak těšil, je vybaven všemožným elegantním nábytkem – a přec je teď tak prázdný, bez života a bez naděje na shledání v tomto světě!\" /Císař František Josef v dopise Kateřině Schrattové z Gödöllö, 16. října 1898/.\n\nNa víku sarkofágu v kapucinské hrobce ve Vídni má vyrytý nápis: \"\"ELISABETH // AMALIA . EVGENIA // IMPERATRIX . AVSTRIAE // ET . REGINA . HVNGARIAE // MAXIMILIANI . IOSEPHI // ET . LVDOVICAE // DVCVM . IN . BAVARIA // FILIA // NATA . MONACHI // DIE . XXIV . MENSIS . DECEMBRIS // ANNI . MDCCCXXXVII // NVPTA // FRANCISCO . IOSEPHO . I // IMPERATORI // VINDOBONAE . DIE . XXIV . M . APRILIS // A . MDCCCLIV // CORONATA . REGINA . HVNGARIAE // BVDAE . DIE . VIII . M . IVNII . A . MDCCCLXVII // DENATA . GENEVAE // DIE . X . M . SEPTEMBRIS // A . MDCCCIIC // H . S . E\".\"\n\nPodnikala velmi dlouhé a náročné túry za jakéhokoliv počasí. Vycházky trvaly čtyři nebo pět hodin bez přestávky, aniž byla unavená. Dokázala ovšem pochodovat i devět či deset hodin bez přestávky a bez jakékoli únavy. Styl takové chůze své děti učil její otec Max Bavorský již v jejich dětství (...během dalšího kroku si musíte umět odpočinout, pak nejste unavení a můžete pochodovat třeba celý den..\"). Ovšem její dámy nebyly stejně disponované a z těchto služeb postupně upustily. „...Nakonec neúměrné sportování podlomilo zdraví i císařovně, která jedla vždy jen tolik, aby se uchovala při životě“ /Wallersee, str. 54 a d./\n\nOd mládí byla vynikající jezdkyně na koni. Její otec ji učil i akrobatickým kouskům, ve kterých byla tak dobrá, že začala brát lekce od cirkusových krasojezdkyň a později si nechávala stavět svou malou manéž, kde se pod dohledem dál trénovala. V tehdejší době a při jejím společenském postavení si dovolila jezdit na koni „mužským“ způsobem bez dámského sedla rozkročmo. Byla prý tehdy považována za vůbec nejlepší světovou jezdkyni své doby. Když kvůli revmatickým potížím byla nucena od svých jízd upustit, našla si náhradu v šermování. Rychle se učila:, její učitelé mělo co dělat, aby ze zápasu nevyšli často jako poražení..\" Byla i vynikající plavkyně, což v její době také nebylo zcela běžné.\n\nVěnovala se však i jiným sportům, které pro tehdejší společnost a zvlášť pro ženu v jejím postavení byly něco neobvyklého. V každém zámku, který obývala, musela být zřízena tělocvična se základním gymnastickým vybavením. I díky své postavě byla považována za nejkrásnější panovnici své doby. Alžběta se styděla za své zuby, proto se moc neusmívala nebo si zakrývala úsměv vějířem, který nosila vždy při sobě. Nikdy nepila kávu a černý čaj (což jsou tekutiny, které ztmavují zubní sklovinu). Císařovna se zhruba od 45 let nenechala fotografovat, jen výjimečně portrétovat, protože chtěla zůstat věčně mladá, alespoň ve vzpomínkách pro budoucí generace.\n\nDalší její vášní bylo už od útlého dětství skládání básní. Od desátého roku psávala básničky a vedla si romantický deník. Hudbu milovala jak aktivně, tak i jako posluchačka. Obojí zřejmě zdědila po otci. Podle vzoru Henricha Heineho psal a uveřejňoval pod pseudonymem Phantasus. Už svými sympatiemi překročil společenské normy, protože Heine měl pověst volnomyšlenkáře, rouhače a kritika společnosti. V roce 1835 bylo dekretem německého parlamentu šíření Heinových děl i jeho spolubojovníků zakázáno. Vévoda Max Bavorský miloval hudbu a sám hrál na několik nástrojů. Všude s sebou vozíval citeru, aby v hospodách dával k lepšímu své zhudebněné verše, zatímco Alžběta s vlajícími copy a zrudlými tvářemi tančila a do zástěrky chytala mince, které jí házeli venkovští chasníci. O mnoho let později ukazovala jedné udivené dámě několik mincí, které si uchovala a napůl žertovným a smutným tónem vysvětlovala, že to jsou její jediné peníze, které si kdy poctivě vydělala. Vévoda Max dal Alžbětu učit také na citeru u přítele a učitele Johanna Petzmayera, ve Vídni pokračovala s Franzem Kropfem a nástroj velmi dobře ovládala. Zasloužila se o to, že se stala v Rakousku módním hudebním nástrojem.\n\nTaké hrála na klavír, což zdokonalovala pod dohledem klavírního virtuoza Ference Liszta, s nímž hrála čtyřručně. Podporovala řadu mladých talentovaných umělců, např. Rudolfa Raimanna, kterého slyšela jako sedmiletého na koncertu a od té doby mu platila stipendium a věnovala křídlo značky Bösendorfer. Sama dostala roku 1867 ke svým 30. narozeninám od dvorního výrobce Ludwiga Bösendorfera nádherný klavír, který byl vystaven téhož roku na Světové výstavě v Paříži. Císařovna milovala cikánskou muziku a dokonce jim dovolila v Uhrách žít v okolí zámku Gödöllö. Také ráda naslouchala hlasu své neteře Marie Larischové-Wallersee, která se při zpěvu sama doprovázela hrou na klavír nebo kytaru. K oblíbeným písním patřily zhudebněné verše Heinricha Heineho, milovaného básníka Alžběty i otce (např. Lotosový květ, Asra a Lesní rozhovor). V roce 1902 běl být Heinemu postaven pomník na základě rozhodnutí výboru v Německu. Dán Louis Hasselriis už v roce 1879 vytvořil pro Alžbětu básníkův pomníček. Dílo bylo umístěno v parku Achilleonu na Korfu, na podstavci je jméno objednavatelky „Frau Heine“, za nímž se skrývá císařovna. Císař Vilém po Alžbětině smrti získal od její dcery Gisely Rakouské zámek Achilleon a dal sochu odstranit, protože ho neměl rád kvůli jeho nepřátelství k Prusku. Na jeho místo dal zhotovit pomník císařovně. Císařovna navštívila Heineho sestru Charlottu von Emden-Heine v Hamburku (zemřela roku 1899 ve věku 99 let) a ve Vídni přijala jeho synovce.\n\nFilmaři, malíři i spisovatelé jsou její osobou dodnes fascinováni. Dodnes jsou napodobovány její svatební šaty, její účes a obdivují ji ženy všech věkových kategorií a generací. Pohled s jejím portrétem je snad nejprodávanějším pohledem ve Vídni. Je hrdinkou četných filmů, operet, muzikálů a dokonce i kreslených pohádek pro děti. Romány a filmy ve stylu \"Sissi\", \"Sissi – mladá císařovna\", \"Sissi, osudová léta císařovny\", kde jí ztvárnila herečka Romy Schneiderová jsou nejen povrchní a naivní, ale i velmi nepravdivé. Realita jejího života byla mnohem drsnější, ale i komplikovanější, tak jako její osobnost. Jen ten, kdo se zabýval jejím životopisem, pochopí větu, kterou vyřkla skoro v šedesáti: „Manželství je nesmyslná instituce. V patnácti je člověk prodán a vysloví přísahu, které nerozumí a které se nemůže zbavit 30 a více let“.\n\nNěkolik dní po její smrti založil František Josef I. na její počest Řád Alžběty, jako vyznamenání pro ženy.\n\n\n"}
{"id": "87540", "url": "https://cs.wikipedia.org/wiki?curid=87540", "title": "Druhy piv", "text": "Druhy piv\n\nPivo je možno dělit podle různých kritérií. Tradičně se dělila podle \"stupňovitosti\", nyní správně nazývané \"extrakt původní mladiny (EPM)\", tj. podle původní koncentrace mladiny, založené na výpočtu koncentrace alkoholu a skutečného extraktu. Výsledná hodnota se uváděla v hmotnostních procentech. Označována byla od 8° až po nejtvrdší 27,6° pivo Schorschbräu (nejsilnější pivo na světě), které ve výsledku obsahuje 57,5% alkoholu.\n\nPiva se dále dělí na piva výčepní (8°–10,99°), ležáky (v rozmezí 11°–12,99°) a speciální (nad 12,99°) a také podle způsobu kvašení na svrchně, spodně a spontánně kvašená piva. Nejtypičtější druhy v Česku jsou spodně kvašená piva výčepní a ležáky. To však nejsou jediné druhy piva. V roce 1997 se přešlo v Česku na nové dělení, které lépe odpovídá zvyklostem Evropské unie. Pivo se začalo dělit na čtyři základní skupiny dle barvy a extraktů původní mladiny před zkvašením, obsahu alkoholu či způsobu konečné úpravy.\n\nZákladními skupinami jsou skupina světlá, polotmavá, tmavá (z tmavého nebo karamelového sladu) a řezaná piva (při stáčení smíšené z tmavého a světlého piva). Podskupinami pak pivo výčepní, ležáky, speciální, portery, se sníženým obsahem alkoholu, se sníženým obsahem cukrů, pšeničná, kvasnicová, nealkoholická, ovocná a lehká.\n\nKategorie piva je povinným údajem při označení piva při prodeji.\nNíže jsou uvedeny všechny známější druhy piv dle způsobu kvašení.\n\nPojem svrchní kvašení vychází z chování kvasnic při konci hlavního kvašení. Svrchní kvasnice vyrobí na hladině jakousi \"krustu\" podobnou tomu, co udělají pekařské kvasnice při výrobě kvásku. Svrchně kvašená piva vznikají při teplotách okolo 15–20 °C s využitím kvasinek \"Saccharomyces cerevisiae\" subsp. \"cerevisiae\" či za pomoci spontánního kvašení vlivem mikroflóry mléčných či octových bakterií. Využívá se k výrobě veškerých svrchně kvašených pšeničných piv. Vznikající kvasnice jsou z hladiny kádě sbírány a zkvašená mladina se následně ukládá do sudů a nebo do tanků, kde dozrává za přirozené či sklepní teploty po dobu několika dní až měsíců.\n\nK obvyklému problému svrchního kvašení patří spojování kvasinek s bakteriemi z okolního ovzduší, což znemožňovalo historicky používat tuto metodu v letním období. V současnosti je technicky možné kontrolovat teplotu a okolní atmosféru uměle, takže je možné využívat svrchní kvašení po celý rok. Toto mělo za následek oživení této metody v současnosti.\n\n\nJe pivo kvašené svrchně kvasícími kvasinkami (\"Saccharomyces cerevisiae\" subsp. \"cerevisiae\"). Tyto kvasinky kvasí při teplotách nad 15 °C a výrazně rychleji (v řádu několika dnů). V Británii bylo jako Ale původně označováno nechmelené pivo. Existuje celá řada druhů, světlá, červená, hnědá a temná varianta.\n\nStout je velmi tmavé pivo vyráběné z praženého sladu, které je vyráběno hlavně v Británii a Irsku. Může se podávat i nechlazené.\n\nPorter je tmavé pivo podobné stoutu, které je původně z Londýna. Chuťově se jedná o vyzrálé pivo, které se podává chlazené na teplotu 13 °C. Existují i spodně kvašené portery.\n\nJe to silné klášterní pivo původem z Belgie a Nizozemí, musí být připravováno jen pod dohledem mnichů. Je podobné belgickým aleům a neskladuje se chlazené.\n\n\n\nSpodně kvašená piva vznikají za kvašení, které probíhá při nižších teplotách pohybujících se v rozmezí 8–14 °C. Kvašení se účastní kvasinky \"Saccharomyces cerevisiae\" subsp. \"uvarum\".\n\nPo procesu kvašení měsíc a déle leží, od toho označení \"ležák\".\n\nMají oproti ležáku nižší stupňovitost (8°–10°).\n\nV historii jediný způsob kvašení piva – zkvasí se prostě tím, co je ve vzduchu a tím co zbude v sudech po předchozí várce. V dnešní době jsou tato piva nejvíce rozšířena v Belgii a některých částech Francie a Nizozemí.\n\nLambik je pivo původem z Belgie, chuťově připomíná Chardonay nebo suchý Vermut. Je tradičně spontánně kvašený, s vysokým podílem pšenice, bez chmelové chuti a dozrávající v dřevěných kádích. Pivo se vaří hlavně od podzimu do jara, protože přes léto jsou \"vzdušné\" kvasnice příliš divoké a výsledný mok by získal mnoho nežádoucích chutí. Lambik je velmi málo nasycen oxidem uhličitým a charakteristický i tím, že žádná várka nechutná stejně. Empirický výrobní proces lambiku je velmi podobný výrobě piva v dobách před využitím vědeckých poznatků.\n\nGueuze je perlivé pivo, vzniká \"řezáním\" lambiků starých a mladých. Jeho míchání je velmi podobné výrobě sladové whisky – poměr mladých a starých lambiků je rozdílný s důrazem na co nejstálejší chuť výsledného produktu. Hlavně díky míchání starých a mladých piv a dokvašováním a zráním v lahvích se vyvine více oxidu uhličitého a gueuze je tak svým charakterem perlení podobný perlivým vínům šampaňského typu. Také proto se správně servíruje do sklenic podobných šampuskám. Některá gueuze dozrávají v lahvích i několik let.\n\nKriek je směs lambiků podobná směsi na Gueuze navíc při dokvášení doplněná celými třešněmi. Zrání probíhá v lahvích cca 6 měsíců.\n\nFrambozen je pivo podobné pivu kriek, do kterého se ale přidávají maliny.\n\nFaro je směs lambiků smíchaná před dokvášením s hnědým cukrem nebo karamelem.\n\nPivo s velmi nízkým nebo žádným obsahem alkoholu\n\n"}
{"id": "87541", "url": "https://cs.wikipedia.org/wiki?curid=87541", "title": "Dlouhohrající deska", "text": "Dlouhohrající deska\n\nDlouhohrající deska (zkratka LP vlastní termín pochází z anglického \"long play\", lidově zvaná elpíčko nebo také slangově \"elpé\" či \"elpí\") je jeden z typů gramofonové desky. \n\nJejí průměr činí 30 cm a přehrává se rychlostí 33⅓ rpm. Obyčejně LP obsahovalo zhruba do 50 minut stereofonně zaznamenané hudby nebo až do 80 minut mluveného slova (tzv. supralong − LP deska s menší roztečí záznamových drážek). Pro úplnost je třeba také říci, že zejména v 50. a 60. letech 20. století byly občas vydávány i LP desky pro poloviční rychlost přehrávání záznamu, tedy 16⅔ rpm, tato snížená rychlost se používala zejména pro záznam mluveného slova nebo i tam kde nebyly kladeny přílišné nároky na technickou kvalitu záznamu (instruktážní desky, výukové desky, zvuková dokumentace společenských událostí apod. − desky se v tehdejší době využívaly v praxi mnohem více než v 70. a 80. letech 20. století, kdy část jejich funkcí převzaly magnetofony). Deska 16⅔ rpm o průměru 30 cm dosahovala i přes 78 minut záznamu na jednu stranu (např. Zvonokosy, Supraphon 1969). Některá vydavatelství (VOX, Prestige, JVC…) učinily na přelomu 50. a 60. let několik pokusů o vydávání hudebních titulů s rychlostí 16⅔ rpm, ale brzy od této praxe ustoupily. \n\nU běžných LP desek s otáčkami 33⅓ rpm byl počet skladeb (resp. zvukových záznamů) zcela libovolný, omezen byl pouze délkou záznamu na 1 straně desky − ten činil zhruba max. 25 minut. U běžné populární hudby se obvykle počet skladeb na jedné LP desce pohyboval v rozmezí 8 až 16 skladeb (třeba písniček). U vážné, jazzové hudby jakož i hudby jiných žánrů byl počet skladeb různý. Rozsáhlejší hudební díla bývala vydávána na vícediskových kompletech (kupř. opery, oratoria, symfonické cykly, souborná díla komorní hudby apod.). Větší počty LP byly v těchto případech uloženy v tvrdších a tlustších kartonových obalech vždy společně, často byly tyto několikadeskové komplety doplněny o doprovodnou dokumentaci ve formě textové brožury přiložené k deskám. Do běžných papírových obalů se samozřejmě vkládaly samostatné LP desky, dále také i 2 kusy tematicky spojených LP, kterému se slangově říkalo \"dvojelpo\".\n\nPrvní pokus o prosazení LP desky učinila v roce 1931 společnost RCA Victor. Kvalita desky ale byla neuspokojivá a chybělo vhodné přehrávací zařízení. Práce na vývoji LP pokračovaly i v průběhu druhé světové války v laboratořích společnosti CBS. První série nových desek se objevila na trhu v roce 1948. V červnu 1948 byla v New Yorku novinářům přehrána první dlouhohrající vinylová deska, tzn. vyrobena z PVC. Jednalo se o monofonní záznam nahrávky vážné hudby v délce 23 minut. Velmi brzy se LP deska ukázala jako ideální médium pro nahrávání vážné hudby, protože její časové možnosti lépe odpovídaly větším plochám, které jsou ve vážné hudbě obvyklé.\n\nV 50. letech se v oblasti repertoáru jevil výrazný rozdíl mezi LP deskou a singlem. LP deska byla cenově nákladnější a byla záležitostí především starší a střední generace. Na LP deskách převládala vážná hudba nebo starší populární hudba. \n\nV průběhu 60. let se tento rozdíl postupně stíral. Na počátku rockové a pop skupiny vydávaly singly, kde na straně A byl vždy atraktivní hit a na straně B nějaká hudebně náročnější nahrávka. Úspěšná singlová nahrávka se obvykle stávala základem dramaturgie následující LP desky. Postupem času se některé skupiny nahrávání singlů úplně vzdaly a od 70. let se situace úplně obrátila. Nejúspěšnější nahrávky z LP desky bývají dodatečně vydávány na singlech.\n\n"}
{"id": "87542", "url": "https://cs.wikipedia.org/wiki?curid=87542", "title": "Na věčnosti", "text": "Na věčnosti\n\nNa věčnosti (\"Am Jenseits\", česky též jako \"Pouť do Mekky\") je román německého spisovatele Karla Maye, napsaný těsně před autorovou cestou do Orientu roku 1899, kdy vyšel jako dvacátý pátý svazek Mayových spisů v nakladatelství Friedrich Ernst Fehsenfeld ve Freiburgu. Pod tímto pořadovým číslem vydává román rovněž nakladatelství Karl-May-Verlag v rámci \"Sebraných spisů Karla Maye\".\n\nKniha \"Am Jenseits\" byla však pouze první částí zamýšleného díla. Události v autorově životě, které se odehrály v době jeho cesty Orientem v letech 1899-1900, a rozčarování z toho, jak se skutečný Orient lišil od autorových literárních představ, změnily tak zásadně směr Mayovy tvorby, že příběh zůstal nedopsaný.\n\nRoku 1923 však pro nakladatelství Karl-May-Verlag román dokončil katolický kněz Franz Kandolf. Tuto knihu s názvem In Mekka (česky \"V městě prorokově\"), ve které je od Karla Maye pouze první kapitola, zařadilo nakladatelství Karl-May-Verlag do autorových sebraných spisů jako svazek s pořadovým číslem padesát.\n\nRomán nejprve vypráví o dobrodružstvích, které zažil Kara ben Nemsí za doprovodu Hadží Halefa Omara, jeho manželky Hanné a syna Kary, na cestě do Mekky. Protože však islám zapovídá vstup do tohoto Svatého města křesťanům, musel Kara ben Nemsí za pomocí Hadžího Halefa své náboženské přesvědčení tajit. Na pozadí popisovaných událostí May v knize hodnotí vztahy mezi islámem a křesťanstvím a také poměry uvnitř církví, u islámu zvláště mezi historicky znepřátelenými šííty a sunnity.\n\nPokračování od Franze Kandolfa se pak odehrává přímo v Mekkce, kde jsou všichni zločinci nakonec náležitě potrestáni. Náboženské přesvědčení Kara ben Nemsího je sice odhaleno, ale pro své záslužné činy je Kara ben Nemsí vzat na milost. Velice zajímavá je kapitola, kdy autor očima Kary ben Nemsího popisuje průběh náboženských poutí v Mekce. Jeho postoj je velice kritický – poukazuje na vyděračské obchodníky, na zbytečné ubíjení obětních zvířat a na absenci jakýchkoliv zdravotních opatření (což má za následek nemoci a epidemie i smrt mnoha poutníků).\nČesky vyšel román zatím pouze třikrát, vždy však s pokračováním od Franze Kandolfa. Poprvé tomu bylo roku 1934, kdy knihy \"Pouť do Mekky\" a \"V městě prorokově\" vyšly v překladu Marie Jílkové a s ilustracemi Zdeňka Buriana v pražském nakladatelství Toužimský a Moravec v rámci tzv. \"Malé řady knih Karla Maye\". Na druhé české vydání si museli naši čtenáři počkat šedesát let, komunističtí cenzoři vydání románu nepovolili. Kniha \"Pouť do Mekky\" vyšla v nakladatelství GABI z Českého Těšína až roku 1993, druhý díl \"V městě prorokově\" vydalo GABI společně s dalším těšínským nakladatelstvím Oddych roku 1994 (původní překlad upravil Luděk Ondruška, ilustrace Jaromír Suchý).\n\nZatím poslední české vydání je z let 2000-2001, kdy obě knihy pod společným názvem \"Na věčnosti\" vydalo ve třech svazcích v rámci projektu \"Souborné vydání díla Karla Maye\" v překladu Vladimíra Šundy a s ilustracemi Josefa Pospíchala brněnské nakladatelství Návrat.\n\n"}
{"id": "87545", "url": "https://cs.wikipedia.org/wiki?curid=87545", "title": "Otáčky za minutu", "text": "Otáčky za minutu\n\nOtáčky za minutu, značka jednotky ot/min, anglickou zkratkou také RPM (\"revolutions per minute\") je vedlejší jednotka soustavy SI pro frekvenci, tj. počet pravidelně se opakujících jevů za jednotku času, v tomto případě za minutu. Používá se zejména pro vyjádření rychlosti otáčení nejrůznějších mechanických zařízení - točivých strojů, například motorů, turbín nebo gramofonových desek. Udává počet plných otočení, které zařízení, nebo některá jeho část udělá za minutu.\n\nJednotka se užívá v uvedených případech místo jednotky hertz; hodnota v ot/min je přesně 60× vyšší, tj. 1 Hz = 60 ot/min.\n\n\nPrvní gramofonové desky byly přehrávány obvykle rychlostí 78 ot/min.\n\nPozději se ustálila rychlost 33⅓ otáček za minutu pro LP, 45 otáček pro SP a EP, 16⅔ otáček pro některé dlouhohrající desky s mluveným slovem.\nDesky s větším průměrem se obvykle přehrávaly nižší rychlostí, neboť pro kvalitu reprodukce je důležitá rychlost posunu hrotu přenosky vůči povrchu disku. Desky s velkým průměrem měly tak při nižší úhlové rychlosti přibližně stejnou povrchovou rychlost posunu přenosky (což platí hlavně u začátku desky).\n\n\n"}
{"id": "87559", "url": "https://cs.wikipedia.org/wiki?curid=87559", "title": "Grand Prix Španělska 2006", "text": "Grand Prix Španělska 2006\n\nVelká cena Španělska \"XLVIII Gran Premio de España\" vozů Formule 1 se v roce 2006 konala 14. května na okruhu v Barceloně. Jelo se 66 kol, jedno kolo měřilo 4,627 km, celkem tedy závodníci ujeli 305,256 kilometrů. Tato velká cena byla v celkovém pořadí 756. Grand Prix. Skončila 11. vítězstvím Fernanda Alonsa a 29. vítězstvím pro tým Renault.\n\nFernando Alonso, vítěz domácí Velké ceny Španělska převzal cenu od samotného španělského krále Juana Carlose I. Flavio Briatore si došel pro trofej, která náleží vítěznému týmu, předal mu jí Césare Alierta, zástupce hlavního sponzora, společnosti Telefonica. Druhému pilotovi v cíli, kterým byl Michael Schumacher, předal cenu Pasqual Maragall, prezident Katalánska. Giancarlo Fisichella přijal cenu z rukou prezidenta R.F.E.A. (španělský autoklub) Carlose Gracii.\n\n\n\n\n\n"}
{"id": "87566", "url": "https://cs.wikipedia.org/wiki?curid=87566", "title": "Palackého most", "text": "Palackého most\n\nPalackého most je silniční most přes Vltavu v Praze. Vznikl v letech 1876–1878 podle projektu Bedřicha Münzbergera a Josefa Reitera pro zpřístupnění rychle rozvíjejícího se průmyslového Smíchova. Provoz na něm byl zahájen 22. prosince 1878.\n\nNyní je to na území Prahy třetí nejstarší dochovaný most přes Vltavu, šestý ve směru jejího toku a z toho první, po němž je vedena tramvajová trať.\n\nMost je kamenný a má sedm kleneb. Střední o průměru 32 m, po obou stranách pak 30,4 m, 28,8 m a u břehů 27,2 m. Při jeho stavbě bylo v Praze poprvé použito kesonové založení pilířů, které dodaly Ringhofferovy závody na Smíchově. Při stavbě bylo počítáno s tím, že bude v budoucnu rozšířen. Stalo se tak až po 2. světové válce v letech 1950–1951, kdy se zároveň odstraňovaly škody způsobené leteckým bombardováním ze 14. února 1945. Rozšířen byl z 7,7 m na 10,3 m pro dopravu, chodníky z 1,5 m na 1,8 m. Celkově se tedy šířka zvětšila z 10,7 na 13,9 m. Jeho délka činí 228,8 m.\n\nMost byl původně „barevný“ – jako nový měl prvky s národními barvami, které ale působením exhalací brzy zanikly. Zhlaví pilířů a klenbové kvádry jsou z modré žuly, zábradlí z bílého kararského mramoru a poprsní zdi z červeného pískovce. \nDříve se mostu říkalo \"Kamenný na Smíchov\" nebo \"Podskalský\", ale brzy dostal jméno po Františku Palackém, stejně jako navazující ulice na smíchovské straně (nynější Lidická). Původně byl osazen od roku 1897 čtyřmi sousošími od Josefa Václava Myslbeka, ale ta byla při leteckém náletu v roce 1945 silně poškozena. Později byla přemístěna do parku na Vyšehrad. Jde o sousoší motivovaná starými českými pověstmi a jmenují se: Ctirad a Šárka, Libuše a Přemysl, Lumír a Píseň, Záboj a Slavoj.\n\nOd roku 1883 byla po něm jako po prvním pražském mostě vedena linka koněspřežné tramvaje. Nyní po mostě vede běžná dvoukolejná tramvajová trať spojující Palackého náměstí na pravém břehu se smíchovskou křižovatkou U Anděla na levém břehu.\n\nPo tomto mostě chodil v letech 1911 a 1912 Albert Einstein, když byl v Praze profesorem na německé univerzitě. Jeho cesta tudy vedla z Lesnické ulice na Smíchově, kde bydlel, do Viničné ulice č. 7.\n\n\n"}
{"id": "87569", "url": "https://cs.wikipedia.org/wiki?curid=87569", "title": "Helénismus", "text": "Helénismus\n\nHelénismus je novodobé označení období starověkých dějin antického Středomoří a území Předního východu ovládaných řecko-makedonskými dynastiemi přibližně od poloviny 4. století př. n. l. do konce 1. století př. n. l. V širším smyslu také označuje pro tuto dobu nejcharakterističtější kulturní fenomén, jímž bylo pronikání řečtiny a řecké kultury do kultur orientálních a jejich vzájemné ovlivňování.\n\nHelénistická epocha byla významným způsobem spojena s osobností Alexandra Velikého a jeho politickým dědictvím, jak je v jednotlivých částech říše rozpadlé po Alexandrově smrti v roce 323 př. n. l. rozvíjeli diadochové. Svým vlivem ovšem helénismus zasáhl i území, na něž se politická moc diadochů nevztahovala nebo která se z ní postupně vymanila. Na západě to bylo západní Středomoří, a to nejen oblast sicilských a jihoitalských Řeků, ale také Kartágo a Řím, jehož kultura byla od 2. století př. n. l. na kultuře helénistické v mnoha ohledech přímo závislá. Na východě pak oblast řecko-baktrijského a řecko-indického království.\n\nZa první z helénistických států, přestože její území nikdy nebylo ovládnuto Alexandrem, bývá pokládána Bosporská říše. Nejvýznamnějšími helénistickými říšemi ovšem byla říše Seleukovců, ptolemaiovský Egypt a antigonovská Makedonie, jejichž mocenské střetávání a s ním spojená koaliční politika bylo určujícím prvkem dějin tehdejšího Středomoří; ve svých důsledcích však umožnilo zvýšení vlivu Říma a nakonec jeho mocenskou dominanci. Z tohoto důvodu dříve bývala helénistická epocha, a to už v tradici antického dějepisectví, pokládána za období úpadku mezi klasickou řeckou dobou a nastolením „římského míru“; ve skutečnosti ji však lze pokládat za „jedno z nejdůležitějších období v dějinách lidstva, … z nějž prostřednictvím Říma čerpáme i my.“\n\nCharakteristickým znakem helénistické doby se stala expanze řecké kultury včetně nové podoby obecného řeckého jazyka (koiné) daleko na východ a její střetávání s kulturami okolních starověkých národů, přičemž docházelo k jejich vzájemnému ovlivňování a přizpůsobování v duchu synkretismu a univerzalismu. Helénizací, jejímiž středisky se stala na ovládnutých územích programově zakládaná města zcela řeckého charakteru (např. egyptská Alexandrie), a s ní spojeným prolnutím řeckých a orientálních tradic došlo ke vzniku zcela nových forem politiky, vědy, umění a náboženství, které postupně zasáhly všechny oblasti každodenního života a které svou odezvu posléze nalezly i v rámci římského císařství. Vytvořila se tak „komunikační a kulturní pouta, která spojovala celé Středomoří a Blízký východ v jednu civilizační oblast.“\n\nPojem „helénismus“ poprvé v novodobé historiografii použil v 1. polovině 19. století německý historik Johann Gustav Droysen ve své třísvazkové \"Geschichte des Hellenismus\" vydané v letech 1836–1843, který jím chtěl označit proces asimilace, jemuž byli vystaveni Řekové žijící v Orientu. Vycházel přitom z řeckého slova ἑλληνίσται – \"hellénistai\" použitém v 6. kapitole Skutků apoštolů v opozitu k výrazu ἑδραιοι – \"hebraioi\". Podobně jako jiní badatelé před ním se totiž Droysen chybně domníval, že tak jsou v kontrastu k rodilým Židům označeni orientalizovaní Řekové, kteří přijali orientální zvyklosti a způsob života a obrátili se k judaismu. Ve skutečnosti ovšem tato dvojice slov nemá obecný význam a postihuje spor dvou skupin obyvatel Jeruzaléma v rámci vznikajícího křesťanství: \"hellénistai\" jsou ti, kteří užívali řečtinu jako liturgický jazyk, protože „vyrostli mezi Řeky“, tedy pořečtění Židé, zatímco \"hebraioi\" pocházeli „z židovského prostředí“. V křesťanské řečtině byl později jako ἑλληνoς – \"Hellénos\" označován jinověrec zatížený homérskou mytologií. Oproti tomu výraz ἑλληνίσμoς – \"hellénismos\" ve starověku označoval správné užívání řečtiny ve smyslu nikoli běžné mluvy, ale vytříbeného literárního jazyka, a tedy spíše výlučnost řecké kultury a Řeků vůbec, tedy pravý opak toho, jak jej použil Droysen. V návaznosti na to měl za císaře Iuliana, který usiloval o obnovu antického tradičního náboženství založenou na soudobé novoplatonské filosofii, vyjadřovat kulturní identitu tradicionalistických Řeků a Římanů v protikladu ke křesťanům, takže v pozdní antice byl ztotožňován s pohanstvím.\n\nBez ohledu na své významové proměny je termín v historické literatuře obecně přijímán. Nejběžněji je jím časově vymezováno období tři staletí mezi smrtí Alexandra Velikého v roce 323 př. n. l. a ovládnutím poslední helénistické říše – ptolemaiovského Egypta – Augustem v roce 31 př. n. l. po bitvě u Actia. Počátek helénistické epochy nicméně někteří autoři spojují s jinými událostmi. Např. Hermann Bengtson jej shledává už v době úsilí makedonského krále Filipa II. o ovládnutí řeckých států, tj. v 50. letech 4. století př. n. l., zatímco Claire Préaux jej klade teprve do období válek mezi diadochy. Obdobně tomu pro určení konce helénistické doby je z kulturního hlediska nesporné, že helénistická kultura i po konečném mocenském vítězství Říma nad řeckými monarchiemi přežívala ještě přinejmenším jedno následující století.\n\nHelénistická kultura vznikla mísením řecké kultury a kultur orientálních. Díky štědré podpoře Ptolemaiovců vládnoucích v Egyptě se jejím střediskem stala Alexandrie. Tam byl z podnětu Ptolemaia I. vybudován vědecký ústav nazývaný Múseion (chrám Múz). Jednalo se o jakousi akademii, ve které bydleli a pracovali učenci a umělci, aniž by se museli zabývat starostmi o své hmotné zabezpečení. Měli k dispozici rozsáhlou knihovnu (Bibliotéku), v níž byla v originálech nebo alespoň v opisech soustředěna všechna významná díla té doby. Čítala přes půl milionu svitků. Není divu, že se Museión stal záhy centrem vzdělanosti.\n\nHelénem (Hellas = Řecko) se cítil být každý vzdělaný člověk, který mluvil řeckým jazykem, bez ohledu na svůj původ či třeba barvu pleti. Měřítkem hodnoty člověka se stalo jeho bohatství, vzdělání nebo postavení v úřadě.\n\nToto období se v literatuře vyznačovalo některými prvky, které se objevily již v Euripidově díle. Je to zejména obrat k vnitřnímu životu člověka – k psychice. Projevilo se to také zvýrazněním emocionality a snahou věrohodně přitom zachytit detaily každodenního všedního života.\n\n\n\n\n\n\n\n\n"}
{"id": "87574", "url": "https://cs.wikipedia.org/wiki?curid=87574", "title": "Smenchkare", "text": "Smenchkare\n\nSmenchkare byl egyptský panovník řazený k 18. dynastii, i když to bylo v problematickém období konce vlády Achnatona a nástupu legitimního nástupce Tutanchámona. Jeho doba vlády zahrnuje dvě období, v prvním, ve kterém byl Achnatonovým spoluvládcem, zhruba od 13. roku jeho vlády (~1340 př.Kr.), druhém po smrti Achnatona, (~1336-1334 př.Kr.), kdy legitimní nástupce Tutanchámon byl ještě příliš mlád a jeho zájmy hájila jeho matka Kija.\n\nInformace o původu Smenchkarého jsou příliš mlhavé a ne dosud dostatečně podložené archeologickými indiciemi. Nesporné však je, že pocházel z okruhu rodiny Amenhotepa III. Rovněž je nesporné, že spoluvládcem Achanatona se stal někdy kolem 13. roku jeho vlády. Musel být prominentní osobou a zřejmě i důsledkem volby vládnoucího Achnatona. Nabízí se jeho vztah jako nevlastního bratra některé z manželek Amenhotepa III. kde vedle královské manželky Tije žily i dcery Mitannských králů Gilukhipa dcera Shuttarna II., Tedukhipa dcera krále Tushratty,případně i syn nejstarší dcery Amehotepa III. Sitamun (incestní vztahy byly v té době dost časté). Po smrti Achnatona se ujal asi na dva roky vlády nad Egyptem.\nDiskuse o jeho personifikaci potvrzují archeologické indicie o existenci mužské osoby s věrohodně doloženými vztahy ke královské rodině:<br>\nJsou to:<br>\nLegitimita přechodné vlády Smenchkarého se odvozovala od jeho manželky, nejstarší dcery Achnatona Nefertiti Meritaton. Té bylo v době sňatku jen asi 13. let. Smenchkaré ke svému jménu připojil jméno královny matky Nefer-Nefru-Aton. Po dvou letech této vlády Smenchkare náhle zemřel (~1334 př.Kr.). Přímé nástupnictví Tutanchámona na trůn bylo předmětem intrik v okolí jeho rodiny\nSmenchkaré, který pocházel z Théb si zde nechal stavět hrobku v Bibal El-Moluk, uvádí se KV55, ale zde se při jejím otevření (E.Ayerton -1907, britský egyptolog) nacházel sarkofág určený pro královnu Teje ale mumie v ní nalezená byla mužského pohlaví, dříve přisouzená Achnatonovi. Případné otázky nejsou dosud uspokojivě zodpovězeny. Smenchkaré si také nechal stavět hrobku i v Tell EL-Amarně, ta však nebyla dokončena a jeho pravé pohřební místo nebylo určeno.\n\nAchnaton zemřel ve věku ~30 let, Smenchkare po dvou letech samostatné vlády, přitom lze předpokládat, že byl věkovým vrstevníkem Achnatona. V obou případech se důvody jejich asi náhlého úmrtí v původních odkazech nevyskytují. Následně je možné k nim přiřadit i předčasné úmrtí Tutanchámona ve věku ~19 let. <br>Komplexní archeologické expedice zkoumající profil tehdejší populace v El Amarně, podložené rozsáhlejšími antropologickými analýzami hrobových nálezů v celém profilu amarnské lokality, poskytly detailnější pohled na spektrum identifikovaných chorob a pravděpodobných příčiny jejich úmrtí v době trvání sídelního města Achetatonu.\nPrůměrný věk v tomto období se pohyboval v rozmezí 20-40 let s výraznou četností v dětském a juvenilním věku a diferenciací společenského sociálního postavení. Chudší část populace trpěla častěji hladem, z toho pak odvozenou Sideropenickou anémií (nedostatek železa ve stravě) a náchylností k infekčním chorobám. Uvádí se epidemie černého moru. Malarické horečky, parazitické ataky bilharziemi obvyklé v nilském řečišti, vývojové kostní vady včetně dentálních komplikací. Byly to také pravé neštovice (\"Variola vera\"), amébóza, tyfus a další v orientě dosud se vyskytující patogeny, které souvisejí s nedostatečnými hygienickými systémy.\n\nSmenchkeré žil a krátce vládl ve stadiu krize egyptské společnosti v závěru 18. dynastie, ovlivněné řadou vnitřních i vnějších vlivů, které podlomili stabilitu vlád po dlouhodobé a úspěšné vládě Amenhotepa III. Značně k tomu přispěly v té době špatné zdravotní podmínky, které byly příčinou stagnace rozvoje populace a nestability vládnoucích struktur. Z vnějších podmínek to byl vzrůstající vliv Novochetitské říše a citelné ztráty vlivu Egypta v Syro-Palestinské oblasti.\n\n"}
{"id": "87578", "url": "https://cs.wikipedia.org/wiki?curid=87578", "title": "Nordhausen", "text": "Nordhausen\n\nNordhausen je město v Durynsku ve Spolkové republice Německo.\n\nMěstem protékají řeky Zorge a Helme.\nMístní části:\nNordhausen byl poprvé zmíněn v roce 927.\n\nOd roku 2010 má město titul Lutherstadt, patří mezi města, kde Martin Luther pobýval a působil.\n\n\n\n"}
{"id": "87580", "url": "https://cs.wikipedia.org/wiki?curid=87580", "title": "Stoicismus", "text": "Stoicismus\n\nStoicismus je filosofický směr, založený oficiálně Zénonem z Kitia počátkem 3. st. př. n. l. Šlo o nejdůležitější a nejvlivnější směr helénistické filosofie, hlásilo se k němu velké množství vzdělaných mužů z Řecka i Říma. Období stoicismu trvalo až do roku 529 n. l., kdy císař Justinián I. nechal zavřít všechny filosofické školy.\n\nStoicismus vznikl zvláště z kořenů učení kynického. Stoikové se zabývali aktivním vztahem mezi kosmickým determinismem a lidskou svobodou, za cestu ke svobodě považovali život v souladu s přírodou. Učení stoiků poznamenalo i pozdější filosofii, vliv stoicismu lze nalézt jak u křesťanských otců, tak i v dílech renesančních a novověkých myslitelů.\n\nZ filosofických škol, které vznikly či působily v době helénistické, má tato škola nejdelší životnost. Její zvláštní ráz je dán právě dobou, v níž působí. Působí totiž v době, kdy Řekové už ztratili svou samostatnost, kdy na místo drobných městských států (polis) nastoupily větší státní celky, monarchie. Tehdy se občan už nemohl účastnit veřejného života jako dříve. Nemožnost uplatnit se v politickém životě vedla k tomu, že člověk se zaměřoval více na sebe samého, a v důsledku toho se místo etiky sociální stále více hlásila ke slovu etika individuální.\n\nDalším význačným znakem stoicismu je jeho systematičnost. Stoičtí myslitelé usilují o vytvoření jednotlivé myšlenkové soustavy, kde by vše do sebe navzájem zapadalo. Tento rys se uplatnil také v pevné organizovanosti školy, která kladla velký důraz i na udržování své filosofické tradice. Šíře mohla stoa ve světě působit rovněž proto, že zmizela uzavřenost malých městských obcí. Člověk se začíná cítit součástí větších celků, ba celého lidstva. Na místo polis nastupuje představa jakési kosmopolis. I šíří se sklon ke kosmopolitismu. Světoobčan se cítí příslušníkem celého lidstva, jež vlastně tvoří jednotu. Rodí se tak i humanismus, neboť všichni lidé jsou tu spřízněni. Proto se ke stoi mohou brzy hlásit i cizinci. Hlavní myšlenkou, jíž ve stoickém systému všechno slouží, je samo pojetí filosofie jako návodu k dosažení blaženého života. Ideálem je mudrc. Jen moudrostí lze dosáhnout blaženosti.\n\nNázev vychází ze zdobeného sloupořadí - stoa poikilé (stoa-sloup, poikilos-barevný) - znamená zdobené sloupořadí lemující antická náměstí, na těchto místech debatovali antičtí učenci a filosofové. Těžiště stoické filosofie je v její etice. Stoici srovnávali vzájemný poměr jednotlivých částí filosofie takto: Logika je skořápka, fyzika je bílek a morálka žloutek, nejdůležitější část vajíčka. Mravnost chápali v žití v souladu s přírodou. Tak je chápána i blaženost. Nejdůležitější ctností je žít v souladu s rozumem a přírodou. To je označováno jako blaženost.\n\nStoa prošla třemi vývojovými etapami. Mluvíme proto o stoi starší, střední a mladší. (tato poslední se projevuje v době tzv. císařské, již počítáme od vlády císaře Augusta). Založení původní stoy, jejíž působení spadá do 3. a 2. století př.n.l., můžeme datovat přibližně rokem 300 př.n.l. Své jméno dostala tato škola podle místa, kde působila. Byla to athénská stoá poikilé, sloupová síň vyzdobená obrazy Polygnótovými. Zakladatelem stoické školy byl Zénon z Kitia na Kypru (asi 335-263), ale systematikem jejího učení se stal Chrýsippos ze Soloi v Kilikii (280-207). Už ve starověku se pro jeho velký význam říkalo, že nebýt Chrýsippa, nebylo by ani stoy. Starší a střední stoa položily všechny důležité základy stoicismu. Přínos mladší stoy ke stoickému učení je méně výrazný, zasloužila se však o jeho další popularizaci. Z děl starších a středních stoiků se dochovaly pouze zlomky, nejstarší známé celistvé stoické texty pocházejí od autorů mladší stoy.\n\nPředstavitelé:\n\nV logice navazují stoikové na aristotelskou elementární logiku a na kynický senzualismus. Soudy v zásadě rozdělují na kladné, záporné a nerozhodné (zdržení soudu, tzv. \"epoché\"). Namísto 10 Aristotelových kategorií mluví stoici o čtyřech - podstata (či substrát), podstatná vlastnost či jakost (jaké, nějaké), stav (spíše nahodilý) a vztah (poměr jedné věci k druhé). Přitom každá další kategorie je zároveň bližším určením předešlé (např. jakost podstaty, stav jakosti podstaty).\n\nCo se týče velmi propracované stoické etiky, vše se „točí“ kolem jediného imperativu - žij ctnostně! To považují stoici za jediné dobro. A jaké jsou hlavní atributy tak zvaného ctnostného života? Je to rozumnost, uměřenost, spravedlnost a statečnost. Žít ctnostně znamená žít v souladu s přírodou a rozumem (či přírodním rozumem). Vše ostatní je lhostejné (\"adiaforon\"), čímž je myšleno např. bohatství, postavení, sláva, ale také zdraví. Tyto skutečnosti nemůže člověk ovlivnit, musí se nad ně povznést, smířit se s nimi. Cílem života člověka je tedy podle stoiků vyrovnání se se skutečností, dosáhnutí duševního klidu a neochvějnosti (\"ataraxia\"), zbavení se všech životních vášní a tím dosažení \"apatheia\" (nenáruživosti). Tento stav je podle stoického učení ideální pro mudrce, jenž stojí na vrcholu dosažitelné dokonalosti pro běžného smrtelníka. Ač dokonalý stoik jest přísně morální (zásadní vliv na formování křesťanství), stává se též nejsvobodnějším, jelikož se řídí pouze rozumem a je nezávislý na věcech vnějších.\n\nStoici byli pantheisté. Bůh byl u nich cosi jako světová substance, světlo, pneuma pronikající vším; je to jakýsi tvůrčí oheň, původce všeho dění. Proto život v souladu s přírodou a rozumem je život v souladu s Bohem. Žít takto je povinnost uložená moudrým. Život v souladu s rozumem a přírodou byl chápán jako jediná cesta ke svobodě. Stoici byli deterministé - vše je spojeno s nejvyšším; všechno vnější se děje nutně, příčinně. Srovnávali člověka se psem, který je zapřažen k vozíku a připadá si svobodný, dokud běží jak má, ale je nucen jít proti své vůli nebo je dokonce vlečen, když se nechce přizpůsobit pohybu svého vozu. Seneca toto zachytil ve svém citátu: \"„Volentem fata ducunt, nolentem trahunt“ - „Chtějícího osud vede, nechtějícího vleče.“\"\n\nBlaženost rozhodně není blaženost vášnivá, například sexuální. Od vášní se má člověk naopak odpoutat. Podle stoiků nezávisí hodnota života na věcech, jako jsou např. bohatství a chudoba, zdraví a nemoc, úspěch a neúspěch v životě, svoboda a otroctví nebo život a smrt. Stoikové hlásají, že existují dva druhy lidí - stoici a blázni. Stoik je podle nich blažený za všech okolností právě proto, že stoická ctnost je totožná s blažeností. Čili je svoboden i člověk, který je otrokem, bohatý je i žebrák, vladař je i ten, jehož nikdo neposlouchá, atp. Všichni ostatní jsou chudáci, žebráci a šílenci, a jsou to právě ti, kdo hledají blaženost ve vnějškovostech - tj. ve věcech požitkových jako vášeň apod.\n\nSpecifickým znakem celého řeckého stoicismu, tedy staré i střední stoy, je - a to proti všem ostatním směrům řecké filosofie - daleko větší míra jeho přizpůsobivosti v otázce poměru k helénistické státní formě. Tito stoikové, řecky sice píšící a učící, nebyli původem většinou Řeky a ani nebyli nijak úzce spjati s Athénami a ostatním Řeckem. Tím si lze vysvětlit, že proto tedy nebyli tolik ovlivněni již přežilou ideologií řeckého městského státu. Stoicismus a sami stoikové se lépe než kterýkoliv jiný tehdejší filosofický směr a jeho představitelé dokázali přizpůsobit nejen širším světovým podmínkám helénistických říší, ale zejména podmínkám Římského impéria.\n\nPo pravdě řečeno je římský stoicismus jediným římským filosofickým směrem, který můžeme v jistém smyslu nazývat „školou“, aniž tím nazýváme neoprávněně prostě tu skutečnost, že i v Římě najdeme různé typy světonázorového myšlení.\n\nZ této školy vzešly nauky, jež měly veliký vliv na socialismus. Stoici byli první, kdo hlásali, že všichni lidé jsou děti společného boha, podléhají stejným zákonům, a jsou proto rovní občané. Z lidského společenství podle nich nelze vylučovat ani barbary či nepřátele.\n\nEpiktétos\nSeneca\nMarcus Aurelius\n\n"}
{"id": "87583", "url": "https://cs.wikipedia.org/wiki?curid=87583", "title": "Eklekticismus", "text": "Eklekticismus\n\nEklekticismus (nebo eklektismus, z řec. \"ek-lektos\", vybraný) je v obecné rovině způsob tvorby a práce, který čerpá z cizích vzorů nebo z děl starších období a mísí je dohromady. Eklektik, česky snad „vyběrač“, je člověk, který si z rozmanitých filosofických systémů nebo stylů vybírá směrodatná stanoviska a závěry, jež dále rozvádí a dále z nich vyvozuje. Důvodem může být nedostatek vlastní invence, ale také snaha překlenout rozpory mezi různými směry nebo skeptický názor, že žádná filosofie není ideální.\n\nEklekticismus vznikl v raném helénismu a v Římě, kde se střetávaly různé kulturní a filosofické proudy - např. řecké, římské, židovské a orientální. Římané si z nich vybírali to, co se jim jevilo správné a prakticky použitelné. Slovo poprvé použil Diogenés Laertios, a to v pejorativním smyslu. Podobně postupují některé moderní směry filosofické i umělecké.\n\nEklektismus tedy nemusí být nutně špatný, záleží ovšem na tom, jaké prvky si vybírá a jak s nimi zachází. Protože se často jedná o výběr bez porozumění, bez historického rozlišení nebo bez vkusu, mívá slovo eklektický pejorativní význam. Něco podobného platí i pro eklektickou literaturu a podobně.\n\nV architektuře se jako eklektismus označuje umělecký směr vzniklý v druhé polovině devatenáctého století. Jako styl odkazuje k historickým obdobím, a umožňuje spojovat formální znaky jednotlivých neostylů společně na jedné stavbě. Zároveň porušuje do té doby obvyklou harmonii a proporce, ověřené historickými poznatky. Architektura v této podobě přežívá až do prvních let dvacátého století, i když souběžně se už formuje odlišná koncepce i výraz, který u ní bývá označován jako secese.\n\nV současné době se slovo eklektický používá často v bytovém i užitkovém designu a módě. Značí styl, charakterizovaný kombinací moderních a starých prvků. Takový interiér může působit jako posbíraný z toho, co bylo právě po ruce, ačkoli je výsledkem plánovité eklektické činnosti.\n\n\n\n"}
{"id": "87584", "url": "https://cs.wikipedia.org/wiki?curid=87584", "title": "Falabella (kůň)", "text": "Falabella (kůň)\n\nFalabella patří k nejmenším a nejvzácnějším plemenům na světě. Zástupcům plemene se říká miniaturní koně, protože proporcemi připomínají velké koně. Plemeno falabella vzniklo díky selektivnímu chovu, k němuž byla vybírána pouze ta nejmenší zvířata, aby hříbata byla čím dál menší. Není příliš silná a nesmí na ní jezdit ani malé dítě. Dorůstá do výšky 81 cm. \n\nFalabellu poprvé vyšlechtila rodina Falabella v Argentině zkřížením malého shetlandského pony s malým plnokrevným koněm. Falabella se dá stejně jako minikůň vycvičit pro slepé a policii.\n\nStavba těla: Drobný kůň s harmonickými proporcemi. Jemná a hedvábná srst. Úzká oválná kopyta.\nFalabellský kůň je menší než poník, ale má všechny charakteristické rysy koně. V roce 1940 byla založena plemenná kniha a od té doby si toto plemeno získalo popularitu po celém světě. \n\nTemperament:společenská,mírná,poslušná,Přátelská a milá. Vzhled a charakteristika: Je známý svou dlouhověkostí, může se dožít i více než 40 let. Říká se jí i trpasličí kůň. \n\nFalabella je někdy používána k zápřahu v dětských soutěžích.\n\nFalabella bývá březí 12 až 13 měsíců, tedy o dva měsíce déle než jiná plemena. Hříbata jsou při narození vysoká asi 20 centimetrů a dospělé výšky dosahují na konci druhého roku.\n\n"}
{"id": "87587", "url": "https://cs.wikipedia.org/wiki?curid=87587", "title": "Lockheed C-130 Hercules", "text": "Lockheed C-130 Hercules\n\nLockheed C-130 Hercules je americký vojenský čtyřmotorový transportní letoun. Přes 40 jeho variant slouží asi v šedesáti zemích. Letoun je průkopníkem taktického použití a je považován za nejdůležitější transportní letoun vůbec.\n\nVývoj začal v roce 1951 a v srpnu roku 1954 vzlétl první prototyp YC-130. Byl jím hornoplošník se čtyřmi turbovrtulovými motory Allison T56-A-1, každý o výkonu 2423 kW, pohánějící třílisté vrtule.\nPrvní sériový C-130A vzlétl 7. dubna 1955. 231 kusů typu C-130A s novým meteorologickým radarem v zadní části trupu a silnějšími motory T56-A-1A o výkonu 2796 kW (později T56-A-9) bylo dodáno mezi prosincem 1956 a únorem 1959. Základní zásobu paliva 19885 l bylo možno rozšířit o dvě nádrže pod křídlem, každou o 1705 l. Dvanáct těchto letounů zakoupilo australské letectvo RAAF, sloužily rovněž ve vojenském letectvu Čadu.\n\nAC-130A byl první ozbrojený letoun Hercules přímé palebné podpory, vyzbrojený čtyřmi čtyřhlavňovými rotačními kulomety GAU-2 Minigun ráže 7,62 mm a čtyřmi koncepčně shodnými kanóny M61 Vulcan ráže 20 mm. Zkušebně létal i s houfnicí ráže 105 mm. Vznikly přestavbou sériových C-130A a JC-130A s motory Allison T56-A-1A o výkonu po 2796 kW. V říjnu 1967 uskutečnil první bojový let nad územím Vietnamu. AC-130A byly nasazeny také v operaci „Just Cause“ v Panamě. Celkem USAF převzalo 18 kusů.\n\nÚspěšné nasazení AC-130A vedl v letech 1971-72, v rámci programu Pave Spectre k přestavbě 11 sériových C-130E na ozbrojené AC-130E. Měly instalováno mohutnější pancéřování a pokročilejší avioniku. Jeden z nich byl sestřelen, zbylé stroje prošly v roce 1973 konverzí na typ AC-130H.\n\nZ původních C-130A bylo 12 strojů přestavěno na speciální arktické dopravní letouny C-130D s kombinovaným kolovým a lyžovým podvozkem, speciální výstrojí a zvětšenou zásobou paliva. V těžkých podmínkách se při vzletu používají pomocné raketové motory JATO.\n\nVýlučně transportní verze C-130B se zvětšeným objemem palivových nádrží o 6472 l, motory T56-A-7 o výkonu 3020 kW a čtyřlistými vrtulemi byla dodávána od června 1959. Vedle USAF byly zakoupeny vojenským letectvem Kanady RCAF, Indonésie, Pákistánu a Jihoafrické republiky, kde byly zařazeny u 28. squadrony SAAF. USAF již vyřadila všechny stroje C-130A/B, menší počet byl renovován a prodán novým provozovatelům, jako např. Botswana, Rumunsko a Řecko, kde sloužily u jednotky 356 MTM.\n\nZ modelu \"B\" vychází nosič pohonných látek pro tankování paliva za letu GV-1, určený pro US Marine Corps.\nV 70. letech byl vyroben prototyp s dvouproudovými motory, projekt byl však ukončen.\n\nV srpnu 1961 byl zalétán prototyp varianty C-130E se zesílenou konstrukcí, sériové stroje byly dodávány od dubna 1962. Pohon zajišťovala čtveřice motorů T56-A-7 a bylo již instalováno zařízení pro doplňování paliva za letu. Letouny do své výzbroje zařadilo letectvo Kanady, Íránu, Turecka, Brazílie u jednotek 1°/1° GT, 1°/6° G.Av. a u 37. squadrony v Austrálii.\n\nTřicet strojů pod označením EC-130E bylo upraveno pro potřeby velení a elektronického boje.\n\nNásledující typ C-130H poháněly výkonnější motory Allison T56-A-17 o výkonu po 3608 kW. Stroje sloužily v RAAF u 36. squadrony, v Dánském královském letectvu u Eskadrille 731, u vojenského letectva Alžíru, Argentiny a Belgie, Malajsie obdržela dva kusy pro námořní hlídkování, ve Španělsku v jednotce Escuadron 312 v Zaragoze.\nVerze C-130H-30 měla nákladní prostor prodloužen z 12,22 m na 16,79 m, což umožnilo přepravu buď 128 běžně vybavených vojáků, nebo 98 výsadkářů. Do výzbroje je zařadilo např. letectvo Kamerunu nebo francouzská Armée de l'Air u jednotky ET 2/61.\n\nEC-130H Hercules byl typ určený k rušení nepřátelského spojení na bojišti mimo dosah nepřátelské obrany.\n\nPro vzdušnou palebnou podporu byl určen další typ Lockheed AC-130H Hercules Spectre s pohonem čtyř motorů Allison T-56-A-15, zařízením pro vyhledávání a zaměřování cílů s možností doplňování paliva za letu. Nesl hlavňovou výzbroj v podobě jednoho kanónu Bofors L-60 ráže 40 mm, houfnici M-102 ráže 105 mm a dva šestihlavňové kanóny Vulcan se sníženou kadencí. Proti účinkům odvetné palby ze země jsou důležité části letounu chráněny kombinací pancéře a zástěnami z houževnatých kompozitních materiálů. Jeden z těchto strojů byl použit v roce 1983 při intervenci na Grenadu. 25. října se ještě za tmy objevil nad přistávací dráhou letiště Point Salines. Po zjištění postavení obrany letiště zaútočil palubními zbraněmi, pak následoval výsadek námořní pěchoty z dalších Herculesů. Během následujícího dne Spectre pokračoval v ostřelování pozemních cílů. V roce 1989 operovaly nad Panamou a účastnily se i akce „Desert Storm“ v Perském zálivu v roce 1991. Proti iráckým pozemním cílům bylo v nočních operacích nasazeno 5 AC-130H. Jeden z nich se zřítil v lednu 1991, další byl ztracen nad Somálskem v roce 1994. V rámci operace „Deliberate Force“ v roce 1995 se zúčastnily také 13 bojových letů nad Bosnou v okolí města Sarajevo.\n\nZatím poslední variantou k vedení přímé palebné podpory je AC-130U Spectre. 12 strojů vzniklo přestavbou sériových C-130H-2 u firmy Rockwell. Letové zkoušky započaly v únoru 1991, v srpnu téhož roku se uskutečnily první ostré střelby. Nový televizní systém byl se zpožděním dodán v prosinci 1993, proto se další fáze zkoušek, noční střelby, uskutečnily až v červenci 1994. Hlavňová výzbroj sestává z jednoho pětihlavňového rotačního kanónu GAU-12U ráže 25 mm, kanónu Bofors L-60 a houfnice M-102. Přesnou střelbu zabezpečuje střelecký radar Hughes AN-APG-180 umístěný v přídi.\n\nOznačení C-130K neslo 66 strojů pro Velkou Británii, které odpovídaly variantě \"H\", avšak s britským vybavením. V RAF létaly od října 1966 jako Lockheed Hercules C.Mk 1 ve 24., 30., 47. a 70. peruti na základně v Lynehamu, C.Mk 1P v Rakousku u Lufttransportstaffel FlR3.\nJeden stroj s označením Hercules W.Mk 2 (XV208) byl upraveny pro potřeby meteorologického průzkumu, 30 letounů bylo od roku 1980 u výrobního závodu prodlouženo o 4,57 m na standard C-130H-30. Takto upravené stroje obdržely označení Hercules C.Mk 3. Šest strojů Hercules C.Mk 1K se čtyřmi nádržemi po 4091 l v nákladovém prostoru a jednou jednotkou Mk-17B-HDU na zadní nakládací rampě, sloužilo jako tankovací letadla, 24 standardních transportních Hercules C.Mk 1Ps mělo zařízení pro tankování paliva za letu.\n\nZ typu C-130H vychází rovněž speciální tankovací HC-130P, používaná USAF pro doplňování paliva vrtulníkům za letu ze dvou pouzder HDU zavěšenými pod nosnými plochami. Za pohonné jednotky byly vybrány čtyři turbovrtulové motory T-56-A-15, každý o výkonu 3355 kW. Pro doplňování leteckých pohonných hmot pro letouny s pevnými nosnými plochami byla určena verze KC-130H.\n\nLetouny HC-130H byly vybaveny zařízením pro vyzvednutí nalezených osob (Fulton Recovery System). Osoba na zemi byla připnutá do popruhů s raketou vystřelovaným lanem, které bylo po určitou dobu stabilizováno ve svislé poloze padákem. Hercules zachycoval lano vysouvacími nůžkami z přídě a navíjením lana se za letu osoba vtáhla do trupu.\n\n10 WC-130H bylo upraveno pro průzkum počasí.\n\nNejnovější a dosud vyráběná verze je C-130J, letoun nemá vnější palivové nádrže, je poháněný turbovrtulovými motory Allison AE2100 s 6listými vrtulemi se zakřivenými listy, v dvoumístné kabině se nacházejí čtyři displeje z tekutých krystalů. Prvním zákazníkem byla v roce 1999 Velká Británie, objednáno bylo 25 letounů Hercules C.Mk 4 a C.Mk 5. Dalšími zákazníky se stala Austrálie a Itálie. Celkově se konstrukce stroje oproti základním verzím nezměnila, pouze pro uživatele požadující větší kapacitu byl k dispozici prodloužený trup. Hercules také může startovat a přistávat na nerovných a neupravených plochách. Letouny jsou nabízeny rovněž s prodlouženým trupem jako vojenské C-130J-30, nebo jako civilní L-100J.\n\nZ původního \"jéčka\" vznikly rovněž varianty WC-130J pro meteorologické účely, EC-130Jpro vedení psychologického boje a KC-130J se systémem čerpání paliva za letu v podvěsu pod každým křídlem.\n\nUSMC provozuje KC-130F, R s turbovrtulovými motory T56-A-15 a T jako tankovací pro doplňování paliva za letu a prodloužené KC-130T-30 jako tankovací/transportní.\n\nPrvní civilní verze Lockheed L-100 Hercules (Model 382B) s délkou trupu 29,79 m, byla obdobou verze C-130C a svůj první let absolvovala v dubnu 1964. Letadlo poháněly turbovrtulové motory Allison-501-D22 s výkonem po 3020 kW. V roce 1968 následoval typ L-100-20 (Model 382E)s motory 501-D22A a s trupem prodlouženým o 2,54 m. Další civilní verzí byl typ L-100-30 (Model 328G) z roku 1970 s opětovně prodlouženým trupem o 2,03 m.\nStroje byly využívány v oblastech se slabou dopravní infrastrukturou nebo v těžkých klimatických podmínkách, například leteckými společnostmi Southern Air Transport, Pacific Western nebo Alaska Airlines.\n\nLetadlo je schopno operovat i z nerovných a nepříliš upravených ploch a hlavní roli hraje i při transportu výsadků vojsk a materiálu do nepřátelských teritorií.\n\nZákladní návrh tohoto letounu byl tak prozíravý, že dnes vyráběné modely se od prvních liší zvnějšku jen velmi málo. Ve službě je už přes čtyři desetiletí. Prototyp YC-130 poprvé vzlétl 23. srpna 1954 a mezi jeho přednosti patřila zadní sklopná nákladová rampa pro usnadnění nakládání objemných předmětů a pro zajištění co nejmenšího rozptylu vzdušných výsadků. Nosnost byla 11 340 kg nebo 92 vojáků nebo 64 parašutistů. Dalším znakem tohoto letounu byl robustní mnohokolový podvozek, jehož hlavní jednotky se zatahují do gondol na trupu a jehož výška je taková, že úroveň podlahy je v úrovni korby nákladního vozu, a hornokřídlá koncepce s konstrukcí křídla nezasahující do nákladového prostoru.\n\nV r. 1959 následoval první z celkem 134 modelů C-130B vybavených motory Allison T-56-A-7, z nich 14 se jako modifikace WC-130B používalo pro meteorologický výzkum.\n\n\n\n\n\n\n"}
{"id": "87593", "url": "https://cs.wikipedia.org/wiki?curid=87593", "title": "Achaltekinský kůň", "text": "Achaltekinský kůň\n\nAchaltekinský kůň (Achal-Teke) je velmi skromné, odolné a vytrvalé pouštní plemeno plnokrevného koně staré nejméně 3000 let. Pochází z Turkmenistánu (Asie).\n\nAchaltekinský kůň je znám nejméně tři tisíce let a podle některých odborníků je nejstarším čistokrevným plemenem na světě. Středověcí kočovníci ve středoasijském Turkmenistánu pečovali o tyto tvrdé a vytrvalé koně jako o poklad a jednali s nimi jako se členy rodiny. Toto plemeno výborně snášelo i tvrdé pouštní podmínky, nedostatek krmiva a extrémní výkyvy počasí. V roce 1881 se Turkmenistán stal součástí Ruské říše a achaltekinští koně byli nadále chováni v Rusku. Jméno plemene je odvozeno od turkmenského kmene Teke, který žil nedaleko achalské oázy. V současné době je achaltekinský kůň znám jako vynikající sportovní kůň.\n\nVyužití achaltekince je široké – od dostihů přes vytrvalostní ježdění až po parkury a drezuru. Je to kůň, který potřebuje svého jezdce a není vhodný do jízdáren, což je možná příčinou toho, že mnohá literatura o něm tvrdí, že je neovladatelný.\n\nRok 2008:\n\nAchaltekinský kůň je nohaté, dobře osvalené a rychlé plemeno. Chod je hladký a pružný. Jeho cval je unikátní mezi ostatními plemeny, je plynulý, bez otřesů a houpání. Srst, která pokrývá celé tělo, má kovově zlatý odlesk. Zbarvení může být hnědé, šedé, černé, plavé, kaštanové nebo zlaté. Má malou, ušlechtilou hlavu a oči mandlového tvaru. Krk je dlouhý, tenký a vysoko nesený. Hrudní koš je úzký a hluboký, kohoutek vysoký. Hřbet přiměřeně dlouhý. I nohy jsou dlouhé a dobře osvalené.\n\nJe to štíhlý kůň vysoký asi 154 cm (klisny 152 cm), obvod hrudi měří 167 cm, obvod holeně 18,9 cm.\n\nAchaltekinský kůň je často označován jako \"kůň jednoho pána\". Je oddaný, ale může být i tvrdohlavý, pokud něco nechce udělat.\n\n"}
{"id": "87595", "url": "https://cs.wikipedia.org/wiki?curid=87595", "title": "Walter Gropius", "text": "Walter Gropius\n\nWalter Gropius (18. května 1883 Berlín, Německo – 5. července 1969 Boston (Massachusetts), USA) byl německý architekt, zakladatel Bauhausu.\n\nWalter Gropius se narodil 18. května 1883 jako třetí syn architekta, pracujícího ve státních službách. V letech 1903–1905 studoval obor architektury na \"Technické vysoké škole\" v Mnichově. V letech 1904 a 1905 absolvoval vojenskou službu, a poté do roku 1907 pokračoval ve svých studiích v Berlíně-Charlottenburgu. Dva roky následně věnoval cestě a pobytu ve Španělsku. V roce 1907 nastoupil jako 1. asistent v ateliéru Petra Behrense, kde se jeho spolupracovníky stali Ludwig Mies van der Rohe a Dietrich Marcks, dále se však věnoval cestám po Anglii a Rakousku. V roce 1910 odešel z Behrensovy firmy, a spolupracoval až do roku 1923 s dalším kolegou – Adolfem Meyerem – v Berlíně, kde založili vlastní projekční kancelář.\n\nJiž v počátku své samostatné tvorby vytvořil Gropius významnou teoretickou práci, a to promyšlený program industrializace stavebnictví. Jedna z prvních prací, která byla realizována 1911–1916, je továrna na kopyta zvaná \"Faguswerk\" v Alfeldu nedaleko Hannoveru, která se stala zásadní v historii architektury jako první důsledná moderní stavba. 1913 získal \"Zlatou medaili\" na \"Světové výstavě\" v Ženevě. Další práce představil spolu s Adolfem Meyerem na výstavě \"Werkbundu\" v Kolíně nad Rýnem (1914). Jeho činnost byla přerušena roku 1914, kdy odešel jako záložník do války. Po jejím skončení se vrátil a stal se vůdčí osobností \"Arbeitsrat für Kunst\". V roce 1915 se oženil se svou dlouholetou milenkou a vdovou po skladateli Gustavu Mahlerovi Almou Mahlerovou.\n\nRoku 1919 se stal ředitelem Bauhausu ve Výmaru, který nahradil předešlou \"Vysokou školu výtvarných umění\" a \"Uměleckoprůmyslovou školu\" (založené 1902 Henrym van de Veldem a 1915 rozpuštěné). Program školy byl vyhlášen \"Gropiovým Manifestem\" (1919), který byl posléze vydán s dřevořezem Lyonela Feiningera pod názvem \"Katedrála socialismu\".\n\nS Adolfem Meyerem odeslal na mezinárodní soutěž, jako jeden z mála, velice moderní návrh na výškovou budovu \"Chicago Tribune\" v Chicagu (1922), nebyl však ani odměněn.\n\nV roce 1924 se Bauhaus pod tlakem pravičáků a konzervativců musel přestěhovat z Výmaru do Desavy, kde měl Gropius (po odchodu některých z učitelů) možnost výuku směřovat více moderně. Zde také v letech 1925–1926 staví novou budovu školy, tři dvojdomky učitelů a svou vlastní vilu, zcela v duchu funkcionalismu.\n\nVe své práci \"Stavebnice\" (1923), obnovil téma prefabrikace a typizace prvků, a využil jej v první etapě stavby sídliště \"Törten\" u Desavy (1926–1928). Vytvořil nový urbanistický koncept tzv. řádkové zástavby – domy byly stavěny rovnoběžně a hlavní silnice k nim byla napojena kolmo, čímž je chránil před hlukem a smogem. Uplatnil jej například při výstavbě sídliště \"Dammerstock\" u Karlsruhe v letech 1927–1928. Od roku 1927 rozvíjel projekt \"Totálního divadla\", a stavěl rodinný dům na sídlišti \"Weissenhof\" ve Stuttgartu.\n\nKvůli neustálým útokům proti své osobě a náročné organizační práci Gropius odešel ze školy (1928), a nadále se věnoval své vlastní práci jako samostatný architekt v Berlíně (v roce 1929 zde projektoval \"Obytný soubor Siemensstadt\"), a současně cestoval po USA. Od roku 1929 až do roku 1956 působil jako viceprezident \"CIAM\" (\"Congés internationaux d´architecture moderne\").\n\nZ důvodu neustále se zvyšujícího vlivu nacistické strany emigroval roku 1934 do Anglie, kde spolu s Maxwellem Fryem založil soukromou kancelář v Londýně, a realizoval studentskou kolej v Impingtonu (Cambridgeshire, 1936).\n\nV roce 1937 Walter Gropius přijal nabídku na práci profesora na přední americké univerzitě Harvard poblíž Bostonu, a kde se zasloužil o modernizaci a reorganizaci výuky architektů. K jeho prvním stavbám ve Spojených státech patří dělnická sídliště (s M.Breurem), vytvořená v rámci zbrojního programu. Také se pokoušel spolu s K. Wachsmannem o velkovýrobu rodinných domků.\n\nS Martinem Wagnerem a dalšími vytvořil roku 1942 velice zásadní nový urbanistický koncept – nové sídliště poblíž Bostonu pro 30 000 obyvatel bylo rozčleněno na několik menších okrsků (\"neighbourhoodů\") s vlastními centry, všem pak bylo společné jedno středisko vyššího typu. Mezi jeho další projekty v době pobytu v USA patří: \"Chrám Oheb-Shalom\" (Baltimore, USA, 1957), správní budova \"PANAM\" (New York, 1958–1963), administrativní budova J. F. Kennedyho (Boston, 1961–66), nebo administrativa \"Tower-East\" (Cleveland, USA, 1968). Roku 1945 založil \"TAC\" (\"The Architects Collaborative\"), a 1948–1950 byl současně prezidentem CIAM.\n\nWalter Gropius byl architektem pokrokového myšlení, byl proti individualismu – vyhledával spolupráci podobně smýšlejících, a také své pozdní práce po roce 1946 tvořil zejména v pracovní skupině. Během roku 1951 získal řadu ocenění a doktorátů po celém světě, a o deset let později se zúčastnil výstavy „Čtyři velcí mistři“ (Gropius, Mies van der Rohe, Le Corbusier, Wright).\n\n5. července 1969 zemřel v Bostonu ve Spojených státech amerických.\n\nGropius přednášel 17. února 1922 v Liberci a též 4. července 1924 v Ústí nad Labem – zde v rámci „Druhého dne německých stavitelů“.\n\n"}
{"id": "87597", "url": "https://cs.wikipedia.org/wiki?curid=87597", "title": "Epikureismus", "text": "Epikureismus\n\nEpikureismus je filozofický směr založený cca v letech 310–306 př. n. l. na základě učení starověkého řeckého filozofa Epikúra (4.–3. st. př. n. l.), materialisty vycházejícího z Démokritova atomismu. Epikúrova matka byla vědma, která ho jako chlapce vodila do domů nemocných, a dala mu tak poznat drastické obrazy lidské bídy, zostřené temnotou pověr vyvěrajících z lidového náboženství. Proto bylo v dospělosti jedním z filozofových hlavních plánů osvobození člověka z tohoto nedobrovolného otroctví.\n\nEpikúros založil v Athénách školu, \"Zahradu Epikúrovu\"; proto jsou epikurejci někdy nazýváni „zahradními filozofy“.\n\nStředem Epikúrovy filozofie je etika. Hlavním úkolem dalších dvou filozofických oborů, o nichž epikurejci pojednávali, tj. kanoniky a fyziky, bylo zdůvodnění etických zásad.\nEpikúrova kanonika pojednává o kritériích (kánonech) pravdy. Základem všeho poznání jsou smysly (senzualismus) a ty jsou prakticky vždy spolehlivé. Případná chyba nepramení v nich, ale v našem myšlení, úsudku. Smyslové vnímání je svou bezprostřední zřejmostí i jediným kritériem pravdy.\n\nVe fyzice sledovali epikurejci praktický cíl: poznání přírody a jejích zákonů má cenu proto, že dovede zbavit člověka hrůzy před nadpřirozenem, zvláště bázně před bohy a před smrtí; tento strach nejvíce ohrožuje klid a blaženost lidí. Epikúros navazoval na Démokritův atomismus a tvrdil, že existují jen dvě jsoucna, z nichž lze odvodit vznik všeho, co je a co se děje: atomy a prázdný, nekonečný prostor. I lidská duše je hmotná a skládá se z jemných atomů. Je nerozlučně spjata s tělem a v okamžiku smrti se její atomy rozptylují do nekonečného prostoru; posmrtný život neexistuje.\n\nExistenci nesmrtelných bohů epikureismus uznává, a to na základě souhlasu všech národů v této otázce. Jsou to bytosti, jejichž těla jsou složena z nejjemnějších světelných atomů. Žijí blaženě v ničím nerušeném klidu v prázdných prostorách mezi jednotlivými světy. Nijak nezasahují do světového dění a do lidských osudů: ani neodměňují, ani netrestají.\n\nEpikurejská fyzika tedy odstraňuje dvě hlavní překážky lidského blaha:\nEpikúrova etika ukazuje, v čem záleží lidská blaženost a jak ji lze dosáhnout. Podle této etiky je počátkem i cílem blaženého života slast. Snaha po slasti a vyhýbání se strastem je vlastní všem živým bytostem. Více než chvilkovou pozitivní rozkoš však Epikúros cení rozkoš negativní, bezbolestnost. Ideálem je trvalý stav blaženosti, jehož hlavní podmínkou je vedle tělesného zdraví vyrovnaný stav lidského nitra, úplný duševní klid (ataraxie). \n\nV Epikúrově dopise Menoikeovi se uvádí: \"„Proto když říkáme, že slast je konečným cílem, nemíníme tím slasti prostopášníků a ty, které spočívají v požitcích, jak se domnívají někteří lidé, kteří neznají naše učení nebo s ním nesouhlasí nebo si je špatně vykládají, nýbrž stav, kdy člověk necítí bolest v těle a nemá neklid v duši. Neboť život nečiní slastným ani ustavičné pitky a radovánky, ani požitky s hochy a s dívkami, ani požívání ryb a jiných věcí, které nabízí bohatý stůl, nýbrž střízlivý rozumový úsudek, který vyhledává důvody pro každý akt volby nebo odmítnutí a zahání plané domněnky, z nichž se rodí největší zmatek v lidských duších.\"\"\nUmění radovat se ze života bývá považováno za jeden z význačných rysů epikureismu. Asketismus byl epikurejcům cizí. Neváhali prohlásit, že „\"počátek a kořen všeho dobra je slast žaludku; i moudrost a vyšší projevy života na ní závisí\"\". „\"Nesmíme činiti násilí své přirozenosti, nýbrž poslouchati jí, poslechneme pak jí, ukojíme-li nezbytné žádosti a přirozené žádosti, pokud nejsou škodlivé...\"\" \n\nRozlišovali mezi rozkošemi přirozenými a nutnými (ukojení hladu a jiné nezbytné potřeby), přirozenými, ale ne nutnými (jako jsou lahůdky) a rozkošemi, které nejsou ani přirozené, ani nutné (jako je záliba v přepychu). Doporučovali vyhnout se nestřídmosti a umělým rozkoším, které nakonec rodí bolest, a spokojit se s přirozenými slastmi, které nevedou k utrpení těla a zmatku v duši.\n\nEpikúros napsal: \"„Nezávislost na žádostech pokládáme za velké dobro, ne proto, že bychom chtěli mít stále málo, ale proto, abychom se, jestliže nemáme mnoho, dovedli málem spokojit... (...) Jídla s prostou chutí působí stejný pocit slasti jako nákladná hostina, jestliže člověka zbavují veškeré trýzně vzniklé z pocitu nedostatku. Chléb a voda vyvolávají nejvyšší pocit slasti, jestliže je člověk požívá tehdy, když je potřebuje.\"\" Zároveň však epikurejci upozorňovali, že „\"i střídmost má své meze; kdo toho nedbá, je na tom podobně jako ten, kdo chybuje nemírností\"\". \nNa rozdíl od stoiků Epikúros nedoporučoval účast na veřejném životě, neboť život soukromý (prožitý „v skrytu\") poskytuje mnohem větší záruky bezpečí, klidu a nezávislosti. Dle epikurejců „\"je třeba se vysvoboditi z pout všedních zájmů a veřejného života\".\" V tzv. \"Hlavních myšlenkách\" se praví: \"„... nejdokonaleji bezpečnost vzniká z tichého života a stranění se lidu.\"\" Snaha po klidu a trvalém stavu blaženosti vedla Epikura k názoru, že ani rodina a výchova dětí není žádoucí formou života („\"mudrc prý se nebude ani ženit, ani plodit děti\"\"). Někdy však sňatek vhodný je, záleží na životních okolnostech. \n\nEpikurejci vysoce oceňovali přátelství. To se sice jako všechny vztahy mezi lidmi zakládá na pohnutkách egoistických, ale je nejdokonalejší formou lidského společenství a nejvíce přispívá k dosažení životní blaženosti. V tzv. \"Hlavních myšlenkách\" se k tomu uvádí: „\"Z toho všeho, čím moudrost hledí zabezpečiti blaženost celého života, je daleko nejdůležitější věcí získání přátelství\".\"\n\nEpikureismus lze charakterizovat jako filozofii životní radosti a vlídné lidskosti. Proto nacházel mnoho oddaných vyznavačů. \nV roce 310 př. n. l. založil Epikúros filozofickou školu, a to nejprve v Mytiléně, později v Lampsaku. V roce 306 př. n. l. škola přesídlila do Athén, kde pro ni Epikúros zakoupil dům se zahradou; po ní se jeho škola nazývala Zahrada (řec. ; Kêpos). Podle Seneky byl nad jejím vchodem nápis: „\"Cizinče, u nás ti bude dobře, u nás je nejvyšším dobrem rozkoš\"\". Byl to jakýsi spolek přátel žijících podle společných zásad stranou občanského života. Členové se věnovali četbě, rozboru a opisování Epikúrových knih. \n\nMezi nejvýznamnější členy patřil Metrodóros z Lampsaku, autor početných děl, ve kterých hájil učení svého mistra (zachovaly se jen zlomky). Do spolku měly přístup i ženy. Jednou z nich byla vzdělaná hetéra Leontion, kterou si Metrodóros vzal za souložnici. V době Epikurovy smrti byl Metrodóros již mrtev, a proto se Epikurovým nástupcem ve vedení školy stal Hermarchos z Mytilény, jenž ve svých pracích polemizoval s učením Pythagora, Platóna, Aristotela a Empedokla. \n\nPo Hermarchovi se v čele školy vystřídalo několik myslitelů. Velkého rozkvětu a vysokého počtu žáků dosáhla škola za řízení Apollodóra v 2. polovině 2. století před n. l. Epikureismus se šířil po celé středozemní oblasti a záhy se ujal v Antiochii a v Alexandrii.\n\nNa počátku 1. století před n. l. stál v čele školy Zenón ze Sidonu. Jeho žákem byl Filodémos z Gadar, který později přesídlil do Říma. Asi v r. 80 př. n. l. založil v Neapoli epikurejskou školu, jež měla v římském duchovním životě značný význam a kterou později navštěvovali např. Vergilius a Horatius. Cicero v polovině 1. století př. n. l. napsal, že horliví stoupenci epikureismu „napsali mnoho knih a rozšířili své učení po celé Itálii\".\n\nLatinské spisy psali v 1. století př. n. l. např. epikurejci Gaius Amafinius a Rabirius. Nejvýznamnějším římským epikurejcem byl Lucretius, který vyložil Epikúrovu nauku v didaktické básni \"O přírodě\". \n\nNa sklonku římské republiky a v prvé době císařské byl epikureismus životním krédem četných vzdělanců. Nacházel vřelé přijetí zejména u těch společenských kruhů, které dávaly přednost životu v soukromí a neměly zájem na boji o politickou moc. Ale měl zastánce i u některých politicky vlivných osob, kladný postoj k epikureismu choval snad i Julius Caesar. Seneca souhlasně citoval mnohé epikurejské mravní poučky. \n\nAž do roku 200 n. l. byl epikureismus hlavním soupeřem stoicismu, ale jeho vliv na literaturu a intelektuální myšlení byl o mnoho slabší. Ovlivnil tvorbu řecky píšícího satirika Lúkiana, jak o tom svědčí jeho próza \"Alexandr neboli Lžiprorok\". V druhém století n. l. dal v Oinoandě v Lýkii filozof Díogenés vytesat obrovský filozofický nápis, který obsahoval výklad Epikúrova učení.\n\nÚpadek antického epikureismu je spojen s nástupem novoplatonismu a křesťanství ve 3. století n. l. Postupně zanikl především v důsledku triumfu křesťanské církve, pro kterou bylo zcela nepřijatelné zejména epikurejské učení o bozích a jeho důraz na smrtelnost lidské duše. \n\nK oživení epikureismu dochází v období renesance. Některé myšlenky epikurejců ovlivnily tvorbu Ronsarda, du Bellaye a Michela de Montaigne. Proti pomlouvačným předsudkům a podceňování Epikúra vystoupil v polovině 17. století francouzský matematik, fyzik a filozof Pierre Gassendi. O Epikúrovi a jeho filozofii napsal tři knihy. Velký význam měl zejména spis, jenž vyšel v roce 1649 pod názvem \"Animadversiones in librum X Diogenis Laertii qui est de vita, moribus et placitis Epicuri\" [Úvahy o desáté knize Diogena Láertia, která pojednává o životě, mravech a názorech Epikúrových]. Ve spisu je otištěna 10. kniha antických dějin filozofie od Diogena Laertia, která je cele věnována Epikúrovi a obsahuje nejdůležitější údaje o jeho životě a filozofii. K řeckému originálu Gassendi připojil i překlad do latiny a obsáhlý komentář.\n\nByly to právě Gassendiho knihy o Epikúrově filozofii, z nichž Isaac Newton poznal antické učení o atomech. Z díla Newtonova se pak s atomismem seznámil John Dalton, jehož práce přispěly k prosazení teorie o atomech. Epikurovy etiky se v 19. století dovolával John Stuart Mill, když formuloval svou morálku štěstí (utilitarismus).\n\n\n"}
{"id": "87600", "url": "https://cs.wikipedia.org/wiki?curid=87600", "title": "Erfurt", "text": "Erfurt\n\nErfurt je hlavní a největší město německého spolkového státu Durynsko. Město s bohatou historií a památkami, s univerzitou a významnými institucemi leží na řece Gera, 100 km jihozápadně od Lipska, 113 km východně od Kasselu a 180 km jihovýchodně od Hannoveru.\n\nPoprvé se připomíná roku 742 a na univerzitě, založené roku 1392, studoval Martin Luther. Mezi hlavní turistické cíle patří zahradnická výstava EGA, Erfurtský veletrh, středověká katedrála, \"Krämerbrücke\" a celé historické centrum s 25 kostely. Erfurt je významný železniční uzel a má vlastní letiště.\n\nArcheologické nálezy dokládají osídlení od paleolitu, někdy v 5. století se zde vytvořil germánský kmen Durynků (\"Thuringi\"), který dal kraji jméno. Erfurt se poprvé připomíná k roku 742, kdy zde svatý Bonifác založil biskupství. Roku 805 zde Karel Veliký založil tržiště a vznikla královská falc. Roku 1094 začala stavba synagogy, která je dnes nejstarší v Evropě, ale roku 1454 byli Židé z města vyhnáni a mohli se znovu usídlovat až v 19. století.\n\nOd 13. století se začal v okolí pěstovat boryt barvířský jako náhrada indiga a Erfurt se stal jeho hlavním tržištěm, od roku 1331 s císařským privilegiem. V téže době vzniklo v Erfurtu \"studium generale\" a roku 1392 byla založena univerzita, kde roku 1505 získal Martin Luther hodnost magistra. Ve stejné době zde žil a vyučoval medicínu lékař, významný mecenáš a humanista Georg Sturz,(zakladatel stejnojmenného rodu, žijícího dodnes v Rakousku a ČR). Roku 1577 se městská rada přihlásila k protestantskému vyznání a roku 1618 jí mohučský arcibiskup potvrdil svobodu vyznání. Za třicetileté války město dvakrát obsadili a vyloupili Švédové a roku 1664 vojsko mohučského arcibiskupa, takže město ztratilo svoji nezávislost. Roku 1683 obyvatelstvo decimoval mor.\n\nRoku 1802 připadl Erfurt Prusku a v letech 1806–1814 zřídil Napoleon Erfurtské knížectví, ale roku 1814 připadlo město znovu Prusku. Koncem 19. století se Erfurt stal významným průmyslovým střediskem, stále se však rozvíjelo i pěstování květin a semenářství. Počet obyvatel překročil roku 1906 sto tisíc a rozvoj města přerušila až hospodářská krize roku 1929. Roku 1933 převzali vládu ve městě nacisté, usadili zde velkou vojenskou posádku a po vypálení Velké synagogy bylo asi 800 židovských občanů odvlečeno do koncentračních táborů.\n\nZa druhé světové války postihlo Erfurt 27 velkých náletů, při nichž zahynulo přes 1600 civilistů, 23 tisíc se octlo bez přístřeší, 530 budov bylo zničeno a přes 2500 poškozeno, včetně mnoha historických památek. 12. dubna 1945 město obsadila 3. americká armáda a od 3. července přešlo do sovětské okupační zóny. Koncem 60. let byly zbořeny historické čtvrti na východě města, kde vyrostlo velké sídliště. Roku 1970 se spolkový kancléř Willy Brandt v Erfurtu poprvé setkal se svým východoněmeckým protějškem Willi Stophem.\n\nPo demonstracích 1989 se roku 1991 Erfurt znovu stal hlavním městem Durynska, 1994 byla obnovena univerzita i katolické biskupství a město bylo postupně opraveno. 26. dubna 2002 zde student místního gymnázia Robert Steinhäuser zabil 13 učitelů, 2 studenty, policistu a nakonec sám sebe.\n\nErfurt je připojen na železnici od roku 1847 a hlavní nádraží je důležitý železniční uzel s asi 35 tisíci cestujícími denně. Leží na tratích ICE Lipsko – Frankfurt nad Mohanem a Berlín – Mnichov, kde se buduje nové rychlostní spojení. Kvůli tomu bylo nádraží v letech 2002–2008 rozsáhle modernizováno. Kromě toho odsud vede několik místních tratí.\n\nSilniční dopravu zajišťují dálnice A 4 (Frankfurt – Drážďany) a A 71 (Sangershausen – Schweinfurt), které se jihozápadně od města křižuijí. Objezd města (\"Erfurter Ring\") doplňuje východní tangenta. Město dále obepíná městský okruh (\"Erfurter Stadtring\") a okruh J. Gagarina (\"Juri-Gagarin-Ring\"), založené už koncem 19. století na místě bývalých vnějších a vnitřních hradeb.\n\nMěstskou dopravu zajišťuje šest tramvajových linek v celkové délce 87,2 km a asi 20 autobusových linek, většinou na okraji města. Tramvajová doprava byla zahájena roku 1887 s koňským potahem, v letech 1997–2007 byla výrazně rozšířena. Provoz zajišťují většinou nízkopodlažní vozy, přes den s intervalem 10 minut. Večer a v noci se tramvaje v centru setkávají, aby se unadnil přestup. Trolejbusová doprava i pokusná trať S-Bahn byly zrušeny.\n\nLetiště Erfurt-Weimar leží na západě města a odbavuje většinou charterové lety.\n\n\n\n"}
{"id": "87601", "url": "https://cs.wikipedia.org/wiki?curid=87601", "title": "Novoslobodskaja (stanice metra v Moskvě)", "text": "Novoslobodskaja (stanice metra v Moskvě)\n\nNovoslobodskaja () je stanice moskevského metra na okružní lince Kolcevaja. Pojmenována je po stejnojmenné ulici vedoucí u výstupu ze stanice. Veřejnosti slouží již od 30. ledna roku 1952.\n\nNovoslobodskaja se nachází na Kolcevské lince, v severní části okruhu. Je to podzemní, trojlodní a přestupní stanice, založená 40 m pod povrchem. Boční lodě mají průměr 8,5 m, střední loď 9,5. Všechny tři jsou spolu propojeny prostupy. Ze stanice vede jeden výstup na povrch, po eskalátorovém tunelu vycházejícím z konce střední lodě do povrchového vestibulu. Stanice je také propojena přestupní chodbou vycházející ze středu prostřední lodě kolmo k ose stanice s linkou Serpuchovsko-Timirjazevskaja a spojena tak se stanicí Mendělejevskaja. Obě linky jsou spolu takto propojeny od roku 1992.\n\nNovoslobodskaja je také jednou z typických ukázek ruské stalinistické architektury – ve střední lodi mezi prostupy je umístěno 32 dekorativních skleněných nasvícených mozaik s tematikou socialistického realismu. Jsou to díla lotyšských umělců. Na slepém konci střední lodě se pak nachází velká mozaika zasazená do stěny pojmenovaná \"„Mír pro celý svět“\", symbolizující ženu s dítětem v náručí na pozadí velké pěticípé hvězdy a obilných klasů. Ostatní stěny jsou obložené mramorem, stropy jsou nabílené. Osvětlení zajišťují lustry. V rámci rekonstrukce roku 2003 se všechny mozaiky opravily, pečlivě vyčistily a obnovily.\n\n"}
{"id": "87603", "url": "https://cs.wikipedia.org/wiki?curid=87603", "title": "Taneční sport", "text": "Taneční sport\n\nTaneční sport je sportovní disciplína, která vychází ze společenského tance. Taneční páry, tedy muž a žena či chlapec a dívka, tancují figury zvolené podle předepsaných pravidel na náhodnou hudbu odpovídající tanci a snaží se co nejlépe vyjádřit charakteristické rysy tance i rytmus, melodii a strukturu hudby.\n\nPravidelně se konají soutěže. Soutěží vždy několik párů najednou na parketě. V jednotlivých kolech jsou páry hodnoceny porotci a ty s nejvyšším hodnocením od všech porotců postupují podle postupového klíče dále, postupně až do finále, kde se určí tři nejlepší páry soutěže. Do jednotlivých kategorií jsou páry rozděleny podle věku a výkonnostní třídy.\n\nV posledních letech je přáním mnoha tanečníků, aby se taneční sport stal olympijskou disciplínou.\n\nTančí se odděleně ve dvou tanečních disciplínách, a to ve standardních a latinskoamerických tancích. Každá disciplína se skládá z 5 soutěžních tanců.\n\nTyto tance jsou charakterizovány uzavřeným párovým držením. Pro čtyři je typický švihový pohyb. Pouze tango není švihový tanec. Pánové mají na sobě fraky (příp. vesty), dámy dlouhé šaty. Největší vývoj zaznamenaly během 30. let 20. století, kdy začaly vznikat základní popisy figur a technik, které se používají do současnosti. Současný standardní styl se vyznačuje dravostí, obdivem ke kráse, romantičnosti a citovým prožitím hudby a pohybu.\n\nMezi soutěžní standardní tance patří waltz, tango, valčík, slowfox (neboli slowfoxtrot) a quickstep.\n\nValčík je původem z Rakouska, proto se někdy nazývá také vídeňský valčík (anglicky ). Tango jako jediné ze standardních tanců pochází ze země mimo Evropu, a to z jihoamerické Argentiny. Ostatní tance, tedy waltz, slowfox a quickstep jsou klasické standardní a jsou z Anglie.\n\nNěkdy také nazývané zkráceně \"latinské\". Tance v této disciplíně jsou uvolněnější v držení párů, v oblečení i v pohybu. Latinské tance charakterizují rytmická přesnost, temperament, smyslnost a velký citový náboj.\n\nMezi soutěžní latinskoamerické tance patří samba, cha-cha, rumba, paso doble a jive. Na soutěžích v ČR se k této disciplíně u dětských kategorií přidává polka, byť není latinsko-americkým tancem.\n\nBrazilská samba má své kořeny v Africe. Jak rumba, tak nejmladší ze všech soutěžních tanců, cha-cha, pocházejí z Brazílie, přestože vznik \"rumby\" je nejasný a současný \"kubánský\" styl byl tomuto tanci připsán až po standardizaci pro soutěže v Evropě.\n\nPaso doble jako jediný latinskoamerický tanec nepochází z Ameriky, nýbrž ze Španělska a bere si inspiraci z tamních býčích zápasů.\n\nNa severoamerický Jive měl vliv \"swing\", \"boogie-woogie\" i \"rock and roll\", díky kterému je \"jive\" velmi fyzicky náročný.\n\nV této disciplíně soutěží páry ve všech tancích jak \"standardních\", tak \"latinskoamerických\", a jsou tedy hodnoceny za všech 10 tanců. Ve věkové kategorii \"Děti I\" se tančí pouze 6 tanců, v kategorii \"Děti II\" tanců 8.\n\nSoutěže skupin 8–24 párů, které mají nacvičené choreografie, čili figury a prostorový pohyb.\n\nPři účasti na postupových soutěžích páry získávají tzv. \"postupové body\", na jejichž základě postupují do vyšších výkonnostních tříd. K postupu je také nutná i účast ve finále. Pro postup do vyšší třídy je nutné získat 200 bodů a 5 účastí ve finále. Samotná účast ve finále ještě není rozhodující, rozhodující je celkový počet párů v dané kategorii, viz tabulka níže.\n\nVzorec pro výpočet postupových bodů:\n\"body = počet poražených soupeřů\" + \"2x počet postupů do vyššího kola soutěže\" + \"bonifikace\"\n\nPočet soutěžících párů ovlivňuje započítávaná místa ve finále následovně:\n\nPáry jsou rozděleny do věkových kategorií podle mezinárodních pravidel, která platí i v ČR. Přiřazení do kategorie se řídí podle věku staršího z páru. V kategorii \"Senioři\" je toto pravidlo obrácené, přiřazení se tedy řídí podle mladšího z páru.\n\nPáry jsou také rozděleny do výkonnostních tříd. Tyto třídy jsou, od nejnižší: E, D, C, B, A a M. Při složení nového páru je brán ohled na několik skutečností. Pokud měli oba v novém páru stejnou třídu, přebírá pár body toho s nižším počtem. Finálová umístění se nepřebírají. Pokud měli rozdílnou třídu, mohou si zvolit kteroukoli v daném rozsahu (partnerka měla C, partner A, mohou si zvolit C, B, A). Nepřebírají se ale žádné body a žádné finále. Osobní zařazení ale nadále zůstává. Člen páru s nižší osobní třídou získá vyšší buď když celý pár získá novou třídu, nebo pokud si vytančí alespoň polovinu bodů nutných pro postup do vyšší třídy, případně pokud pár postoupí do druhého kola mistrovství České republiky.\n\nPostupové soutěže jsou soutěže, při nichž páry získávají body za umístění a ve výsledku získávají výkonnostní třídy dle bodů a Finálových umístění ( F ) musí být 200 bodů a 5F.\n\nPočet soutěží \"Taneční ligy\" pro kategorii \"Dospělí\" je 10 ročně, pro kategorie \"Děti\", \"Junioři I\" a \"II\" pak 8 ročně. Prvních 24 párů v kategorii \"Dospělí\" a prvních 6 párů v kategoriích \"Mládež\" a \"Junioři\" je nasazeno přímo do 2. kola \"Mistrovství České republiky\".\n\nLiga se koná od roku 1992 pro \"Dospělé\" a od roku 1997 také pro \"Děti\" a \"Juniory I\" a \"II\".\n\nV tanečním sportu se každoročně pořádají mistrovství ČR v různých typech soutěží:\n\nPrvní čtyři soutěže pořádá Český svaz tanečního sportu (ČSTS). Mistrovství ČR v plesových formacích pořádá Českomoravská taneční organizace (ČMTO), Mistrovství ČR v české polce a Mistrovství republiky ve společenském tanci Svaz učitelů tance (SUT).\n\nJsou pořádány ve třech úrovních:\n\nÚčastnit se jich může kdokoli bez omezení třídy, ale doporučuje se mít minimálně třídu B, jelikož se jedná o státní reprezentaci. Většina soutěžících má třídu M. \n\nVe věkové katergorii Senior I – IV se konají jen soutěže typu Open.\nDo žebříčku WRLT se párům započítává 6 nejlepších výsledků na soutěžích v posledních 12 měsících.\n\nSoutěže Grand Slam se pořádají od roku 2003 a mají vysoké finanční ceny. Je to 5 vybraných nejvýznamnějších soutěží \"International Open\" a 6. závěrečná, pořádaná pro prvních 24 párů v aktuálním pořadí žebříčku, kde páry získávají dvojnásobný počet bodů.\n\n\n\n"}
{"id": "87608", "url": "https://cs.wikipedia.org/wiki?curid=87608", "title": "Slowfox", "text": "Slowfox\n\nSlowfox (též Slow Foxtrot) je „nedbale elegantní“ standardní tanec původem z Velké Británie – nejtypičtější tanec anglického stylu. Jedná se o postupový tanec, to znamená, že se taneční pár snaží utančit co nejdelší dráhu bez pomoci opakovaných obratů.\nTančí se na čtyři doby (4/4) s důrazem na 1. a 3. dobu, 28–30 taktů za minutu. Využívá plynulého kyvadlového švihového pohybu. Tančí se na soutěžích ve společenských tancích. Z důvodu jeho obtížnosti se učí až ve vyšších úrovních tanečních kurzů (většinou ani ne v pokračovacích, ale až speciálních a vyšších).\n\nSlowfox, pokládaný za nejtěžší tanec na světě, má velmi jednoduché základní taneční schéma - spojení Pérového kroku a Trojkroku, tedy dvou základních figur. Toto spojení dohromady obsahuje šest kroků, při nichž muž tančí vpřed a dáma vzad, kroky jsou v rytmizaci volně, volně, rychle rychle, volně, volně, rychle rychle (tj. slow slow quick quick, slow slow quick quick)\n\n"}
{"id": "87610", "url": "https://cs.wikipedia.org/wiki?curid=87610", "title": "Brian Herbert", "text": "Brian Herbert\n\nBrian Herbert (* 29. června 1947) – syn amerického sci-fi spisovatele Franka Herberta, autora románové ságy Duna. Po smrti svého otce se spojil s dalším autorem sci-fi Kevinem J. Andersonem (Star Wars, Akta X) a pokračují ve tvorbě ságy. Je spoluautorem knih\n\na další.\n"}
{"id": "87614", "url": "https://cs.wikipedia.org/wiki?curid=87614", "title": "Good Day Sunshine", "text": "Good Day Sunshine\n\nGood Day Sunshine je píseň z alba \"Revolver\" britské skupiny The Beatles. Jejími autory jsou John Lennon a Paul McCartney.\n\n\nPíseň je podepsána autorským tandemem Lennon-McCartney. Jejím autorem je nicméně Paul McCartney, který ji napsal jednoho horkého letního odpoledne v domě Johna Lennona. Inspirován byl zřejmě písní Daydream od skupiny The Lovin’ Spoonful. V době jejího vzniku byly hity například písně Sunny Afternoon od The Kinks, Sunshine Superman od Donovana nebo Paint In Black od Rolling Stones.\n\nAčkoliv nahrávka působí jednoduše, je píseň protkána několika hudebními žerty, pro Beatles v té době tak typickými. Píseň například končí v jiné tónině než ve které začíná. Do jiné tóniny se také posouvá během klavírního sóla, které zahrál George Martin. Právě kvůli tomuto sólu byla zkrácena druhá sloka. Zajímavý je i samotný závěr nahrávky, kdy se kanonicky opakovaná zvuková smyčka postupně šíří do všech částí stereo spektra. Ocenění pro píseň pak znamená mimo jiné i fakt, že ji měl zvláště rád Leonard Bernstein.\n\nNahrávka vznikla na dvou bezprostředně následujících nahrávacích frekvencích ve dnech 8. a 9. června 1966 ve studiu EMI na Abbey Road v Londýně. Původní uvažovaný název pro skladbu byl \"A Good Day's Sunshine\". Natočeny byly celkem 3 záznamy písně, pro finální nahrávku byl použitý záznam číslo 1. Zvukovým inženýrem nahrávky byl Geoff Emerick, producentem George Martin.\n\nPíseň byla vydána ve Velké Británii 5. srpna 1966 na albu \"Revolver\" na značce Parlophone pod katalogovým číslem PCS 7009. CD verze alba byla vydána na téže značce pod katalogovým číslem CDP 7 46441 2.\n\nV USA píseň vyšla 8. srpna 1966 na LP téhož jména.\n\nNová nahrávka písně se objevila v roce 1984 v McCartneyho filmu Give My Regards To Broad Street. Všechny nástrojové a hlasové party obstaral Paul McCartney s výjimkou klavíru, na který opět hrál George Martin.\n\nVydavatelská práva vlastní od roku 1966 společnost Northern Songs Ltd.\n\nI need to laugh and when the sun is out /\nI've got something I can laugh about. /\nI feel good in a special way /\nI'm in love and it's a sunny day.\nMusím se smát, a když vyjde slunce, /\nmám se proč smát. /\nCítím se zvláštně dobře, /\njsem zamilovaný a je slunečný den.\n\n"}
{"id": "87615", "url": "https://cs.wikipedia.org/wiki?curid=87615", "title": "Ayrton Senna", "text": "Ayrton Senna\n\nAyrton Senna da Silva, (), 21. března 1960 São Paulo – 1. května 1994 Bologna) byl brazilský automobilový závodník a pilot Formule 1. Titul mistra světa získal za svou kariéru celkem třikrát. Zahynul ve svých 34 letech během tragické nehody při Grand Prix San Marina 1994.\n\nPrvní závod absolvoval ve 13 letech. 1. června 1973 vyhrál první závod. V roce 1977 se stal motokárovým mistrem Jižní Ameriky. Světový mistrovský titul však v motokáře nikdy nezískal.\n\nV roce 1981 se přestěhoval do Anglie, kde získal titul v britské formuli Ford 1600.\n\nKoncem roku 1982 mu nabídnul šéf stáje McLaren Ron Dennis šanci debutovat ve F1. Senna tehdy nabídku odmítnul. O šest roků později získal s tímto týmem první ze svých tří mistrovských titulů.\n\nSpolu s Alainem Prostem vytvořil Ayrton Senna až do VC Belgie 2000 historicky nejúspěšnější dvojici jezdců jedné stáje, když v sezónách 1988 a 1989 společně získali celkem 25 vítězství, z toho 14 Senna a 11 Prost.\n\nV roce 1984 startoval poprvé ve F1 za volantem vozu Toleman TG183B na velké ceně Brazílie v Rio de Janeiru. Kvalifikoval se na výborném šestnáctém místě, ale v závodě vydržel jen do osmého kola. Tým Toleman byl v porovnání s ostatními týmy poměrně malý, přesto se mu podařilo sestavit slušný vůz. První body se Sennovi podařilo nasbírat během GP Afriky v Kyalami, v dubnu 1984. Navíc se mu však podařilo velmi dobře zapůsobit i v GP Monaka. V deštěm skrápěném závodě sice odstartoval až z třináctého místa, ale dokázal se v krátkém čase propracovat až na druhou pozici.V době, kdy se přibližoval k prvnímu Alainu Prostovi, byl závod pro prudký déšť ( a žádosti vedoucího A. Prosta ) ukončen. Po šestnácti závodech se nakonec umístil na devátém místě se třinácti body.\n\nJeho přestup do týmu Lotus nebyl jednoduchý, podle smlouvy s Tolemanem měl Senna za tuto stáj ještě rok jezdit, nakonec se mu však podařilo ze smlouvy vykoupit a přestup byl možný. Lotus 97T poháněný motorem Renault byl nejlepším vozem této stáje, který neprojektoval Colin Chapman a Senna jeho kvality dokázal patřičně zúročit.\nV prvním závodě na domácí trati v Brazílii sice závod nedokončil pro problémy s elektronikou, ale v druhé GP, která se jela na Portugalském Estorilu, již zvítězil. V průběhu sezóny ho trápily mechanické závady, které mu mnohokrát nedovolily obhájit první místo z kvalifikace také v závodě. Do konce sezony se mu podařilo vyhrát již pouze jednu velkou cenu, a to GP Belgie, která se stejně jako ta v Portugalsku jela na mokru. Sezonu pak dokončil na čtvrtém místě s 38 body na kontě.\nDruhá sezona s Lotusem byla ještě lepší než ta první. V první GP, která se jela opět na domácí trati v Brazílii, dojel Senna na druhém místě za svým krajanem Nelsonem Piquetem. Druhý závod sezony ve španělském Jerezu vyhrál před Nigelem Mansellem, když ho dokázal porazit o pár decimetrů na cílové pásce. Poprvé ve své kariéře se tak ujal vedení mistrovství světa. Mechanické závady na jeho voze však zavinily, že tento rok do bojů o titul nezasáhl. I když se mu podařilo vyhrát GP USA a několikrát dojet na druhém a třetím místě, na Alaina Prosta v McLarenu a na dvojici od Williamsu Mansell, Piquet prostě neměl.Sezonu tedy opět dokončil na čtvrtém místě, tentokrát však již s 55 body.\n\nStart sezony se Sennovi příliš nepodařil, ale poté, co dokázal vyhrát čtvrtou a pátou GP v Monaku a v USA, ujal se vedení v šampionátu. Boj o titul sváděl se svým krajanem Piquetem a Britem Mansellem, jedoucími s vozy Williams Honda. Naději na výhru v šampionátu držel dlouho, definitivně ji však ztratil po GP Austrálie. Při kontrole Sennova vozu bylo zjištěno, že brzdové bubny jeho Lotusu jsou širší než legálně povolené a ze závodu byl diskvalifikován. Po této diskvalifikaci skončil v konečném pořadí na třetím místě s 57 body.\nPo vypršení smlouvy s Lotusem nastoupil Senna do týmu McLaren a stal se tak týmovým kolegou dvojnásobného mistra světa Alaina Prosta. Vztah mezi těmito dvěma jezdci nebyl nijak idylický, což se mělo potvrdit především následující rok. Úchvatné na tomto souboji bylo to, že McLaren nechal mezi sebou závodit dva z nejlepších pilotů všech dob, z čehož nebyl \"The Professor\", jak se přezdívalo Prostovi, vůbec nadšený. Do sezony vstoupil daleko lépe Prost, přičemž Senna dokázal bodovat pouze vítězstvím v San Marinu. Zlom přišel v GP Monaka, kde Senna chyboval z prvního místa, když měl náskok téměř minutu na druhého Prosta. Po Monaku se Ayrton schoval před světem v Brazílii a ukázal se až v Mexiku při dalším závodě. Zde byl dlouho ve vedení, ale zastávka v boxech navíc ho opět stála vítězství na úkor Prosta. Po závodě v Mexiku byl bodový stav šampionátu Prost – 33 bodů a Senna -15 bodů. Poté přišla neskutečná série Ayrtonových prvenství, když z následujících 6 závodů vyhrál plných 5 a na Prosta nestačil pouze v jeho domácím závodě na okruhu Paul Ricard. Série vítězství McLarenu se přerušila až v Itálii na slavné Monze. Nejprve 19 kol před cílem po explozi motoru odstoupil Alain Prost a 2 kola před cílem po kolizi s Jean-Louis Schlesserem, který byl o kolo zpět, odstoupil i Senna. Pro Ferrari to znamenalo double pro zesnulého zakladatele Enza Ferrariho.\nBěhem startu do VC Japonska měl Senna problémy s motorem a musel dohánět velkou ztrátu, to se zdálo jako zdánlivě nemožné, ovšem \"RainManovi\" doslova zapršelo štěstí a i právě díky dešti Prosta dokázal dojet a následně i zdolat. Senna tak poprvé ve své kariéře vyhrál celý šampionát F1. Na prvním místě se umístil s 90 dosaženými body.\nI v tomto roce pokračoval boj mezi oběma jezdci jedoucími s monoposty McLaren. Jejich vyrovnaný boj pak vyvrcholil během předposlední GP v japonské Suzuce, kde mistrovský titul získal Prost, po neblaze proslulém incidentu. V jedné z šikan se Senna pokusil o předjetí, během něhož se srazil s Prostem, který však nepatrně a zcela nelogicky zatočil k Sennovi, směrem ven z dráhy. Tento manévr byl velice riskantní a Senna za něj byl později velice kritizován, při hlubším pohledu se však dá pochopit. Prost měl předpoklad získat titul za rok 1989, jestliže Senna tento závod nevyhraje, což byl důvod Sennova kroku a možná i důvod Prostova nepatrného zatočení. O tom však můžeme jen spekulovat.\nSennovi se sice podařilo dojet do depa, kde si nechal svůj vůz opravit a opět se zařadil do závodu, tento závod dokonce vyhrál, byl však nepochopitelně diskvalifikován pro nedovolené zkrácení zatáčky.\nV boji o titul šampionátu tak nakonec skončil na druhém místě s šedesáti body.\n\nBoj mezi těmito dvěma závodníky neustal ani v následujícím roce a incidenty, podobné tomu ze Suzuky 89, se neustále v pozměněné verzi opakovaly. Ani jeden z nich nedaroval druhému nic zadarmo.\nV tomto roce byl týmovým kolegou Ayrtona Senny Rakušan Gerhard Berger, který se stal na rozdíl od Prosta, jezdícího tento rok za Ferrari, jeho blízkým přítelem.\nŠampionát nakonec vyhrál Senna se 78 body před druhým Prostem\nV roce 1991 byl Sennovým stájovým kolegou opět Gerhard Berger. Prost nadále zůstává ve Ferrari. Tento rok zde pro něj není tak úspěšný jako ten loňský a do bojů o titul tak více než on zasahuje Brit Nigel Mansell jezdící za tým Williams. On také nakonec obsazuje druhé místo za Ayrtonem Sennou, který vítězí s 96 body. Alain Prost končí tento rok až na pátém místě.\n\nSezona 1992 neprobíhala podle Sennových představ. V šampionátu skončil až na čtvrtém místě s pouhými 50 body. Znechucení a zklamání z neschopnosti McLarenu soupeřit s Williamsem se také nepochybně projevilo na nerozhodnosti při uzavíraní kontraktu na rok 1993. Před začátkem roku testoval Senna pro tým Marlboro Penske v IndyCar a dokonce zvažoval dočasný odchod z F1.\n\nMcLaren se v té době potýkal s problémem týkajícím se dodávky motorů, Honda ukončila svojí dodávku. Šéf týmu McLaren Ron Dennis se pokusil zajistit dodání motorů Renault, montovaných do dominantních vozů Williams v roce 1992. Když tento obchod ztroskotal, zajistil Dennis dodávku motorů Ford – avšak s nižším výkonem než ty, které používal tým Benetton.\n\nBěhem předsezónních testů nového vozu McLaren došel Senna k závěru, že šasi je opravdu velice dobré. Věděl však, že motoru bude chybět potřebný výkon. Odmítl proto podepsat smlouvu na tuto sezonu, ale souhlasil, že bude jezdit na bázi závod za závodem za milion dolarů za každý odjetý závod.\n\nSezona nedopadla pro McLaren tak tragicky, jak to na začátku vypadalo. Sennovi se celkem povedl úvod sezony. V prvním závodě skončil druhý a v dalších dvou dokázal dokonce vyhrát. I prestižní GP Monaka se nakonec stala jeho kořistí. Po tomto závodě, šestém v šampionátu, vedl Senna celý šampionát před svým hlavním sokem Alainem Prostem, jedoucímu ve voze Williams. V této době se také Senna upsal McLarenu k dokončení soutěže.\nAni on však nedokázal vyhrát tento nerovný boj s přesilou.\nMistrovský titul nakonec získal Prost. Senna skončil na druhém místě se ziskem 73 bodů.\n\nV roce 1994 nastoupil do týmu Williams. Nevyhrál již ani jednu velkou cenu. První dvě GP v Brazílii a v Pacifiku nedokončil. Během GP San Marina v Imole 1.5.1994 jeho monopost vyjel z trati a při následném nárazu do betonové zdi Ayrton Senna okamžitě zemřel.\n\nJe dodnes považován za jednoho z nejlepších pilotů všech dob. Mezi jezdci dokonce anketu o nejlepšího jezdce všech dob vyhrál.\n\nTento příběh má zdánlivou předehru v roce 1990. Po prvním kvalifikačním tréninku na VC San Marína se dvojice týmových kolegů od McLarenu tj. Ayrton Senna a Gerhard Berger šla podívat na místo nehody druhého jmenovaného při závodě v minulém roce, kdy Berger ještě v barvách Scuderie Ferrari boural na vjezdu zatáčky Tamburello. Společně vedou neúnavnou diskuzi o tom, jestli by nešla posunout zeď v zatáčce Tamburello o něco dál, než se právě nachází. Bohužel se přímo za zdí nachází dodnes říčka, a tak oba odchází do paddocku. Podle Bergera se nacházeli přibližně 5 metrů od inkriminovaného místa, které se o 4 roky později stalo Sennovi osudným.\n\nJe neděle 1. května 1994, na okruh Ayrton Senna dorazil před osmou hodinou ranní. Po příjezdu krátce hovořil s Niki Laudou.\nV půl desáté pak začal zahřívací trénink. Poprvé za celý závodní víkend byl Senna rychlejší než celý zbytek světa, druhý pak skončil jeho týmový kolega Damon Hill, jehož ztráta činila téměř jednu sekundu. Michael Schumacher zůstal na jedenáctém místě, o dvě sekundy pozadu, což bylo patrně způsobeno jízdou s plnou nádrží.\nV jedenáct hodin, 45 minut poté, co byl warm-up zakončen, dorazil Ayrton Senna na jezdecký brífink pořádaný v kontrolní věži. Na programu byla i minuta ticha za Rolanda Ratzenbergra, který tragicky zahynul během sobotní kvalifikace. Teprve po minutě ticha začala rutinní diskuse. Po skončení brífinku hovořil Senna se Schumacherem, Bergerem a Alboretem. Senna měl v plánu uspořádat schůzku, která by vedla k dosažení větší bezpečnost jezdců na okruhu. Předběžně se dohodli na setkání na příští velké ceně, jejímž dějištěm bylo Monako. Poté se Senna vrátil do motorhomu týmu Williams, kde proběhlo setkání s hosty sponzorů, kterého se zúčastnil také jeho týmový kolega Hill.\n\nV jednu hodinu pak začala předstartovní procedura. Doktor Watkins ještě jednou projel okruh, aby zkontroloval rozestavení zásahových a sanitních vozů.\nVe tři čtvrtě na dvě startuje Senna v garáži svůj monopost, vyjíždí ven a za asistence dvou mechaniků umisťuje svůj Williams FW16 na určenou startovní pozici – zcela vpředu na levé straně. Hlasatel mezitím představil všechny jezdce. Senna si nasadil nehořlavou kuklu, na ní nasadil helmu a na pokyn startéra prudce vyrazil do zahřívacího kola. Po objetí jednoho kola se had pětadvaceti aut opět seřadil na startovním roštu připraven ke startu.\nVe dvě hodiny se rozsvítila zelená světla a Senna vyrazil vpřed, předvedl mistrný start, díky němuž se v první zatáčce dostal do vedení. O dvě řady dále startujícímu Jyrki Järvilehtovi se nepodařilo odstartovat a do jeho vozu, stojícího na startovní rovince, naráží z předposlední řady startující Portugalec Pedro Lamy. Benetton Lehta je odhozen několik metrů dopředu, trosky jednoho z kol jsou vymrštěny přes ochrannou bariéru a dopadají mezi diváky. Třem z nich způsobují zranění, z toho jednomu z nich vážné. Oba piloti jsou nezraněni, všeobecně se očekává zastavení závodu, ale pokračuje se dál. Na trať však vyjíždí safety car, díky němuž mohou traťoví komisaři odklidit trosky ležící na startovní rovince.\n\nPo deseti minutách je připraven restart. Box Williamsu o této skutečnosti Sennu informuje, ten potvrzuje příjem, žádné problémy s vozem nehlásí.\nZávod pokračuje šestým kolem, Senna předvádí vynikající start a spolu se Schumacherem unikají zbytku startovního pole.\nSedmnáct minut po startu VC San Marína dvojice jezdců protíná cílovou pásku 6. kola závodu a Senna se přibližuje zatáčce Tamburello, zatáčka se stáčí stále více vlevo, Senna přejíždí příčné pásy nově položeného asfaltu a podobně jako v předchozím kole reaguje jeho monopost na náhlou změnu povrchu rojem jisker vyletujícím ze zádi jeho Williamsu. Jede rychlostí 310 km/h. O několik sekund později se dráha jeho monopostu narovnává, bílá zeď lemující zatáčku se nezadržitelně blíží. Během necelých dvou sekund přejel jeho monopost travnatý pás, krátkou únikovou zónu a přesně 17 minut a 23 sekund po startu závodu přichází tvrdý impakt do nechráněné betonové zdi.\nNecelou půl minutu po nárazu přibíhá k Ayrtonovi první traťový komisař. Po chvilce se objevují další záchranáři s hasicími přístroji, k monopostu se však nepřibližují a čekají na příjezd lékařského vozu.\nZávod je červenými vlajkami zastaven.\n\nMinutu a čtvrt po srážce přijíždí lékařské vozidlo s profesorem Watkinsem. Když se lékařům podaří sundat přilbu a speciálním límcem zafixovat hlavu, vyprošťují Sennu z vraku a pokládají ho na zem. O kousek dál právě na závodní dráze přistává helikoptéra, do které je Senna po chvíli naložen a za potlesku tribun odlétá do boloňské nemocnice Maggiore, kam dorazí za dalších 18 minut. Během letu Sennu postihne srdeční zástava, činnost srdce však lékaři dokážou, alespoň prozatím, obnovit.\nZáběry televizních kamer mezitím ukazují otisk dvou pneumatik na bílé zdi v místě nárazu. Pár metrů od trosky monopostu nelze na betonové zemi přehlédnout velkou červenou skvrnu.\n\nHelikoptéra zatím doletěla k nemocnici Maggiore, kde Senna prodělává další zástavu srdce, lékaři i tentokrát dokázali srdeční rytmus obnovit.\nPrimářka jednotky intenzivní péče Dr. Marie Teresa Fiandri později prohlásila, že během zástavy srdce došlo k nevratnému poškození mozku způsobeného nedostatkem kyslíku, rovněž u Senny potvrdila několikanásobnou frakturu lebky, prasklou spánkovou tepnu a krvácení ze spodiny lebeční. Řekla také, že Ayrton byl po celý čas v bezvědomí a že ihned po nárazu upadl do těžkého kómatu.\n\nNa závodní dráze se zatím připravuje restart závodu.\nJakmile bylo znovu odstartováno, vedení se ujal Gerhard Berger ve Ferrari, po devíti kolech však neodolal náporu Schumachera. Po jedenácti kolech pak Berger pro technickou závadu odstoupil.\n\nVe čtyři hodiny doktorka Fiandri prohlásila Sennu za klinicky mrtvého.\n\nV 16:20 pak Schumacher vítězně protíná cílovou čáru, následován na druhém místě Nicolou Larinim, na třetím místě pak dojel Fin Mika Häkkinen. Při vyhlašování vítězná trojice stále ještě netuší, jak na tom Senna ve skutečnosti je. Ceremoniál se sice obešel bez tradičního stříkaní šampaňským, ale až poté si jednotlivé jezdce odvedli týmoví manažeři stranou, aby jim oznámili, že Senna následky své nehody pravděpodobně nepřežije.\n\nV 18:40 doktorka Fiandri oznamuje, že Ayrton Senna před pár okamžiky zemřel.\n\nJeště v podvečer byla v Sao Paulu sloužena za Ayrtona Sennu smuteční mše pod širým nebem.\n\nPrezident Brazílie Itamar Franco zaslal rodině zesnulého oficiální kondolenci. Na znamení nejvyšší úcty udělil Sennovi in memoriam nejvyšší státní vyznamenání Národní řád za zásluhy a vyhlásil třídenní státní smutek.\n\nOd pondělního rána byl soudním nařízením okruh v Imole uzavřen. Přesto nad ochranným plotem u zatáčky Tamburello nechali lidé spoustu květin a transparentů. Další květiny lidé nechávali před institutem soudního lékařství Di medicina Legace, kam byl Senna v neděli večer převezen k soudem nařízené pitvě. Po pitvě státní zástupce potvrdil, že příčinou Sennovy smrti byla četná poranění hlavy, způsobená uraženým závěsem pravého předního kola, který prorazil hledí přilby a nad pravým obočím vnikl do mozku.\nV souvislosti s úmrtím Senny bylo zahájeno vyšetřování 17 osob.\n\nPo ukončení všech nezbytných lékařských procedur byla rakev se Sennovým tělem, zahalená do brazilské národní vlajky, převezena na boloňské letiště. Poté byla letecky transportována do brazilského Sao Paula.\n\nKdyž 4. května letadlo přistálo v Sao Paulu, cestu z letiště do Monumental Hall, kam byla rakev převážena, aby bylo lidem umožněno vzdát zesnulému poslední úctu, lemovaly desítky tisíc lidí s vlajkami a transparenty vyjadřujícími poslední úctu.\nKdyž rakev dorazila do budovy, byla zde nejdříve sloužena soukromá mše v kruhu rodiny. Po otevření pro veřejnost dosahovala fronta čekajících lidí několika kilometrů.\n\nDalší den bylo Sennovo tělo převezeno na hřbitov Morumbi. Jeho poslední cestu doprovázelo něco přes jeden a půl milionu lidí.\nCeremoniálu se pak zúčastnilo něco přes 500 lidí včetně rodiny, známých a spolujezdců.\nObřad konaný pod otevřeným nebem trval půl hodiny.\nNa hrobě Ayrtona Senny je vsazená mosazná deska s nápisem Ayrton Senna de Silva 21.3.1960 – 1.5.1994. Nada pode me separar do Amor de Deus. (Nic mě nedokáže oddělit od lásky Boží.)\n\ntučně vyznačené závody znamenají zisk pole position, závody vyznačené kurzívou označují zajetí nejrychlejšího kola v závodě\nJméno hvězdy: Ayrton Senna\n\nSouhvězdí: Auriga \"(Vozka)\"\n\nHvězdné souřadnice: RA 6h 53’ 55, 43’’ SD +37’ 56’’\n\n\"(Rozhodnutím Mezinárodní astronomické unie IAU)\"\n\n"}
{"id": "87617", "url": "https://cs.wikipedia.org/wiki?curid=87617", "title": "Úhlopříčka", "text": "Úhlopříčka\n\nÚhlopříčka (též diagonála) je úsečka, která spojuje dva různé nesousední vrcholy mnohoúhelníka nebo mnohostěnu.\nPočet úhlopříček v mnohoúhelníku je možno vypočítat podle vzorce: formula_1 -kde „\"n\"“ je počet vrcholů mnohoúhelníku (větší než 3).\n\nDélka úhlopříčky se často dá spočítat pomocí Pythagorovy věty. Obecně pomocí kosinové věty.\n\nPomocí úhlopříček lze určit, zda je mnohoúhelník konvexní či nekonvexní. Pokud všechny body úhlopříček náleží mnohoúhelníku, je mnohoúhelník konvexní, pokud ne, je nekonvexní.\n\n\nČtyřstěn nemá žádnou úhlopříčku.\n\nPětistěn má jen stěnové úhlopříčky.\n\nJehlan nemá tělesovou úhlopříčku, stěnové může mít jen v podstavě.\n\nZ každého vrcholu čtyřbokého hranolu vychází jedna tělesová úhlopříčka.\n\n"}
{"id": "87618", "url": "https://cs.wikipedia.org/wiki?curid=87618", "title": "Marie Gabriela Lažanská z Bukové", "text": "Marie Gabriela Lažanská z Bukové\n\nMarie Gabriela hraběnka Lažanská z Bukové, rozená Černínová z Chudenic (4. března 1695 – 23. července 1758) byla česká šlechtična z rodu Lažanských z Bukové a abatyše pražského ústavu šlechtičen. Zasloužila se též o barokní rozkvět západočeského města Manětín.\n\nMarie Gabriela byla dcera hraběte Tomáše Černína z Chudenic (1660–1700) a jeho ženy Zuzany Renáty, rozené hraběnky Bořitové z Martinic (1670–1770).\n\nV roce 1707, ve věku dvanácti let, byla provdána za mnohem staršího Václava Josefa Lažanského z Bukové (bylo mu v té době 34 let). Z manželství se narodily čtyři děti Maxmilián Josef (* 1710), Karel Václav (* 1712), Marie Anna (* 1713) a Marie Josefa (* 1715). V roce 1711 prodal V. J. Lažanský své ženě celé manětínské panství za 180 tisíc zlatých, ponechal si předkupní právo, a přestěhoval se na Chříč, kde spravoval tamní panství. Když v roce 1715 Václav Josef na Chříči zemřel, zdědila celé chříčské panství Marie Gabriela se svými syny.\n\nRok po koupi panství celé město Manětín vyhořelo, částečně i zámek a Marie Gabriela se podílela na jeho obnově. Na podzim 1715 podepsala smlouvu s Petrem Brandlem o malbě obrazů pro kostel sv. Jana Křtitele a kostel sv. Barbory a Brandl se v Manětíně zdržel do října 1716.\n\nVýjimečným krokem bylo požádání malíře Václava Dvořáka o portrétování jejího služebnictva. V letech 1715 až 1716 vznikl soubor 13 rozměrných pláten zachycující služebnictvo v životní velikosti. Obrazy jsou dosud umístěny v manětínském zámku.\n"}
{"id": "87626", "url": "https://cs.wikipedia.org/wiki?curid=87626", "title": "D'Alembertův operátor", "text": "D'Alembertův operátor\n\nV matematice a fyzice je d'Alembertův operátor, nebo d'Alembertián diferenciální operátor nazvaný podle Jeana le Rond d'Alembert. Jedná se o speciální případ Laplaceova operátoru pro čtyřrozměrný Minkowského prostor s metrikou diag(-1,1,1,1). Značí se značkou formula_1. Využívá se ve speciální teorii relativity, v elektromagnetismu a v relativistické formulaci kvantové teorie (viz Kleinova-Gordonova rovnice).\n\nd'Alembertův operátor v kartézských souřadnicích je roven\n\nnebo speciálně za použití souřadnic (\"ct\",\"x\",\"y\",\"z\")\n\nV látkovém prostředí se někdy používá definice\n\nkde formula_5 jsou permeabilita a permitivita daného materiálu a \"N\" je jeho index lomu.\n"}
{"id": "87628", "url": "https://cs.wikipedia.org/wiki?curid=87628", "title": "Metro v Dnipru", "text": "Metro v Dnipru\n\nMetro v Dnipru, Dniperské metro (ukrajinsky \"Дніпровський метрополітен\", \"Днепровский метрополитен\", do latinky přepisovatelné jako \"Dniprovskyj Metropoliten\") je systém metra v Dnipru. V současnosti jej tvoří jedna jediná linka o šesti stanicích.\n\nMetro v Dnipru je třetí, které bylo otevřené na Ukrajině, a to roku 1995. Je v provozu od 5:30 do 23:00 hodin a ročně přepraví 8 milionů lidí. Rozchod kolejí činí 1524 mm (široký rozchod), použité napětí pak 824 V.\n\nMetro se veřejnosti otevřelo 29. prosince roku 1995, v sestavě šesti stanic a o délce 7,1 km. Další tři stanice na úseku dlouhém 2,1 km, pokračujícím východně od současně provozovaného, jsou stále ve stavbě. S jejich otevřením se počítá do roku 2019. Výhledově je také plánována druhá linka, která podejde řeku Dněpr. Hotová síť má mít délku 80 km a celkově tři linky.\n\nZ celkového počtu šesti stanic je pět hluboko založených a jedna založená mělce. Čtyři jsou jednolodní, jedna pilířová a již zmíněná mělce založená pak pilířová trojlodní. Výzdoba stanic je provedena v typickém sovětském stylu, tj. často je používán mramor a ostatní druhy dekorativního kamene. Vzhledem k tomu, že však systém byl otevřen až několik let po pádu SSSR není architektonické ztvárnění podzemních prostor tak okázalé.\n\nV provozu jsou vozy série 81-71 (podobné jezdí i v Praze, Budapešti a Varšavě). V dobách otevření metra jezdily v pětivozových soupravách, ty však byly zkráceny na tří- a čtyřvozové vzhledem k nízkému vytížení metra.\n\nProvozované stanice:\n\n\nRozestavěné stanice:\n\n\n"}
{"id": "87630", "url": "https://cs.wikipedia.org/wiki?curid=87630", "title": "Diego Maradona", "text": "Diego Maradona\n\nDiego Armando Maradona (* 30. října 1960 Lanús, Buenos Aires) je bývalý argentinský fotbalista a bývalý trenér argentinské fotbalové reprezentace. V současnosti vede tým Al-Fudžajra. Všeobecně je považován za jednoho z nejlepších a nejtalentovanějších světových hráčů všech dob. S národním týmem Argentiny zvítězil ve finále Mistrovství světa hráčů do 20 let 1979 v Japonsku, mistrovství světa 1986 v Mexiku a byl druhý na mistrovství světa 1990 v Itálii. Pelé ho roku 2004 zařadil mezi 125 nejlepších žijících fotbalistů.\n\nDiego Maradona vyrůstal ve Villa Fiorito, chudinské čtvrti hlavního města Argentiny Buenos Aires. Má dva mladší bratry, Huga a Eduarda. Oba byli rovněž profesionálními fotbalisty. Svůj debut v profesionálním fotbale si Maradona prožil v týmu Argentinos Juniors 20. října 1976, deset dní před svými šestnáctými narozeninami. V tomto klubu Maradona hrál do roku 1981, poté přestoupil do týmu Boca Juniors. Po mistrovství světa v roce 1982 změnil své působiště znovu, tentokrát se stěhoval do španělské Barcelony. Maradona byl ofenzivní hráč malého, podsaditého vzrůstu. Jeho krátké silné nohy a nízko položené těžiště mu dávaly výhodu v krátkých sprintech, navíc byl Maradona geniální míčový kouzelník. Hrál zpravidla levou nohou, a to i v situacích, kdy bylo vzhledem k poloze míče zdánlivě vhodnější hrát pravačkou.\n\nNa mistrovství světa MS 1982, MS 1986, MS 1990, MS 1994 odehrál 21 zápasů a vstřelil 8 branek.\n\nV osobním životě Maradonu stíhala nejen obrovská sláva a uznání, ale i závislost na kokainu a pohyb ve zločineckém podsvětí.\n\n\n\n"}
{"id": "87639", "url": "https://cs.wikipedia.org/wiki?curid=87639", "title": "Ladronka", "text": "Ladronka\n\nLadronka je jedna z nejznámějších pražských usedlostí, její adresa je Tomanova 1028/1. Stojí nedaleko od břevnovské vilové zástavby. Přilehlý park Ladronka slouží pěším, cyklistům a především bruslařům; konají se zde různé kulturní akce, jako např. Ladronkafest, Čarodějnice na Ladronce a jiné.\n\nNa místě dnešní usedlosti stál původně viniční lis ze 14. století založený Karlem IV. V roce 1688 prodal baron Švihovský pozemky hraběti Filipu Ferdinandovi de la Crone, lidově z Ladronu. Právě po něm měla být usedlost pojmenována, jiný výklad odvozuje název z italského výrazu „ladrone“ (lupič). Hrabě nechal na pozemcích vybudovat zájezdní hostinec, který byl v provozu až do 2. poloviny 19. století. Celé tehdejší panství bylo velmi rozlehlé, patřila do něj i smíchovská usedlost Ladronka čp. 121 v ulici Pod Kotlářkou.\n\nNa počátku 18. století koupil usedlost velkopřevor řádu Maltézských rytířů, hrabě Volf Pötting z Persingu, jehož rod je úzce spjat s historií nedaleké pražské usedlosti Petynka. V roce 1713 vypukl mor a oficiální břevnovský hřbitov nestačil, byli mrtví pohřbíváni do společného hrobu u Ladronky. Řádu maltézských rytířů patřila usedlost až do roku 1922, poté přešla do majetku hl. m. Prahy. V její blízkosti byla chudinská kolonie a Ladronka byla využita na velmi skromné byty. V roce 1977 byly v už tak chátrajícím objektu, o který se nikdo nestaral, sklady.\n\nAčkoli byla usedlost prohlášena v roce 1964 kulturní památkou, areál dál chátral a v roce 1993 ho obsadili squateři – anarchističtí aktivisté z okruhu časopisu \"Autonomie\" – s cílem vybudovat zde Autonomní kulturně sociální centrum. Ti se pak o usedlost v rámci svých omezených finančních možností starali. Centrum nekomerční kultury zaměřené na prezentaci projektů alternativní a okrajové subkulturní scény (koncerty, divadelní představení, výstavy, přednášky, diskusní setkání) zde pak fungovalo až do 9. listopadu 2000, kdy byli squateři násilně vystěhováni městskou policií ve spolupráci se soukromou bezpečnostní agenturou.\n\nV roce 2004 byla zahájena rekonstrukce za 74 milionů korun a v září 2005 zde bylo otevřeno nové kulturně-společenské centrum. Značných změn doznal i přiléhající park, ve kterém byl postaven asfaltový bruslařský okruh délky 3400 metrů.\n\nRekonstruovaná Ladronka získala několik ocenění:\n\nAreál se brzy stal vyhledávaným místem pro bruslaře a jeho kapacita přestávala stačit. Praha 6 proto uvažovala o rozšíření. Projekt\nnazvaný \"Areál volného času Ladronka II. a III. etapa\" byl realizován na přelomu let 2009 a 2010 a byl podpořen dotací z Operačního programu Praha-Konkurenceschopnost Evropského fondu pro regionální rozvoj částkou 46,2 milionů korun, celkové náklady činily 69 milionů korun. Areál byl rozšířen směrem k Vypichu, přibyl asi 1,5 km in-line drah, které jsou od okolních silnic odděleny nově vysazenými stromy. Hlavní bruslařský okruh má nyní délku 4229,5 metru (desetina maratonu). Součástí projektu byla také výstavba bezbarierového podchodu pod rušnou Kukulovou ulicí umožňující napojení na malý 300metrový okruh u komerčního centra Vypich (Kaufland). Mimo to byla u samotné usedlosti zřízena hřiště na plážový volejbal a pétanque a vyhlídka.\n\n"}
{"id": "87642", "url": "https://cs.wikipedia.org/wiki?curid=87642", "title": "Newspeak", "text": "Newspeak\n\nNewspeak (česky: novořeč) je jazyk z knihy George Orwella 1984 (\"Nineteen Eighty-Four\"). Newspeak je založen na angličtině, která je zde jmenována jako Oldspeak, ovšem má velice zjednodušenou gramatiku a zúženou slovní zásobu. Takto okleštěný jazyk měl sloužit totalitně vládnoucí Straně k tomu, aby občané neměli ani výrazy k vyjádření nesouhlasu s politikou Strany. Autor doplnil román doslovem, kde se věnuje problematice Newspeaku a vysvětluje jeho základní principy. Odtud i následující citace:\n\n\n\n\n\n\n\n\n\n\nObdobná zkratková slova byla opravdu používána za různých totalitních zřízení, například za komunismu (politbyro, kominterna, politruk) nebo za nacismu (gestapo).\n\nSlovo Newspeak, výraz označující fiktivní jazyk, ve kterém nemají být prostředky k vyjádření nesouhlasu s oficiální ideologií se více či méně vžilo mezi uživateli diskusních fór na Internetu. Někdy je používáno zvláště pokud se diskutuje o politice. Pokud o nějakém výrazu či označení řekneme, že je Newspeakem, vyjadřujeme tím svůj názor, že bylo do jazyka například častým používáním v médiích \"vpašováno\", aby si veřejnost zvykla nepoužívat označení, které vyjadřuje polemiku o oficiálních prohlášeních vlády nebo nesouhlas s nimi.\n\nKarel Hvížďala poukazuje používání doublespeeku jako nástroji k vytváření pseudozpráv s domnělým obsahem a určeným k falešným závěrům příjemce:\n\n\n"}
{"id": "87643", "url": "https://cs.wikipedia.org/wiki?curid=87643", "title": "Hormizd II.", "text": "Hormizd II.\n\nHormizd II. byl perský velkokrál z rodu Sásánovců vládnoucí v letech 302–309. Jeho otcem byl král Narsé (vládl 293–302), syny králové Ádhar Narsé a Šápúr II.; mimoto jsou známi ještě synové Hormizd a Šápúr (pozdější král Saků) a někdy k nim bývá řazen i budoucí velkokrál Ardašír II., jehož však část autorů označuje za syna Šápúra II.\n\nHormizd, který zdědil říši po svém otci Narséovi, se z politických důvodů oženil s kušánskou princeznou. Za jeho vlády nedošlo k větším bojům s Římany, třebaže některé pozdější prameny, například dosti problematická Arbélská kronika, tvrdí opak.\n\nZ náboženského hlediska byl Hormizd II. tolerantním panovníkem, a to zřejmě i vůči křesťanům, perzekvovaným zejména za Bahráma II. (276–293) – každopádně chybí doklady o jakýchkoli pronásledováních. Hormizdovo panování je jinak velmi špatně doloženo prameny, více informací je vlastně k dispozici až o dynastických zmatcích po jeho smrti, jež na perský trůn vynesly budoucího velkého válečníka Šápúra II., tehdy v kojeneckém věku; při těchto nepokojích byl nejstarší králův syn Ádhar Narsé po krátké vládě sesazen a další syn Hormizd skončil ve vězení.\n\n"}
{"id": "87649", "url": "https://cs.wikipedia.org/wiki?curid=87649", "title": "Otáčení", "text": "Otáčení\n\nRotace (též rotační nebo otáčivý pohyb) čili otáčení je takový pohyb tuhého tělesa, při kterém se všechny body tělesa otáčejí kolem jedné společné osy se stejnou úhlovou rychlostí. Otáčivý pohyb může vykonávat i těleso, které není tuhé, pak mluvíme například o diferenciální rotaci.\n\nTrajektoriemi jednotlivých bodů tělesa jsou kružnice (nebo jejich části), jejichž středy leží na (okamžité) ose otáčení.\n\nKinetická energie \"E\" tuhého tělesa při otáčivém pohybu je rovna formula_1, kde \"J\" je moment setrvačnosti tělesa vzhledem k ose otáčení a \"ω\" je úhlová rychlost, se kterou se těleso otáčí.\n\nPokud jsou na rotujícím tělese prováděna měření, mohou být výsledky odlišné od výsledků naměřených v inerciálních vztažných soustavách.\n\nJako osa otáčení se označuje přímka, kolem které se těleso při otáčivém pohybu otáčí.\n\nBody tělesa, které na ose leží, zůstávají na svých místech, jejich rychlost je nulová.\n\nPři otáčivém pohybu se rozlišuje pohyb kolem pevné osy nebo kolem okamžité (volné) osy.\n\nPři otáčení kolem pevné osy lze zvolit dva body tělesa, které jsou v klidu. Tyto dva body určují přímku, která je osou rotace (otáčení). Všechny body ležící na ose otáčení jsou při tomto druhu pohybu v klidu. Při otáčení kolem pevné osy má osa stálý směr a všechny body tělesa kolem ní opisují kruhové oblouky se středem na ose otáčení. Všechny body tělesa mají stejnou úhlovou rychlost určenou vztahem formula_2 a stejné úhlové zrychlení dané vztahem formula_3.\n\nPříkladem pohybu kolem pevné osy je např. kyvadlo, popř. torzní kyvadlo.\n\nPokud osa rotace mění svou polohu v prostoru, je velikost úhlové rychlosti opět dána vztahem formula_2. V takovém případě se hovoří o otáčení kolem okamžité (volné) osy. Při obecném pohybu změní po určité době okamžitá osa rotace svou polohu v prostoru a nová poloha je s předchozí polohou obecně mimoběžná.\n\nVšechny osy souměrnosti tělesa jsou volnými osami.\n\n"}
