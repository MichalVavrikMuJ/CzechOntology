{"id": "197877", "url": "https://cs.wikipedia.org/wiki?curid=197877", "title": "Americká socialistická strana", "text": "Americká socialistická strana\n\nAmerická socialistická strana (anglicky \"Socialist Party of America\") byla socialistická strana působící ve Spojených státech. Vznikla roku 1901 sloučením krátce působící Sociálně demokratické strany a částí bývalé Americké socialistické strany práce. Ze začátku strana působila spíše v místní politice, později se však zapojila i do prezidentských voleb a měla své parlamentní zastoupení. Roku 1918 byl uvězněn vůdce strany Eugene V. Debs za protiválečné prohlášení. V lednu 1919 vyzval Lenin levé křídlo strany ke vstupu do Komunistické Internacionály, avšak nestalo se tak, protože komunisté nedokázali ovládnout vedení strany. Proto byla roku 1921 založena samostatná Komunistická strana. Oslabení socialisté se proto v roce 1924 aktivně nezúčastnili prezidenstkých voleb, ale podporovali kandidáta Pokrokové strany. Ve 30. letech podporovali New Deal.\n\n\n\n"}
{"id": "197880", "url": "https://cs.wikipedia.org/wiki?curid=197880", "title": "Jakob Hutter", "text": "Jakob Hutter\n\nJakub Hutter († 25. února 1536 Innsbruck) byl tyrolský anabaptistický vůdce a zakladatel náboženské skupiny zvané hutterité.\n\nByl to kloboučník z Jižního Tyrolska (dnes sever Itálie). Stal se vůdcem radikálního křesťanského hnutí, které se objevilo v německy mluvících oblastech Evropy v první polovině 16. století (viz habáni). Muži i ženy opouštěli římskokatolickou církev, která byla podle nich porušená a nemohla již více naplnit jejich duchovní potřeby. Tisíce se nechávali křtít na důkaz své nové víry, ačkoliv bylo toto překřtívání v očích tehdejšího světa hodno trestu smrti. Na Moravě tehdy vládla náboženská tolerance a tak se tyrolští anabaptisté (novokřtěnci), jak se jim říkalo, utíkali pod vedením Huttera právě sem. Zde spolu s dalšími skupinami (habánů) žili v komunitách se společným vlastnictvím majetku, zastávali nenásilí a křest vědomě věřících (zpravidla tedy dospělých).\n\nJakob Hutter cestoval mezi Tyrolskem a Moravou, učil (kázal) a křtil. Byl silná, vůdčí, obdarovaná osobnost. V roce 1534 ho sbor v Hustopečích povolal za svého pastora a toto společenství se pod jeho vedením brzy stalo střediskem moravského anabaptismu. To ale trvalo krátce. Zatčen byl 1. prosince 1535 a odvezen do Innsbrucku, kde byl mučen a pak 25. února 1536 zaživa upálen.\n\nJeho slova se dochovala v osmi dopisech, které napsal oddělen pronásledováním od svých bratří a sester. Ale jeho odkaz trvá v církvi, která přijala jeho jméno, přežila pronásledování a existuje i dnes – jde o několik tisíc hutteritů, žijících ve farmářských komunitách v kanadské Albertě a Manitobě a v Montaně a Jižní Dakotě v USA.\n\n\n"}
{"id": "197881", "url": "https://cs.wikipedia.org/wiki?curid=197881", "title": "Mykines", "text": "Mykines\n\nMykines (dán: \"Myggenæs\") je nejzápadnější Faerský ostrov. Má rozlohu 10,3 km² a 19 obyvatel.\n\nNa ostrově jsou dvě hory: Knúkur s 560 metry a Árnafjall s 350 metry. Je zde pouze jedna osada Mykines. Na západ od Mykinesu je ostrůvek Mykineshólmur, kde je maják. Jedinou možností k přístupu na ostrov je trajekt.\n\nNarodil se zde malíř Sámal Joensen-Mikines (1906–1979)\n\n"}
{"id": "197882", "url": "https://cs.wikipedia.org/wiki?curid=197882", "title": "Džengiš Čokusu", "text": "Džengiš Čokusu\n\nDžengiš čokusu nebo Tömür (kyrgyzsky \"Жеңиш чокусу, Žeŋiš čokusu,\" ujgursky تۆمۈر, transliterováno \"Tömür,\" čínsky 托木尔峰, pinyin \"Tuōmù'ěr Fēng,\" český přepis \"Tchuo-mu-er-feng)\", známý též pod ruským názvem Pik Pobědy \"(Пик Победы),\" v překladu „Štít vítězství“, je se 7439 m nejvyšší horou Kyrgyzstánu a celého pohoří Ťan-šan.\nNachází se na hřebenu Kokšaal-Tau Centrálního Ťan-Šanu na hranici Kyrgyzstánu a Číny, jihovýchodně od jezera Issyk-kul a 16 km jihozápadně od druhé nejvyšší hory pohoří Chan Tengri. Z geologického pohledu jde o nejsevernější sedmitisícový vrchol na Zemi, neboť u severnějšího Chan Tengri překračuje výšku sedmi tisíc metrů pouze ledovcová čapka. Okolí hory je silně zaledněno, ze severních úbočí hory stéká ledovec Inylček, který je se svou délkou 62 km čtvrtý nejdelší na Zemi (ref- z anglické).\n\nOblast centrálního Ťan-Šanu historicky tvořila přirozenou hranici mezi sférou vlivu Ruska a Číny. Ačkoli carská vojska v průběhu 19. století několikrát vstoupila do západní Číny, oblasti na jih a východ od vrcholu vždy zůstaly součástí Číny.\n\nPřed topografickým měřením v roce 1943 byl za nejvyšší vrchol Ťan-Šanu považován Chan Tengri. Při příležitosti 20. výročí založení Komunistického svazu mládeže v roce 1938 byla do oblasti centrálního Ťan-Šanu vyslána horolezecká expedice s cílem najít a zdolat nejvyšší vrchol celého pohoří. 19. 9. 1938 pak členové této expedice L. Gutman, E. Ivanov a A. Sidorenko z ledovce Zvězdočka vrchol zdolali, pomocí starého leteckého altimetru určili jeho výšku na 6900 metrů a pojmenovali Štít 20 let Komsomola. V průběhu roku 1943 probíhal v oblasti topografický průzkum, který určil přesnou výšku vrcholu 7439 metrů, což z vrcholu dělalo nejvyšší vrchol Ťan-Šanu a druhý nejvyšší vrchol Sovětského svazu. Na počest ruského vítězství u Stalingradu byl vrchol přejmenován na Pik Pobedy (Štít vítězství). Vzhledem k velkému výškovému rozdílu měření došlo ke zpochybnění předešlého výstupu. Nicméně později byl výstup z roku 1938 uznán.\n\nPo druhé světové válce bylo vyvinuto značné úsilí o zlezení tohoto oficiálně dosud nezlezeného vrcholu. V roce 1955 došlo na vrcholu ke katastrofě, kdy většina účastníků kazašské expedice vedené E. M. Kolokolnikovem zahynula ve výšce 6900 metrů ve sněhové bouři. První nezpochybnitelný úspěšný výstup byl uskutečněn v roce 1956 týmem sovětských horolezců pod vedením Vitalije M. Abalakova. V roce 1958 byl vrchol poprvé dosažen východním hřebenem skupinou I. Erokina, v roce 1961 skupina D. Medzmarišviliho otevřela novou cestu po západním hřebenu, která je dnes používána jako klasická. Nebezpečí této cesty spočívá mimo jiné ve velmi dlouhém postupu po hřebenu ve výškách kolem 7000 metrů. První úspěšný traverz celého vrcholového hřebenu byl uskutečněn v roce 1970. První výstup z jižní - Čínské - strany byl uskutečněn čínskou expedicí v roce 1977. Všechny výstupové trasy jsou náročnými horolezeckými výstupy obtížnosti 5B nebo vyšší ruské škály. Hora je považována za nejobtížnější sedmitisícovku v bývalém Sovětském svazu.\n\n\n"}
{"id": "197885", "url": "https://cs.wikipedia.org/wiki?curid=197885", "title": "Koláč", "text": "Koláč\n\nKoláč je druh pečiva, který se připravuje pečením. V závislosti na připravovaném druhu může být zhotoven z různých druhů těsta. Koláčem se nazývají buď menší drobné kousky pečiva s náplní či bez ní, nebo velký plát těsta s náplní, která může být sladká nebo slaná. \n\nV Čechách se nejčastěji jako koláč označuje menší kruhové pečivo, které má ve svém středu sladkou náplň (makovou, tvarohovou, ořechovou, marmeládovou atd.) Tradiční české koláčky se používají na vesnicích během posvícení jako sváteční pohoštění a nebo při významných událostech (např. svatba). Jsou většinou malé s průměrem nepřesahující 8 cm a pouze s jedním druhem náplně a posypané sladkou drobenkou, či cukrem. Pečou se z kynutého těsta.\n\nNa Moravě se nejčastěji podávají velké kruhové koláče. V některých oblastech mají krajové názvy, například na Valašsku se pečou tzv. frgály, velikosti přibližně 25 centimetrů v průměru. Jsou z kynutého těsta a plní se nejčastěji povidly z jablek, hrušek či švestek. \n\nV jižních a západních Čechách (zejména na Chodsku) mají koláče také velký průměr a zdobí se kontrastními ornamenty nejčastěji z povidel, máku a tvarohu. Podávají se nakrájené na trojúhelníky podobně jako pizza. \n\nNa některých místech v Česku se peče \"svatební koláč\", který je mnohem větší a který současně pojídají oba novomanželé.\n\n\n"}
{"id": "197887", "url": "https://cs.wikipedia.org/wiki?curid=197887", "title": "Koláček", "text": "Koláček\n\nKoláček je primárně zdrobnělina slova koláč, ovšem v přeneseném významu je používáno též jako příjmení.\n\n\n"}
{"id": "197889", "url": "https://cs.wikipedia.org/wiki?curid=197889", "title": "Suðuroy", "text": "Suðuroy\n\nSuðuroy (dán.: \"Suderø\", isl.: \"Suðurey\", čes.: \"jižní ostrov\") je čtvrtý největší a nejjižnější Faerský ostrov. Má 163,7 km² a 5 041 obyvatel.\nNejvyšším bodem ostrova je hora Gluggarnir, měřící 610 m, ale známější je rozhodně hora Beinisvørð, která je na západ od vesnice Sumba. Pouze 0,1 % rozlohy ostrova tvoří voda.\n\nNejvětšími městy jsou:\n\nNa ostrově Suðuroy byl v roce 1892 založen nejstarší fotbalový klub na Faerských ostrovech Tvøroyrar Bóltfelag, který byl v té době devátým nejstarším klubem Dánska. Na ostrově jsou další tři fotbalové kluby VB Vágur, Royn z Hvalby a fotbalový klub ze Sumby.\n\nNávštěvníci ostrova Suðuroy sem cestují trajektem z Tórshavnu. Cesta trvá přibližně dvě hodiny a když je hezké počasí, je zde krásný pohled na devět z osmnácti Faerských ostrovů. Jsou to Streymoy, Nólsoy, Hestur, Koltur, Sandoy, Skúvoy, Stóra Dímun, Lítla Dímun a Suðuroy. Na ostrově funguje autobusová doprava, která vede z přístavu Drelnes do ostatních částí ostrova.\n\n"}
{"id": "197890", "url": "https://cs.wikipedia.org/wiki?curid=197890", "title": "Charóndas", "text": "Charóndas\n\nCharóndas, řecky Χαρονδας (asi 7. století př. n. l.) byl řecký filozof a zákonodárce.\n\nVydal veršovaný zákoník pro Řeky v sicilské kolonii Katané; brzy se rozšířil i do jiných oblastí. V zákoníku mj. zavedl povinnou státem financovanou výuku čtení a psaní pro syny všech občanů. \n\nDle tradice jednou ve spěchu zapomněl odložit zbraň a vstoupil s ní do lidového shromáždění, ačkoli jeho vlastní zákon trestal takové jednání smrtí. Jakmile byl na své pochybení upozorněn, vlastní rukou se probodl, čímž dal důkaz své stálosti a úcty k právu.\n"}
{"id": "197892", "url": "https://cs.wikipedia.org/wiki?curid=197892", "title": "Pračka vzduchu", "text": "Pračka vzduchu\n\nPračka vzduchu je filtrační systém používaný v externí klimatizaci pro zbavení vzduchu prachových částic a přirozených nečistot. Princip zachycování nečistot na polarizované karbonové filtry je využit ve dvoucestných nebo trojcestných systémech pro sterilizaci vzduchu.\nDělit je můžeme například na adiabatické polytropické.\n\nPračky vzduchu se používají v rekreačních zařízeních, zejména jako součást vybavení přímořských otevřených restaurací. Trojcestné systémy, které v poslední fázi dodávají do ventilovaného vzduchu parfém „mořský vzduch“, vytvářejí na pláži „přirozenou“ atmosféru, které by jinak dominoval skutečný pach moře.\n\nProud vzduchu v pračce je usměrňováno na laminární proudění pomocí usměrňovacích plechů. Vzduch prochází přes registr s tryskami, které vytváří vodní mlhu. Pomocí odlučovače kapek odloučíme kapénky, které se nestačily odpařit. Odloučená voda je jímána do zásobníku, ve kterém se filtruje a je opět používána pro vlhčení.\n\nVzduch proudí labyrintem trubek z polopropustného materiálu (tvrzený papír, neglazovaná keramika apod.) V trubkách proudí voda a na povrchu trubek se vytváří malé blány vody (proto se jim také říká blánové), které zvlhčují vzduch. Na zadních stranách trubky, která je v zákrytu ke směru proudění vzduchu se mohou usazovat nečistoty. Abychom tomuto zabránili, otáčíme trubkami a tak je částečně čistíme.\n"}
{"id": "197895", "url": "https://cs.wikipedia.org/wiki?curid=197895", "title": "Kunoy", "text": "Kunoy\n\nKunoy (dán.: \"Kunø\", isl.: \"Kuney\", čes.: \"ostrov žen\") je faerský ostrov. Má rozlohu 35,5 km² a 157 obyvatel.\n\nLeží mezi ostrovy Kalsoy na západě a Borðoy na východě. Je zde 11 hor, z toho nejvyšší Kúvingafjall s výškou 830 metrů. Jsou zde tři osady: Kunoy se 65 obyvateli, Haraldssund se 74 obyvateli a Skarð s žádnými obyvateli. Města Kunoy a Haraldssund byly spojeny tunelem v roce 1988. V Haraldssundu je most na ostrov Borðoy. Na ostrově není téměř žádná voda.\n\nZ vesnice Skarð pocházel básník, politik a učitel Símun av Skarði (1872–1942). Byl zakladatelem faerské hymny Mítt alfagra land.\n\n"}
{"id": "197896", "url": "https://cs.wikipedia.org/wiki?curid=197896", "title": "Gedeon Burkhard", "text": "Gedeon Burkhard\n\nGedeon Burkhard (* 3. července 1969, Mnichov, Bavorsko, Německo) je německý herec a dabér.\n\nSyn herečky Elisabeth von Molo (* 1944) a Wolfganga Burkharda, který je jeho manažer, pochází z rodiny s hereckou tradicí. Pradědeček z otcovy strany, Alexander Moissi (1879-1935) byl známý německo-rakouský herec albánsko-italského původu, prateta ze strany matčiny Trude von Molo (1906-1989) byla rakouská herečka, dědeček ze strany matčiny, Conrad von Molo (1906-1997) byl německo-rakouský filmový producent. Pradědeček ze strany matčiny Walter von Molo (1880-1958) byl německý spisovatel.\n\nGedeon získal vzdělání na anglické internátní škole a roku 1979 stanul poprvé před kamerou v televizním filmu \"Blut und Ehre\".\n\nPřed kamerou poprvé stanul v deseti letech. Českým divákům se představil mimo jiné v pohádce \"Šípková Růženka\", v seriálu \"Náhrdelník\", \"Strom přání\" a v romantickém filmu \"Láska v Benátkách\". V Americe, kde rok žil, natočil dvoudílný katastrofický snímek Oheň, pojednávající o práci hasičů, kteří likvidují lesní požáry. Ve volném čase se rád věnoval vodním sportům a golfu. Také propadl motokrosu, rád jezdí v motokárách.\n\nV roce 1992 získal bavorskou filmovou cenu za roli ve filmu Kleine Haie (Malí podvodníci). V roce 1998 se stal nejpřitažlivějším mužem časopisu Bild a v roce 1999 dostal cenu Romy za nejoblíbenějšího seriálového hrdinu. Největšího hereckého úspěchu dosáhl v seriálu Komisař Rex, v roli Alexandera \"Alexe\" Brandtnera, během jehož natáčení žil ve Vídni. V letech 2006-2007 hrál v německém akčním kriminálním seriálu Kobra 11 vrchního komisaře Chrise Rittera, v hlavní roli s Erdoganem Atalayem.\n\nTaké dabuje, namluvil například Keanu Reevese ve filmu Noc předtím a Joaquina Phoenixe ve filmu Znamení.\n\nMěří 178 cm. V roce 1996 se v Las Vegas oženil s B. Cunninghamovou. Manželství skončilo rozvodem po čtyřech měsících. Roku 2004 se jemu a jeho dnes už bývalé přítelkyni Filomeně Iannacone (* 1979) narodila dcera Gioia Filomena. S přítelkyní Anikou Bormann žije v Berlíně.\n\nV únoru 2015 Burkhard oznámil na tiskové konferenci v Praze, že v připravovaném kinofilmu o české herečce Lídě Baarové (režie: Filip Renč) hraje jejího přítele a hereckého partnera, německého herce Gustava Fröhlicha. Kvůli natáčení žije do února 2016 v Česku a Rakousku.\n\nV seriálu Komisař Rex si zahrál jak zločince v roce 1994 v epizodě \"Amok\" tak i hlavního policejního detektiva (1998–2001, 4.– 6. řada).\n\n\n"}
{"id": "197897", "url": "https://cs.wikipedia.org/wiki?curid=197897", "title": "Svínoy", "text": "Svínoy\n\nSvínoy (dán.: \"Svinø\", čes.: \"prasečí ostrov\") je Faerský ostrov. Má rozlohu 27,4 km² a 52 obyvatel. Jedinou osadou na ostrově je Svínoy.\n\nNachází se na severovýchodě Faerských ostrovů mezi ostrovy Borðoy a Viðoy na západě a Fugloy na východě. Ostrov se dělí na dva nerovnoměrné poloostrovy. Na ostrově je 7 vrcholů:\n"}
{"id": "197898", "url": "https://cs.wikipedia.org/wiki?curid=197898", "title": "Nólsoy", "text": "Nólsoy\n\nNólsoy (, ) je Faerský ostrov. Má rozlohu 10,3 km² a 252 obyvatel.\n\nNachází se východně od největšího a nejlidnatějšího Faerského ostrova Streymoy a na něm hlavní město Tórshavn. Je zde pouze jedna osada Nólsoy, která je na severu ostrova. Ve vesnici je pevninská šíje která spojuje ostrov na dva poloostrovy. Jsou zde 4 vrcholy, z toho nejvyšší Eggjarklettur měřící 372 m. Na jižním pobřeží je maják Borðan a na jihovýchodě maják Øknastangi. Majáky byly postaveny v 18. století.\n\n0,4 % rozlohy ostrova tvoří voda. Nejvíce z toho tvoří jezero Halavatn.\n"}
{"id": "197900", "url": "https://cs.wikipedia.org/wiki?curid=197900", "title": "Skúvoy", "text": "Skúvoy\n\nSkúvoy (dán.: \"Skuø\") je Faerský ostrov. Má rozlohu 10 km² a 50 obyvatel.\n\nNachází se mezi ostrovy Sandoy na severu a Stóra Dímun na jihu. Na ostrově jsou čtyři vrcholy, z toho nejvyšší Knúkur měřící 392 metry. Druhou, třetí a čtvrtou nejvyšší horou je Heyggjurin Mikli, Klettarnir a Høvdin. Na západním pobřeží jsou 300 až 400 metrů vysoké skály. Je zde pouze jedna osada Skúvoy.\n\n"}
{"id": "197902", "url": "https://cs.wikipedia.org/wiki?curid=197902", "title": "Smažený sýr", "text": "Smažený sýr\n\nSmažený sýr (lidově \"smažák\", ) je české a slovenské jídlo, které se připravuje smažením obaleného sýru typu eidam nebo ementál. Smaží se i obalovaný hermelín, příp. camembert (pak je ale v jídelníčcích označován souhrnně jako \"smažený hermelín\") nebo i jiné druhy sýrů, například niva či olomoucké tvarůžky (\"smažená niva\", \"smažené tvarůžky\"). Typické je pro české hostince a rychlá občerstvení, je snadný a rychlý na přípravu a dobře zasytí. Je podáván obvykle s bramborovými přílohami nebo ve fastfoodové verzi také v housce, typicky pak s tatarskou omáčkou, případně majonézou. Vzhledem k tomu, že se jedná o smažené a relativně tučné jídlo, jehož příloha navíc často bývá taktéž smažená, je považováno za nepříliš zdravé, zvláště pak při časté konzumaci.\n\nV pohostinských zařízeních se jedná o časté (a někdy jediné) jídlo pro vegetariány (spolu se smaženým obalovaným květákem, či žampiony, případně jinou zeleninou), které je levné (nachází se v nízké cenové hladině).\n\nRůzné formy smaženého sýru se vyskytují i v jiných evropských kuchyních už od středověku, kde se mohl lišit recepturou obalování, přípravy či druhem použitého sýra. Známý je například v italské a rakouské kuchyni, kde ale nezískal takovou popularitu jako v Česku. Tam se stal velmi populární už za První republiky a už tehdy dostal typickou českou přílohu, tatarskou omáčku. V současnosti je jedním z nejpopulárnějších českých jídel, v anketě Dáme jídlo se umístil smažený sýr šestý za klasikami české kuchyně. Nalézt ho lze v jídelníčku levných i vyhlášených restaurací.\n\nSmažený sýr se připravuje smažením na pánvi nebo ve fritovacím hrnci, před kterým je plátek sýra obalen podobně jako řízek v trojobalu (hladká mouka, vidličkou mírně našlehané vejce a strouhanka v tomto pořadí). Vzhledem k tomu, že sýr během smažení měkne a roztéká se, je doporučováno obalovací proces opakovat dvakrát nebo i třikrát, což zlepší pevnost obalu a zabrání vytečení sýra do fritovací nádoby či na pánev.\n\nSmažený sýr by se měl servírovat rychle po smažení, jelikož při ochlazení ztrácí své ceněné vlastnosti a chuť. Podává se obvykle s hranolky, americkými bramborami nebo vařenými bramborami, volitelně pak s tzv. zeleninovou oblohou a s tatarskou omáčkou nebo majonézou. V rychlých občerstveních pak mimoto také vložený do housky se zeleninou a tatarskou omáčkou nebo majonézou (\"smažený sýr v housce\").\n\nVyráběny jsou i levnější a méně kvalitní náhražky sýrů, ve kterých je kravský tuk nahrazován tukem rostlinným. Tyto výrobky nesmějí být označeny jako sýr. Pokud je na obalu uveden jako název výrobku např. lidově \"„smažák“\" a není uvedeno, že se jedná o sýr, pak jde o tuto náhražku.\n\n"}
{"id": "197905", "url": "https://cs.wikipedia.org/wiki?curid=197905", "title": "Melice (hrad)", "text": "Melice (hrad)\n\nMelice je zřícenina hradu ležící asi 6 km severovýchodně od Vyškova, mezi Pustiměří a Drysicemi. Od roku 1970 je chráněn jako kulturní památka ČR.\n\nHrad se poprvé v listinách objevuje roku 1339, jeho stavitelem byl olomoucký biskup Jan Volek. V tomto roce byl hrad již hotový, jako purkrabí se zde uvádí Beneš z Melic. Hrad byl opatřen kaplí, kterou dostavěl až Janův nástupce biskup Jan Očko z Vlašimi, což potvrdil nález kamenného erbu roku 1898 a při vykopávkách z let 1931–1938 se toto tvrzení jen potvrdilo. Z hradu se stalo reprezentativní sídlo olomouckých biskupů, kteří pokračovali ve vybavování interiérů. Melice spravovali biskupští leníci, k roku 1353 Heilein a Mikuláš z Mejlic, roku 1362 Ješek Šram a Janoš z Mejlic, roku 1373 Ješek a Alšík z Mejlic, roku 1380 Majnuš a Ješek z Mejlic. Biskup Mikuláš Melice zastavil roku 1383 markraběti Joštovi, v roce 1401 držel hrad zástavní věřitel Heralt z Kunštátu. Před rokem 1408 držel Melice v zástavě Znata z Mejlic a roku 1410 dolanský převor Štěpán. Hrad zanikl v dobách husitských válek. V létě roku 1423 přitáhla na Moravu výprava českých husitů, která dobyla několik významných bodů, mezi nimiž byl i biskupský hrad Melice, který se stal jedním z opěrných bodů husitů. V roce 1439 se uvádí hrad jako \"rozbořený, srovnaný ze zemí, jako hromada kamení narovnaných na zemi.\"\n\nNejvzácnějším nálezem z vykopávek jsou unikátní gotické kachle z honosných kamen, které stávaly v komnatě hradního paláce. Tyto kamna si nechal na zakázku zbudovat olomoucký biskup Václav Králík z Buřenic někdy mezi roky 1412–1416. Kachlová kamna měřila i s podstavcem 280 cm a byla sestavena z více jak 150 keramických kachlů. Různorodé motivy kamenného soklu znázorňovaly motivy a životní osudy pána hradu. Reliéfně zdobené části znázorňovaly jeho pozemskou pouť po stupíncích společenského žebříčku včetně nástrah mocností pekelných a vítězství nad nimi.\n\nZbytky hradu se nacházejí v blízkosti hranice vojenského újezdu Březina a jsou volně přístupné. Ke zřícenině vede zeleně značená okružní trasa z Pustiměře.\n\n\n"}
{"id": "197910", "url": "https://cs.wikipedia.org/wiki?curid=197910", "title": "Vodomilovití", "text": "Vodomilovití\n\nVodomilovití (Hydrophilidae) je čeleď brouků.\nČeleď obsahuje značné množství druhů, které jsou rozšířeny téměř po celém světě. Zástupci této čeledi bývají dobří letci s typickým tmavým zabarvením. Velikost dospělých brouků je závislá na druhu, nejmenší druhy mají 1 milimetr a největší druhy dosahují délky 10 centimetrů . Pro celou čeleď je typický způsob dýchání, kdy je na zadeček vzduch dopravován pomocí tykadel\nVodomilovití se živí řasami, proto zpravidla žijí v mělké, na řasy bohaté vodě. Pro rozmnožování vytváří samice kokony do nichž nakladou od padesáti do sta vajec, ze kterých se vylíhnou masožravé larvy, živící se červy a hmyzem.\n\n\n"}
{"id": "197913", "url": "https://cs.wikipedia.org/wiki?curid=197913", "title": "Bábovka", "text": "Bábovka\n\nBábovka je druh sladkého pečiva, které se peče z třeného nebo kynutého těsta. Jedná se o typické pečivo nejen v Česku, ale také v Polsku, Rakousku, na Slovensku a jižních částech Německa (zde známo jako \"Gugelhupf\" a obdobně); formou a složením se bábovce podobá i italský \"Panettone\" a francouzská \"Baba au rhum\".\n\nV Česku se bábovka připravuje nejčastěji dvoubarevná – se světlou a tmavou částí, přičemž tmavá část je tvořena z těsta obvykle barveného kakaem. V některých oblastech se do těsta před pečením přidávají rozinky, kandované ovoce, kokos či kousky čokolády. Bábovka se připravuje ve stejnojmenné speciální formě, která dává pečivu typický tvar s otvorem uprostřed, a dekoruje se posypáním moučkovým cukrem.\n\nV některých případech je možno do bábovky přidat potravinářská barviva, což umožňuje vytvořit různé netradiční barevné variace pečiva.\n\nJako bábovičky se označují hromádky vlhkého písku vytvářené malými dětmi pomocí stejnojmenných formiček (často podobných zmenšené formě na bábovku) v rámci hry na pískovišti.\n\nTřená bábovka se připravuje z těsta, které je vyráběno z mouky, vajíček a mléka. Našleháním bílku se získává základ pro světlou složku bábovky. Tmavá složka se připravuje přidáním kakaa. Jiná varianta bábovky se připravuje z oleje a vody namísto mléka.\n\nTěsto na kynutou bábovku se připravuje z mouky, vajíček, mléka a navíc másla a droždí.\n\n\n"}
{"id": "197914", "url": "https://cs.wikipedia.org/wiki?curid=197914", "title": "Motovidlo", "text": "Motovidlo\n\nMotovidlo je nástroj, sloužící k navíjení ručně soukané příze do přaden. Obvykle má tvar tyče, na jejíchž koncích jsou upevněny vidlice nebo jen kratší tyče, kolmé k tyči hlavní i k sobě navzájem. Hlavní tyč motovidla je dlouhá kolem 50 cm.\n\nMotovidla patřila k základním nástrojům výrobců i prodejců příze, neboť kromě navíjení se s jejich pomocí příze současně odměřovala. Protože na velikosti motovidla závisí velikost přadena, byla v mnoha oblastech délka motovidla úředně stanovena a schválená motovidla cejchována. V Čechách se stal přelomovým patent z 3.8.1750 o výrobě příze a plátna v Českém království. Zde byla stanovena délka motovidla na 1 loket český, pro jemnou přízi pak 3/4 lokte. Cejchy ve tvaru dvouocasého lva v kroužku byly vypáleny do dřeva na styku hlavní tyče s oběma příčnými rameny, aby nemohlo být rameno zkráceno a zákazník ošizen.\n"}
{"id": "197915", "url": "https://cs.wikipedia.org/wiki?curid=197915", "title": "Konírna", "text": "Konírna\n\nKonírna je místo pro ustájení koní. Starší výraz maštal označoval zpravidla menší stavbu, součást venkovské usedlosti. Většinou býval v patře seník.\n\n\n"}
{"id": "197916", "url": "https://cs.wikipedia.org/wiki?curid=197916", "title": "Hrdinské dvojverší", "text": "Hrdinské dvojverší\n\nHrdinské dvojverší (také heroické dvojverší, někdy i hrdinský kuplet) je tradiční forma a strofa anglické poezie, většinou užívaná v epice. \n\nObvykle je složeno ze dvou sdruženě rýmovaných veršů psaných v jambickém pentametru (pět jambických stop). Rým je většinou mužský (tj. končí na přízvučnou slabiku). \n\nPrvní doloženou básnickou skladbou, psanou ve formě hrdinského dvojverší, jsou Chaucerovy Canterburské povídky (byť v těch se užívají i jiné formy). Hrdinské dvojverší většinou vyjadřuje ucelenou myšlenku a tvoří uzavřený celek. Za největší mistry hrdinského dvojverší v anglické literatuře jsou považováni Alexander Pope a John Dryden. \n\nMimo angličtinu se tato básnická forma příliš nevžila, užívá se především v překladech. \n\nhttp://www.versologie.cz/cvicebnice/txt_pruvodni.php#kuplet\n\n"}
{"id": "197917", "url": "https://cs.wikipedia.org/wiki?curid=197917", "title": "Smaženice", "text": "Smaženice\n\nSmaženice (míchanice) je typické české nebo slovenské jídlo, jehož základem jsou smažené houby a vejce.\n\nHouby, nejlépe více druhů, se pokrájí na menší kousky a přidají k cibulce osmažené na tuku do sklovata. K nim se přidá kmín a pokud je to třeba, i trocha vody. Houby se podusí doměkka a nakonec se k nim přidá rozšlehané vejce se solí. Míchá se dokud nezhoustne. Smaženice se podává ještě horká s chlebem.\n\nSmaženice je populárním jídlem, suroviny k její výrobě jsou dostupné a levné.\n"}
{"id": "197919", "url": "https://cs.wikipedia.org/wiki?curid=197919", "title": "Liškat ha-kešer", "text": "Liškat ha-kešer\n\nLiškat ha-kešer (hebrejsky , \"Liškat ha-kešer li-jhudej Brit ha-mo'acot\", Úřad pro spojení se sovětskými Židy), krycí název Nativ ( - cesta ), je izraelská organizace, která během tzv. studené války vybízela Židy z východního bloku k aliji (imigraci do Izraele) a udržovala s Židy v zemích tohoto bloku kontakt.\n\nNativ byl založen jako součást úřady vlády premiérem Moše Šaretem v letech 1952-1953. Jeho úkolem bylo v utajení podporovat židovské vzdělávání a pomáhat s imigrací do Izraele. Nativ nebyl první židovskou organizací, která se touto činností zabývala. V letech 1939-1948 organizace Mosad le-alija Bet přivážela Židy, přes britský zákaz, do Palestiny. Činnost Mosad le-alija Bet byla ukončena založením Izraele. Nativ byl určen k pokračování této mise především v Sovětském svazu a ostatních socialistických zemích. Ačkoliv jeho členové pracovali v utajení, oficiální politikou bylo vyhýbat se konfliktům se sovětskými zákony. Díky tomu nebyl Nativ považován za špionážní organizaci. Bývalý izraelský velvyslanec v Moskvě dokonce tvrdí, že ačkoliv KGB všechny operace Nativ na svém území sledovala, nikdy se nesnažila je překazit.\n\nNativ obvykle operoval z izraelských velvyslanectví v daných zemích. Tato praxe byla ale ukončena po šestidenní válce, po které Sovětský svaz společně s ostatními socialistickými zeměmi přerušil s Izraelem diplomatické styky. Proto Nativ soustředil své úsilí na vlády západních zemí, snaže se je donutit, aby zvýšily svůj tlak na SSSR s cílem přimět ho ke zrušení omezení pro vystěhovalectví. Jako motto této kampaně bylo používáno rčení: \"„Nechte naše lidi jít.“\" Zatímco operace Nativ v SSSR byly v té době přerušeny, na mezinárodním poli si světová veřejnost více všímala sovětského omezování vystěhovalectví. To dalo novou naději i refusenikům v SSSR. Nativ se snažil materiálně podporovat je i jejich organizace.\n\nV roce 1970 mezinárodní tlak přiměl Sovětský svaz k uvolnění emigračních omezení a počet sovětských židů odcházejících do Izraele se dramaticky zvýšil. Po rozpuštění SSSR pominula nutnost provádět operace tajně a Nativ dnes otevřeně provozuje židovské kluby a vzdělávání v Rusku.\nV důsledku změn došlo k zeštíhlení Nativu a omezení rozpočtu. V roce 2006 měl Nativ 60 zaměstnanců a jeho rozpočet činil 11,6 milionů dolarů. V únoru 2007 navrhl Avigdor Liberman, aby Nativ zahájil další své operace mezi ruskými židy v USA, Kanadě a Německu.\n\nOd roku 2005 jsou jedinými požadavky na ředitele Nativ mluvit rusky a mít zkušenosti se zvládáním byrokracie. Organizace je řízena z Tel Avivu. Ředitel Nativ podléhá přímo ministerskému předsedovi. Všichni představitelé Nativ v zahraničí se zodpovídají řediteli a nikoliv místním izraelským diplomatům. O svých aktivitách ale mají místní velvyslance informovat, aby se předešlo vytváření napětí, jak k tomu docházelo v minulosti.\n\nŘeditele Nativ jmenuje přímo ministerský předseda.\n\n\n"}
{"id": "197920", "url": "https://cs.wikipedia.org/wiki?curid=197920", "title": "Konzerva", "text": "Konzerva\n\nKonzerva pochází od slova \"konzervovat\", jedná se o každý zásobník určený pro dlouhodobé skladování a konzervaci netrvanlivých komodit, zejména potravin, a to v běžných teplotních a vlhkostních podmínkách. U potravin jde tedy především a zejména o to, aby se potraviny ani po dlouhé době skladování nijak nekazily a byly stále dobře poživatelné. Nicméně v převážné většině případů mívají lidé za to, že se jedná o zvláštní druh plechového nebo u potravinových konzerv též skleněného (zavařovací sklenice) zařízení respektive zásobníku určeného ke konzervaci potravin. Často se jedná o plechovku nebo obyčejnou čirou skleněnou nádobu opatřenou plechovým víčkem. Kromě vlastní konzervace potravin konzerva také slouží k bezpečnému transportu, k lepšímu uskladnění příslušné komodity, nejčastěji se jedná o potraviny. Může se ale jednat i o nepotravinářský materiál. Plechové konzervy se také používají pro uskladňování různých chemikálií (kupř. pro nátěrové materiály či mazadla apod.). V závislosti na druhu a tvaru komodity se využívají také různé tvary a velikosti konzerv. V převážné míře se jedná o válcové tvary (nejčastěji pro ovoce, barvy, oleje atd.), ve tvaru kvádru (pro maso, paliva v kanystrech atd.), malé podlouhlé nádobky pro mořské rybičky (tzv. olejovky) atd. Do skleněných konzerv pak hospodyňky často doma zavařují různé domácí potraviny, zejména potraviny z domácích zahrádek, jedná se povětšinou o ovoce či zeleninu (kupř. zavařeniny, marmelády, kompoty a kyselé okurky), konzervovat tak lze i maso či vejce. Skleněné konzervy masové se v minulosti běžně používaly i pro průmyslově konzervované maso a hotová jídla (kupř.kojenecká výživa). V dnešní době jsou skleněné (a v některých případech i plechové) konzervy patrně již na ústupu, často jsou vytlačovány použitím umělých hmot resp. plastů.\n\nMezi výhody konzerv patří především to, že v nich skladované komodity jsou velmi odolné, trvanlivé, snesou hrubější zacházení a dobře se skladují, jelikož nemají příliš přísné podmínky na okolní teplotu a světlo, které jim v případě kovových konzerv nevadí vůbec.\n\nKovové konzervy se vyrábějí nejčastěji z ocelového plechu potaženého cínem, nebo nověji z hliníkových slitin. Uvnitř může být i tenká vrstva plastu. Takové konzervy nejsou vhodné k ohřevu pokrmu přímo uvnitř konzervy.\n\nPo vyprázdnění plechové konzervy vzniká tzv. plechovka, po vyprázdnění skleněné konzervy zavařovací sklenice nebo také odpadní sklo.\n\nPůvod konzerv sahá do období napoleonských válek – sám Napoleon Bonaparte vyhlásil v roce 1795 odměnu pro toho, kdo objeví způsob delšího uchování potravin pro jeho armádu. Objevem tohoto vynálezu se může pyšnit pařížský kuchař Nicholas Appert. Tehdejší konzerva byla skleněná. Krátce po skleněné konzervě přišel anglický obchodník Peter Durand s konzervami plechovými, na které získal i od anglického krále patent (25. dubna 1810).\n\nPlechová konzerva se otvírá speciálním náčiním, které mívá ostrý hrot, ostrý řezací břit nebo ostrý kovový disk, uzpůsobený tak aby prorazila víčko. Jedná se o otvírák na konzervy, který může být konstruován v různých provedeních, konzerva se v tomto případě otevírá buďto řezáním nebo střihem plechu. Otvíráků na konzervy existuje velká řada typů a druhů.\n\nModernější forma plechových konzerv má pro své snadné otevření předlisovaná místa, kde je plech zeslaben (je snížena jeho vrubová houževnatost) tak, že lze konzervu otevřít trhnutím či šroubováním speciálním klíčkem. Plech není v tomto případě řezán ani stříhán, ale je mechanicky oddělován tahem, dochází zde k oddělení víčka konzervy a jejímu otevření. Takto vzniklé okraje bývají často velmi ostré a jsou potenciálně nebezpečné při manipulaci. Používá se hojně kupř. pro nápojové konzervy s pivem či nealkoholickými nápoji (rozšířeny jsou zejména v Americe) ale i pro další druhy potravin\n\n\n\n\n\n"}
{"id": "197921", "url": "https://cs.wikipedia.org/wiki?curid=197921", "title": "Brendan Shanahan", "text": "Brendan Shanahan\n\nBrendan Shanahan (23. ledna 1969, Mimico, Ontario) je bývalý kanadský hokejista, hrající na levém křídle. U příležitosti 100. výročí NHL byl v lednu 2017 vybrán jako jeden ze sta nejlepších hráčů historie ligy.\n\nRoku 1987 se účastnil juniorského mistrovství světa v Piešťanech, kde se stal také jedním z aktérů nechvalně proslulé hromadné rvačky se sovětským týmem.\nSvou kariéru v NHL započal v New Jersey Devils v témže roce. Po čtyřech sezonách se stěhoval do St. Louis Blues, kde odehrál rovněž čtyři sezony a kde také dosáhl svého osobního rekordu v počtu kanadských bodů za sezonu – 102 bodů za 52 gólů a 50 asistencí, a to při 211 trestných minutách, což je považováno za velice solidní výkon.\n\nPo jedné sezoně a dvou zápasech v dalším ročníku v Hartford Whalers přestoupil r. 1996 do Detroit Red Wings, kde zažil nejúspěšnější období kariéry. S týmem získal v letech 1997, 1998 a 2002 tři Stanley Cupy.\n\nPo dlouhých devíti sezonách v dresu Red Wings se populární „Shanny” upsal na sezonu 06/07 Newyorským Rangers, aby se za další dva roky vrátil zpátky do Devils, se kterými jakožto volný agent podepsal smlouvu v lednu 2009. Po sezóně 2008/09 ukončil hráčskou kariéru.\n\nNa mezinárodním poli patří mezi jeho největší úspěchy vítězství v Kanadském poháru 1991, zlatá medaile z MS 1994 a zlato z OH 2002. Od roku 2002 je členem prestižního Triple Gold Clubu, jenž sdružuje hráče, kteří vyhráli všechny tři hlavní hokejové turnaje (Stanley Cup, Olympijské hry a Mistrovství světa). Dále figuruje také mezi 17 hráči, kteří v NHL překonali hranici 600 gólů.\n\nBěhem výluky v NHL v sezoně 2004–2005 inicioval Shanahan dvoudenní summit v Torontu, kde s jinými hráči a trenéry projednával změny pravidel, díky nimž by se stala hra v NHL rychlejší a atraktivnější. Shanahan má tedy aktivní podíl na změnách, kterými prošla pravidla během výluky v NHL.\n\nBrendanova statistika v NHL – k datu 23.3.2008\n\n\n\n\n"}
{"id": "197925", "url": "https://cs.wikipedia.org/wiki?curid=197925", "title": "Kaledonské vrásnění", "text": "Kaledonské vrásnění\n\nKaledonské vrásnění probíhalo v období prvohor od svrchního kambria (asi 520 Ma) až po spodní devon (asi 400 Ma). Bylo způsobeno srážkou tehdejších kontinentů Laurentie, Baltiky a Avalonie.\n\nHorská pásma vzniklá kaledonským vrásněním se nazývají kaledonidy. Leží po obou stranách Atlantského oceánu, který vznikl později a rozdělil je na dvě části. Na americké straně je najdeme v pásu od Pensylvánie přes východní Kanadu až do Grónska. V Evropě sem patří hory na Britských ostrovech s výjimkou jižní Anglie, Skandinávské pohoří a Špicberky. Většina těchto pohoří získávala výšku i během pozdějších pohybů podle starých zlomů, jejich materiál se ale dostal na povrch v kaledonském období.\n\nV širším smyslu se pojem kaledonské vrásnění a kaledonidy používá pro všechny horotvorné procesy, které jsou kaledonského stáří, i v jiných částech světa. Kaledonské stáří zahrnuje geologická období kambrium, ordovik, silur a spodní devon. Starší útvary jsou prekambrického stáří, mladší mohou být hercynského nebo alpinského stáří.\n"}
{"id": "197928", "url": "https://cs.wikipedia.org/wiki?curid=197928", "title": "Eivind Berggrav", "text": "Eivind Berggrav\n\nEivind Josef Berggrav (též Eivind Josef Jensen či Eivind Berggrav-Jensen) (25. října 1884, Stavanger – 14. ledna 1959, Oslo) byl norský luteránský biskup, odpůrce nacismu a významná postava ekumenického hnutí.\n\nByl synem biskupa Otto Jensena (1856–1918). Univerzitní studia dokončil roku 1908, o rok později se oženil s Kathrine Seipovou, s níž měl pět synů. Působil jako sborový pastor a vězeňský kaplan. Roku 1929 se stal biskupem Hålogalandu. Od roku 1909 byl vedoucím redaktorem časopisu \"Kirke og Kultur\" (\"Církev a kultura\"). Roku 1937 se stal biskupem Osla a primasem Norska.\n\nPo okupaci Norska vystupoval proti nacistům zdrženlivě, avšak poté, co se Quislingova loutková vláda začala vměšovat do vnitřního života církve a nařídila povinné členství Norů ve věku mezi 10 a 18 lety v nacistické mládežnické organizaci, postavil se na odpor. Dne 24. února 1942 rezignoval na úřad biskupa Osla a primase Norska. Následovalo jej sedm dalších biskupů a o Velikonocích 1942 pak na svůj úřad rezignovalo 92 % pastorů norské luterské církve. V dubnu 1942 byl Berggrav zatčen a po pobytu v koncentračním táboře v Grini byl držen v izolaci až do roku 1945.\n\nV letech 1945–1951 byl opět biskupem v Oslu; v poválečném období zastával též různé funkce ve Světové radě církví a jiných ekumenických organizacích.\n\n\n"}
{"id": "197930", "url": "https://cs.wikipedia.org/wiki?curid=197930", "title": "Arabská četa", "text": "Arabská četa\n\nArabská četa (: \"Mista'aravim\"), krycí název Šachar, byla židovská zpravodajská jednotka, součást Palmach, vzniklá v roce 1943. Byla založena z rozkazu Jicchaka Landsberga (krycí jméno Sade), zakladatele a prvního velitele Palmachu. Příslušníky čety měli být muži schopní vydávat se za Araby a pronikat s diverzním či zpravodajským posláním na území protivníka. Jednotku sestavil Jerucham Kohen ze sefardských (východních) Židů, jejichž mateřským jazykem byla arabština. Při výcviku získali znalosti o terénní práci, sabotážích, judu, spojařině, o muslimských náboženských rituálech, arabském dialektu a místních zvycích. Základna Arabské čety byla v kibucu Alonim v Jizre'elském údolí.\n\nZpočátku prováděla Arabská četa v arabské Palestině akce nevelkého rozsahu (průzkumné, špionážní, diverzní), její význam vzrostl v druhé polovině 40. let. V roce 1947 navrhla Hagana, aby se Arabská četa zvětšila, zaměřila své aktivity i mimo mandátní Palestinu a byla rozšířena z čety na rotu. Její příslušníci měli být vysazováni na území nepřítele, kde měli zakládat místní jednotky Arabské čety, jejíž osazenstvo by tvořili místní obyvatelé. Akce Arabské čety od počátku provázely problémy s financemi (kvůli finančním problémům museli být např. staženi agenti z Bejrútu a Damašku).\n\nŠachar pro své operace požívala tři druhy akcí:\n\nAgenti pracovali v přestrojení a využívali svou podobnost s arabským obyvatelstvem, znalost místa, jazyka a zvyků. Kromě zpravodajství se členové Šacharu podíleli na dezinformačních kampaních a atentátech.\n\n\n\nOficiálně přestala Arabská četa existovat v roce 1948, když byla pod názvem Šin Mem 18 (Šerut Modi'in 18) začleněna do nově vzniklého Amanu.\n\n"}
{"id": "197934", "url": "https://cs.wikipedia.org/wiki?curid=197934", "title": "Pluralismus (filosofie)", "text": "Pluralismus (filosofie)\n\nPluralismus ve filosofii (z latinského \"pluralis\", množný, vícerý) označuje směr, který zdůrazňuje neredukovatelnou mnohost a rozmanitost světa, případně naší zkušenosti. V prvním případě hovoříme o pluralismu \"ontologickém\", který tuto neredukovatelnou mnohost vidí ve skutečnosti samé. To byl patrně postoj starých řeckých filosofů Empedokla, Anaxagory a Démokrita proti přísnému monismu Parmenidovu a celé eleatské školy. Později postoj Leibnizův a Pascalův proti dualismu Descartovu.\n\nVe druhém případě pluralismus \"epistemologický\" zdůrazňuje mnohost různých přístupů, pohledů a pojetí, jež plyne hlavně z omezených možností člověka. Zkušenost je příliš složitá, než aby se dala plně vystihnout jediným pohledem, jedinou teorií, odvodit z jediného základního principu, jak chce monismus. Ani hodnocení různých jevů a skutečností nemůže být často jednoznačné, nýbrž bude závislé na stanovisku hodnotícího, na jeho situaci a podobně.\n\nVýznam společenské rozmanitosti neobyčejně vzrostl v souvislosti s rozpadem názorové jednoty společností v evropském novověku, s rostoucí mobilitou lidí a s rozvojem globálních komunikací. Jako se kdysi jednotná věda od pozdního středověku rozchází do jednotlivých disciplin s vlastním tématem, metodou, terminologií i kritérii, dělí se i novověká filosofie do různých škol, které si všímají jiných stránek skutečnosti i lidské zkušenosti. Proti pokusům německého idealismu o vybudování jednotného systému vědění a zkušenosti se ostře postavil Friedrich Nietzsche a filosofie 20. století tento projekt skutečně opustila. Uvědomuje si omezenost lidského poznání tváří v tvář nesmírné složitosti a rozmanitosti světa, člověka a společnosti, a hledá pravdivé poznání s vědomím tohoto omezení. \n\nPojem pluralismu připravil Christian Wolff a počátkem 20. století zavedl americký pragmatický filosof William James, na něhož navázal John Dewey a řada filosofů současných (například Hilary Putnam, Jacques Derrida, Lyotard, John Dupré aj.) Přes nepochybné důvody pro pluralistické stanovisko nesmíme však zapomenout ani na to, že rozmanitost hledisek a hodnocení nutně vyžaduje jakýsi společný podklad vzájemného dorozumění, na němž je teprve možné mluvit o nějaké pluralitě. Takovým minimálním společným základem je lidský jazyk, jemuž se proto věnuje filosofie jazyka. Je ovšem otázka, zda toto minimum dostačuje, anebo zda lidské poznání a zejména život lidské společnosti nevyžaduje také nějaké společně uznávané principy, obsahy, hodnoty a podobně. \n\n\n"}
{"id": "197937", "url": "https://cs.wikipedia.org/wiki?curid=197937", "title": "Pluralismus (politická teorie)", "text": "Pluralismus (politická teorie)\n\nPluralismus v politické teorii (z latinského \"pluralis\", množný, vícerý) označuje moderní přesvědčení, že svobodná společnost se může udržet jen tehdy, pokud v ní o výkon státní moci volně soutěží více rovnoprávných uchazečů. Tento názor se opírá o následující skutečnosti:\n\nK pluralistickému názoru patří proto také decentralizace moci a rozhodování, podpora zájmového sdružování na různých úrovních a konečně princip subsidiarity: o věcech se má rozhodovat na té nejnižší možné úrovni, kde o nich lze rozhodnout kompetentně a věcně správně.\n\n\n"}
{"id": "197941", "url": "https://cs.wikipedia.org/wiki?curid=197941", "title": "Prefektura Mie", "text": "Prefektura Mie\n\nPrefektura Mie (: 三重県, \"Mie-ken\") je jednou ze 47 prefektur Japonska. Nachází se v regionu Kansai na ostrově Honšú. Hlavním městem je Cu.\n\nPrefektura má rozlohu 5 776,44 km² a k 1. lednu 2003 měla 1 863 815 obyvatel.\n\nNa území prefektury Mie se až do reforem Meidži rozkládaly provincie Ise, Šima a Iga a východní část provincie Kii.\n\nPrefektura Mie leží na východní části poloostrova Kii. Sousedí s prefekturami Aiči, Gifu, Šiga, Kjóto, Nara a Wakajama.\n\nV prefektuře Mie leží 14 velkých měst (市, ši):\nTuristickým lákadlem jsou svatyně Ise.\n\n"}
{"id": "197942", "url": "https://cs.wikipedia.org/wiki?curid=197942", "title": "Iga", "text": "Iga\n\nIga může být:\n\n"}
{"id": "197943", "url": "https://cs.wikipedia.org/wiki?curid=197943", "title": "Pluralismus (věda)", "text": "Pluralismus (věda)\n\nPluralismus ve vědě (z latinského \"pluralis\", množný, vícerý) označuje soudobý názor, že přinejmenším pro velmi složité předměty zkoumání se ani věda neobejde bez uznání různých, a přitom stejně legitimních pohledů, metod a podobně. Britský antropolog Gregory Bateson to vyjádřil slavnou větou:\nNa rozdíl od starších teorií a filosofií vědy, které takovou možnost vylučovaly, současný falibilismus K. R. Poppera se s ní dobře snáší: každé z různých hledisek a každý z různých pohledů musí své hypotézy vystavit testu falsifikace, ale pokud v něm obstojí, jsou ve stejné míře vědecké a platné. Mají zde tedy dokonce všechny předpoklady k tomu, aby spolu nemusely zápasit kdo s koho, nýbrž aby se mohly navzájem inspirovat a korigovat. Přinejmenším v oblasti společenských a humanitních věd je to samozřejmá nutnost (Wallerstein).\n\nMezi hlavní představitele tohoto názoru patří maďarský filosof matematiky Imre Lakatos a teoretický fyzik Paul Karl Feyerabend.\n\n"}
{"id": "197945", "url": "https://cs.wikipedia.org/wiki?curid=197945", "title": "Val", "text": "Val\n\nSlovo Val má více významů:\n\n\n\n\n\n\n\n\n\n\n"}
{"id": "197946", "url": "https://cs.wikipedia.org/wiki?curid=197946", "title": "Hodnotový pluralismus", "text": "Hodnotový pluralismus\n\nHodnotový pluralismus (z latinského \"pluralis\", množný, vícerý) označuje moderní pokusy vyrovnat se se skutečností, že občané současných společností se ve svých hodnoceních významných společenských otázek často neshodují. Neshodují se dokonce ani v měřících těchto hodnocení čili hodnotách. Například v konfliktech \n\nstojí různé skupiny i jednotlivci na protichůdných stanoviscích. Pokud tyto otázky pokládají za zásadní, může to vést k nebezpečným napětím ve společnosti a ohrožovat její mír a fungování. \n\nHodnotový pluralismus se tedy snaží nacházet podmínky, ale také meze pro sjednávání kompromisů mezi nimi. Důležitým krokem je snaha jedněm i druhým vysvětlit, že ani opačné stanovisko není čistým zlem, jak se někdy může zdát, nýbrž že vychází z jiné představy dobra či z alternativních hodnot. Zvláště významné je to v případě, že odlišně hodnotící skupiny jsou zároveň i etnicky a kulturně odlišné a zásadní neshody v hodnocení mohou snadno vyvolávat xenofobní postoje a napětí. \n\nHodnotový pluralismus tedy netvrdí, že by všechna hodnocení byla stejně dobrá (nebo stejně špatná), nýbrž vychází z předpokladu, že i druzí ve svých jednáních hledají nějaké dobro, případně že jim přitom – jak říká Sókratés – chybí správné poznání. Diskurzivní etika Jürgena Habermase vychází z axiomu uznání a vyžaduje, aby se o věcech společného zájmu účastníci svobodně dohodli. To je sice požadavek málo realistický, hodnotový pluralismus se nicméně snaží odstraňovat aspoň některé překážky takové dohody.\n\n\n"}
{"id": "197953", "url": "https://cs.wikipedia.org/wiki?curid=197953", "title": "D (programovací jazyk)", "text": "D (programovací jazyk)\n\nD je multiparadigmatický, aspektově a objektově orientovaný, imperativní a systémový programovací jazyk. Jeho autoři jsou Walter Bright z firmy Digital Mars a Andrei Alexandrescu. Vychází z jazyka C++, ale zároveň se liší. Jazyk D přestavěl některé rysy C++ a je ovlivněn jazyky Java, C#, Eiffel a Python. Stabilní verze 1.0 byla vydána 2. ledna 2007.\n\nDesignové cíle jazyka D jsou zkombinovat výkon kompilovaných jazyků s bezpečností a expresivní silou moderních dynamických jazyků. Idiomatický kód v D je obvykle stejně rychlý jako ekvivalentní kód C++, ale zároveň je kratší a paměťově bezpečný. Automatické odvození typu a automatická správa paměti umožňují rychlejší vývoj, přičemž kontrola mezí, design by contract a typový systém připravený na paralelní programování, pomáhají omezit počet chyb.\n\nProgramovací jazyk D se poučil tam, kde má v praxi C++ problémy. I když používá mnoho konceptů jazyka C++, tak zároveň se některých zbavuje, a tudíž není kompatibilní s C++ zdrojovým kódem. Přidává do funkcionality C++ implementací design by contract, unit testy, pravé moduly, mixiny, automatická správa paměti, first class pole, asociativní pole, dynamická pole, rozdělování polí, vnořené funkce, vnořené třídy, closures a lambda funkce, anonymní funkce, interpretaci jazyka při kompilaci, pozdní inicializace a změněnou syntaxi šablon. D může být stejně jako C++ použit pro nízkoúrovňové programování díky zabudované podpoře inline assembleru. Vícenásobná dědičnost je podobně jako v Javě realizována pomocí rozhraní. Syntaxe deklarace, příkazů a výrazů je stejná, jako v C++.\n\nVestavěný inline assembler představuje zásadní rozdíl mezi převážně systémovým D a aplikačními jazyky jako Java a C#. Inline assembler umožňuje programátorovi vkládat v podstatě strojový kód příslušného procesoru, což je technika používaná zejména programátory píšící systémový software pro přímý přístup k hardware. To je zapotřebí zejména při programování operačních systémů a ovladačů zařízení.\n\nD má zabudovanou podporu dokumentačních komentářů a podporuje automatické generování dokumentace k programu.\n\ncodice_1 (8 bitů)\n\ncodice_2 (16 bitů)\n\ncodice_3 (32 bitů)\n\ncodice_4 (64 bitů)\n\nBezznaménkové typy se deklarují pomocí prefixu u (například codice_5)\n\ncodice_6 (32 bitů)\n\ncodice_7 (64 bitů)\n\ncodice_8 (největší možný rozsah na dané platformě)\n\nPomocí prefixů c a i lze deklarovat imaginární nebo komplexní čísla (například codice_9, codice_10). Literály imaginárních čísel mají sufix i, například codice_11.\n\ncodice_12 (8 bitů)\n\ncodice_13 (16 bitů)\n\ncodice_14 (32 bitů)\n\nIndexují se od nuly.\n\nStatická: mají konstantní velikost. Deklarují se takto: codice_15.\n\nDynamická: mají proměnnou velikost. Deklarují se takto: codice_16.\n\nŘetězce jsou aliasy na dynamická pole neměnných znaků: codice_17 je totéž jako codice_18.\n\nMůžou být indexována čímkoli, nejen číslem. Deklarují se takto: codice_19.\n\nDatové typy mají vlastnosti. Přistupuje se k nim takto: typ.atribut, nebo proměnná.atribut.\n\nAtributy, které mají všechny typy:\n\ncodice_20 implicitní hodnota neinicializované proměnné\n\ncodice_21 velikost v bajtech\n\ncodice_22 zarovnání v paměti\nbyte a;\nint b;\nfloat c;\na.sizeof;//1\nb.sizeof;//4\nc.sizeof;//4\nAtributy celočíselných typů:\n\ncodice_20 nula\n\ncodice_24 nejvyšší možná hodnota\n\ncodice_25 nejnižší možná hodnota\nint.init;//0\nint a=int.max;\nint b=int.min;\nint c=123;\nint d=a+c;//Přetečení, D nekontroluje, zda se hodnota vejde\nint e=b-c;//Podtečení, D nekontroluje, zda se hodnota vejde\nAtributy desetinných čísel:\n\ncodice_20 to samé co codice_27\n\ncodice_27 neplatná hodnota, výsledek dělení nuly nulou\n\ncodice_29 nekonečno, výsledek dělení nenulového čísla nulou\n\ncodice_30 přesnost v desetinných číslech\n\ncodice_31 reálná část\n\ncodice_32 imaginární část\nfloat.init;//float.nan\ncfloat a=5.0+2.0i;\nifloat b=a.im;//2.0i\nfloat c=a.re;//5.0\nfloat d=c/0.0;//float.inf\nfloat e=0.0/0.0;//float.nan\nAtributy polí:\n\ncodice_33 délka pole (u dynamického ji lze měnit: codice_34)\n\ncodice_35 ukazatel na první prvek pole\n\ncodice_36 vrátí nově vytvořené dynamické pole, do něhož překopíruje současné pole\n\ncodice_37 to samé co codice_36, ale nové pole bude neměnné\n\ncodice_39 seřadí pole\n\ncodice_40 převrátí pole\nint[5] a=[1,2,3,4,5];\na.length;//5\nint[] b=a.dup;//Dynamické pole, kopie pole a\nb.length;//5\nb.length=12;//Změna velikosti pole\na.ptr;//Ukazatel na počátek pole\nb.reverse;//b==[5,4,3,2,1]\nimmutable(int)[] c=b.idup;//Neměnná kopie\nDeklarují se klíčovým slovem codice_41 za které se napíše jméno struktury a pak ve složených závorkách všechny členské proměnné a metody. Struktury v D mohou obsahovat i statické proměnné a metody.\n\nPříklad:\nimport std.conv;\n\nstruct Osoba\n\n//Když jsou uvedeny jména členů, může být inicializace v jiném pořadí, než v deklaraci struktury\nOsoba pepa={jmeno:\"Josef Novák\", vek: 20};\n//Pokud se to inicializuje C-stylem, musí být prvky v daném pořadí\nOsoba petr={26, \"Petr Pupík\"};\n//Při inicializaci pomocí strukturového literálu musí být inicializace vyhodnotitelná v čase kompilace\nOsoba alena=Osoba(65, \"Alena Dvořáková\");\n//Také nemusíme uvést inicializátor vůbec\nOsoba jana;//jana.vek==0, jana.jmeno==null\n//Potom to můžeme kdykoli inicializovat takto:\njana.jmeno=\"Jana Svobodová\";\njana.vek=15;\nVšechny struktury mají vlastnost codice_42, která vrátí n-tici prvků struktury.\n\nUnie na rozdíl od struktur mají velikost největší položky a jednotlivé členy se v paměti překrývají (statické se nepřekrývají). Deklarují se stejně jako struktury ale místo codice_41 se použije codice_44.\nunion MojeUnie\n\n//Tak:\nMojeUnie x={d:0.0};\n//Nebo tak:\nMojeUnie y;\ny.b=0;\nTento program vytiskne předané parametry. Funkce codice_45 je vstupní bod programu, a codice_46 je pole řetězců obsahující parametry příkazové řádky.\n\nSmyčka codice_47 projde postupně všechny řetězce v poli codice_46 a vypíše je pomocí funkce codice_49 (formátovaný výstup s odřádkováním). Jednotlivým argumentům ve codice_47 je automaticky přiřazen datový typ podle kontextu; codice_51 datový typ codice_3, codice_53 typ codice_17. codice_51 slouží jako automatický index určující kolikátým prvkem je právě iterováno.\n\n"}
{"id": "197954", "url": "https://cs.wikipedia.org/wiki?curid=197954", "title": "Kulturní pluralismus", "text": "Kulturní pluralismus\n\nKulturní pluralismus (z latinského \"pluralis\", množný, vícerý) označuje směr, který se snaží vypořádat se skutečností, že v moderních městských společnostech žijí mezi sebou lidé z různých kultur a náboženství. Jedna z těchto skupin přitom obvykle tvoří většinovou společnost, ostatní v ní žijí jako menšiny. Kulturní pluralismus tedy hledá na jedné straně podmínky a meze jejich pokojného soužití, zkoumá ale také nečekané výhody či přednosti takové kulturní rozmanitosti. Historické i empirické studie ukazují, že kulturně smíšené společnosti ve městech nebo v pohraničních oblastech byly a jsou nadprůměrně produktivní. Tak podíl Alsasanů na francouzské kultuře nebo obyvatel tzv. Sudet a Sedmihradska v kultuře německé vysoko přesahují průměr, jaký by odpovídal jejich početnosti.\n\nKulturní, náboženská a jazyková rozmanitost představují na první pohled překážky v komunikaci a zjevně komplikují společenský život. Bližší studium ale ukazuje, že pokud se tyto rozmanité složky společnosti naučí spolu komunikovat, přináší to nečekané výhody většině i menšinám. Naopak pokud žijí jen vedle sebe, vyhýbají se stykům a pouze se „tolerují“, představují jisté nebezpečí, které může v nějaké krizi propuknout i v násilí.\n\nÚkolem kulturního pluralismu je tedy zkoumat a uplatňovat podmínky plodné komunikace mezi rozmanitými kulturními skupinami, upozorňovat na výhody i rizika kulturně nehomogenních společností a podporovat kulturní i intelektuální výměny mezi nimi. Mezi základní podmínky patří znalost společného jazyka, zásadní uznání druhého a konečně objev jeho možného významu či přínosu pro většinovou společnost.\n\n\n\n"}
{"id": "197963", "url": "https://cs.wikipedia.org/wiki?curid=197963", "title": "Otto Planetta", "text": "Otto Planetta\n\nOtto Planetta (2. srpna 1899, Vyškov – 31. července 1934 Vídeň) byl příslušník rakouského Heimwehru a oddílů SS, též byl vrahem rakouského kancléře Engelberta Dollfusse.\n\nNarodil se Tomáši Planettovi (původem Maďar) a Nepomuceně Langové (Vyškovanka) ve Vyškově roku 1899. Těsně po narození se celá rodina odstěhovala do Rakouska. V sedmnácti letech Otto vstoupil do armády. Po první světové válce pokračoval ve vojenské kariéře u rakouského Heimwehru. V devatenácti letech již sympatizoval s nacismem. To ho přivedlo do řad NSDAP a v roce 1929 do řad SS. Dne 25. července 1934 se zúčastnil neúspěšného nacionálně socialistického pokusu o puč, během něhož při přepadu rakouského kancléřství dvěma ranami z revolveru zastřelil rakouského kancléře Engelberta Dollfusse. Po odzbrojení nacistů byl spolu s Franzem Holzweberem 30. července 1934 postaven před zvláštní vojenský soud, jemuž předsedal plukovník Franz Kubin. Státním zástupcem byl dr. Tuppy, Planettovými obhájci dr. Emanuel Braunegg (ex offo) a dr. Erich Führer. Následujícího dne byl vynesen rozsudek, jímž byl Planetta shledán vinným zločinem velezrady a vraždy a, společně s Franzem Holzweberem, vinným zločinem velezrady, odsouzen k smrti provazem. Popraveni byli na dvoře zemského soudu ve Vídni 31. července 1934 po 16. hodině.\n"}
{"id": "197965", "url": "https://cs.wikipedia.org/wiki?curid=197965", "title": "Tosiwo Nakayama", "text": "Tosiwo Nakayama\n\nTosiwo Nakayama (23. listopadu 1931, Piserach Island – 29. března 2007 Honolulu) byl prvním prezidentem Federativních států Mikronésie v letech 1979–1987. Obyvatelé Mikronéské Federace označují Nakayamu jako svého George Washingtona, neboť byl tvůrcem samostatnosti těchto tichomořských ostrovů a tamější lidé mají sklon mít své vůdce ve velké vážnosti. Nakayama ostatně skutečně vytvořil z občanů své země skutečný národ.\n\nTosiwo Nakayama se narodil 23. 11. 1931 na ostrově Piserach v atolu Chuuk. Roku 1955 mu bylo uděleno správou amerického teritoria Tichomořských ostrovů studijní stipendium, dva roky studoval na Havajské univerzitě. Po svém návratu r. 1958 byl jmenován inspektorem vzdělávání dospělých. Později byl jmenován politickým a ekonomickým poradcem oblastní správy. Nato sloužil ve správě oblasti Chuuku a v letech 1960–1961 byl předsedou místního sněmu.\n\nPo skončení svého funkčního období na Chuuku, když se vrátil z cest po Evropě a Asii, byl jmenován poradcem poručenské správy Tichomořských ostrovů, kterou USA vykonávaly z pověření OSN. V roce 1962 byl zvolen do mikronéského sněmu. O rok později byl jmenován asistentem oblastního správce pro veřejné záležitosti oblasti Chuuk. 10. září 1963 se zde oženil s Miter Haruo. V roce 1965 byl zvolen do mikronéského kongresu a posléze se stal jeho předsedou, neoficiálním prezidentem své země. Byl členem dalších výborů pro školství, turistický ruch a dozorčích rad na Chuuku.\n\n12. července 1978 vznikly Federativní státy Mikronésie. Bylo ustaveno Ústavní shromáždění , které OSN označila za řádný akt sebeurčení národa. V květnu 1979 byla deklarována státní suverenita ostrovů Yap, Chuuk, Pohnpei a Kosrae a začal zasedat zvolený Kongres. Jeho členové zvolili Tosiwo Nakayamu opět prezidentem Mikronésie, nyní už jako hlavu suverénního státu a nově vzniklého národa.\n\nJako prezident Nakayama dohlížel na postupné předání vládních úřadů USA do rukou samosprávy ostrovů (postupně 1979–1986) a sloužil do roku 1987, tj. maximální dobu, kterou to umožňuje mikronéská ústava. V říjnu 1987 získal významná postavení v chuucké pobočce Bank of Guam, kde byl viceprezidentem pro státní záležitosti; ve funkci byl do prosince 2003.\n\nPrvním srdečním záchvatem byl stižen roku 1992, ale přestál ho dobře. Roku 1998 se musel podrobt operaci bypassu. Později se musel podrobit oční laserové operaci. Roku 1995 mu byl voperován kardiostimulátor. Tři dny po tomto zákroku byl postižen vážným záchvatem mozkové mrtvice, která ochromila jeho řeč, ačkoliv byl stále plně při vědomí. V únoru 2007 byl Nakayama převezen opět do nemocnice v Honolulu, kde 29.3.2007 jeho tělo nemoci podlehlo.\n\nTosiwo Nakayama měl jedenáct dětí, 29 vnoučat a tři pravnoučata.\n\n"}
{"id": "197970", "url": "https://cs.wikipedia.org/wiki?curid=197970", "title": "Klement Maria Hofbauer", "text": "Klement Maria Hofbauer\n\nSvatý Klement Maria Hofbauer \"(Dvořák)\" C.Ss.R. (26. prosinec 1751 Tasovice – 15. březen 1820 Vídeň) byl římskokatolický kněz, řeholník z kongregace redemptoristů, je světcem katolické církve, patronem pekařů.\n\nJe považován za velkou osobnost v historii Evropy – ovlivnil Vídeňský kongres a zapříčinil zrušení josefínských dekretů, které potlačovaly římskokatolickou církev.\nVe Varšavě v letech 1787–1808 založil mnoho škol pro chudé a také první dívčí průmyslovku v Evropě. Když Napoleon po dobytí Varšavy zakázal všechna řeholní společenství, přesídlil do Vídně. Pro své působení na široké vrstvy obyvatel byl dán pod policejní dohled. Je hlavním patronem hlavního města Vídně, a spolupatronem hlavního města Varšavy. Jelikož se u jeho hrobu uskutečňovala uzdravení, byl blahořečen už roku 1888. V katolickém liturgickém kalendáři se připomíná 20. května, kdy byl v roce 1909 svatořečen.\n__BEZOBSAHU__\nKostel sv. Klementa Maria Hofbauera v Tasovicích je vybudován na místě rodného domu P. Hofbauera zbouraného roku 1932. Kaple sv. Klementa v přízemí věže je místem narození P. Hofbauera. Kostel zasvěcený svatému Klementovi spravuje komunita redemptoristů, za kostelem se nachází jejich klášter, který byl založen roku 1929.<BR>\nOstatky sv. Klementa Maria Hofbauera jsou uloženy v chrámu Panny Marie na nábřeží (Maria am Gestade) v centru Vídně. Zde v malém muzeu uchovávají např. redemptoristický oděv P. Hofbauera či věci osobní potřeby.\n\nOriginál sochy je z hořického pískovce a nachází se u čtvrtého stanoviště naučné stezky.\nOdhalení sochy se konalo 18.7.2009 v areálu louckého kláštera ve Znojmě.\nModel v životní velikosti je z umělého kamene a zdobí areál farního kostela v Tasovicích.\nAutorem plastiky je pan Milan Kupkár, který v současné době žije a pracuje ve světcově rodišti.\n\n\n"}
{"id": "197972", "url": "https://cs.wikipedia.org/wiki?curid=197972", "title": "TAROM", "text": "TAROM\n\nTAROM (rumunsky \"Transporturile Aeriene Române\") je rumunská národní letecká společnost a vlajkový dopravce. Sídlí na mezinárodním letišti Henriho Coandy v Bukurešti – Otopeni. V roce 2014 přepravil 2,2 miliony cestujících, je členem aliance SkyTeam.\n\nLetecká společnost byla založena v roce 1920 pod názvem CFRNA. Do svého přejmenování na TAROM dne 18. září 1954 vystřídala 3 další názvy a podnikala několik pravidelných letů především mezi Bukureští a Paříží, dále pak do měst především ve střední Evropě. V roce 1960 již TAROM obsluhoval řadu pravidelných evropských linek a 14. května 1974 začal létat na své první transatlantické lince do New Yorku na Kennedyho mezinárodní letiště. Další vývoj společnosti byl silně ovlivněn skutečností, že Rumunsko bylo jednou ze zemí Východního bloku. TAROM začala používat výhradně letadla sovětské výroby (Il-14, Il-18, dálkový Il-62, Tu-154 a další). Kromě nich ovšem používala k letům do destinací na Středním východě letadla Bac 1-11 a Boeing 707 pro dálkové lety.\n\nV roce 1993 začala společnost provozovat pravidelné lety do Montrealu a Bangkoku a koupila první francouzský dálkový letoun Airbus A310-300. V průběhu devadesátých let nahradila TAROM svou dálkovou flotilu Boeingů 707 a Iljušinu 62 dalšími dvěma Airbusy A310. V roce 2001 byly ale zrušeny neziskové dálkové lety do Bangkoku a Montréalu. Mezikontinentální lety se ovšem rušily i později – v roce 2002 Chicago, v roce 2003 Peking a New York. Dále bylo zrušilo několik vnitrostátních a evropských linek.\n\nRok 2004 byl pro společnost po posledních deseti letech první ziskový rok. V roce 2006 přibyly do flotily letouny Airbus A318, Boeing 737-800 a ATR 72. Dne 5. června 2010 byl tehdejší věrnostní program TAROMu Smart Miles přejmenován na Flying Blue\n\nDne 25. června 2010 se společnost stala členem aliance leteckých dopravců SkyTeam.\n\nV březnu 2017 létal do 79 destinací v Evropě, Africe a na Blízkém Východě, včetně těch sezónních.\n\nTAROM pravidelně létá také do českého hlavního města, Prahy, konkrétně letiště Václava Havla. Letadla této letecké společnosti do této destinace létají od počátků existence této společnosti. Na této lince létalaly například ATR-42, BAC 1-11, Iljušin Il-14, Il-18 či Tupolev Tu-154. V roce 2013 létal s dvěma frekvencemi týdně a toto spojení tento rok přerušil.\n\nDne 23. října 2013 toto spojení TAROM obnovil se čtyřmi frekvencemi týdně. Od této doby tuto linku létají letouny Airbus A318 či Boeingy 737-700. Na zimní sezónu 2017 byly frekvence navýšeny ze čtyř na pět. V roce 2019 je spojení operováno každodenně.\n\nTAROM měl v březnu 2017 codeshare smlouvu s následujícími dopravci:\n\nK listopadu 2016 čítala flotila TAROM 21 letadel průměrného stáří 16,8 let. V roce 2011 byl průměrný věk flotily je 9,5 roků a čítala 29 letounů.\n\nV minulosti TAROM provozoval následující letouny:\n\n"}
{"id": "197975", "url": "https://cs.wikipedia.org/wiki?curid=197975", "title": "Behaviorální psychoterapie", "text": "Behaviorální psychoterapie\n\nBehaviorální psychoterapie je druh psychoterapie, který vychází z toho, že veškeré poruchy chování jsou vlastně naučenými reakcemi. Je pouze třeba nalézt vhodnou přeučovací metodu.\n\nTvrdí, že neurotické chování vzniká v situacích vzbuzujících strach. Pokud se spolu s pocitem strachu vyvolá reakce se strachem zcela nesouvisející (např. relaxace, sexuální chování apod.) dochází k oslabování původní reakce.\n\n"}
{"id": "197976", "url": "https://cs.wikipedia.org/wiki?curid=197976", "title": "Deltadromeus", "text": "Deltadromeus\n\nDeltadromeus („Běžec od delty“) byl rod velkého až obřího masožravého dinosaura (teropoda). Byl pravděpodobně zástupcem čeledi Neovenatoridae a žil v období rané svrchní křídy (geologický stupeň cenoman, asi před 95 miliony let) na území současné severní Afriky.\n\nPodle propočtů mohl tenro teropod dosahovat délky asi 12,2 až 13,3 metru, což je zhruba délka největšího známého exempláře argentinského karcharodontosaurida giganotosaura (13,2-13,7 m). Byl však poměrně lehce stavěný, takže hmotnostní odhady se pohybují jen kolem 2 až 3,5 tuny. Na svoji velikost měl tento obří dravec neobvykle štíhlé zadní končetiny, což nasvědčuje schopnosti rychlého běhu. Stehenní kost největšího známého exempláře měří na délku 122 cm, u holotypu však pouze 74 cm (což odpovídá celkové délce asi 8 metrů).\n\nTento velký neovenatorid obýval severní Afriku v období počátku pozdní křídy před přibližně 95 miliony let. Žil ve stejném prostředí jako další obří teropod \"Carcharodontosaurus\", obýval bujné říční delty na severu Afriky.\n\n"}
{"id": "197980", "url": "https://cs.wikipedia.org/wiki?curid=197980", "title": "Nejvyšší kontrolní úřad", "text": "Nejvyšší kontrolní úřad\n\nNejvyšší kontrolní úřad (NKÚ) je nezávislý orgán České republiky, který vykonává kontrolu hospodaření se státním majetkem a plnění státního rozpočtu. Byl zřízen po osamostatnění České republiky v roce 1993. V letech 1990–1992 existovalo Federální ministerstvo kontroly a republiková ministerstva kontroly pro Českou a Slovenskou republiku a bylo připravováno obnovení Nejvyššího kontrolního úřadu, navazujícího na tradici prvorepublikového Nejvyššího účetního kontrolního úřadu.\n\nNKÚ je obecně upraven v Ústavě v samostatné hlavě páté (tedy mimo moc soudní, výkonnou a zákonodárnou), proto někdy bývá označován za „čtvrtý pilíř demokracie“ jako zárodek možné moci kontrolní. Postavení, působnost, organizační strukturu a další podrobnosti stanovuje zákon č. 166/1993 Sb., o Nejvyšším kontrolním úřadu, ve znění pozdějších předpisů.\n\nÚřad sídlí od od roku 2007 v budově Tokovo v Praze-Holešovicích, u Libeňského mostu a holešovického přístavu. Nájemní smlouva mu měla skončit v březnu 2012. Skupina PPF údajně za pronájem budovy a související služby inkasuje od Nejvyššího kontrolního úřadu asi 80 milionů korun ročně, vlastníci Petr Kellner a Jiří Šmejc však odmítli zveřejnit, kolik odvádějí na daních, protože prý jejich příjmy nepocházejí z obchodu se státem.\n\nNKÚ vydal v lednu 2011 tiskové prohlášení, že prezident NKÚ na základě opčního práva a na základě dlouhodobě trvajících jednání s Vládní dislokační komisí prodloužil nájem budovy Tokovo o 1,5 roku, tedy do září 2013, přičemž roční nájemné vychází z aktuální výše základního nájemného 44,15 mil. Kč za rok. Pro potřeby NKÚ je zde pronajato 9842 m² kancelářských a ostatních ploch, 393 m² skladů a 75 parkovacích stání.\n\nPoslanci kritizovali prezidenta NKÚ Františka Dohnala za to, že situaci neřešil. Ten se hájil tím, že nájem je jedinou možností, protože stát není schopný nabídnout úřadu žádnou svou budovu a výstavba a vybavení nové budovy by podle analýzy od firmy Knight Frank stály dohromady až 810 milionů korun.\n\nV usnesení kontrolního výboru z 20. ledna 2011 se ale podle serveru Česká pozice konstatuje, že společnost Knight Frank byla ve střetu zájmů, protože zprostředkovává pronájem zbylých volných ploch v budově Tokovo. Policie sjednávání nájmu prošetřovala pro podezření z trestného činu porušení povinnosti při správě cizího majetku a případ odložila s tím, že se o tento trestný čin nejedná, státní zástupce pro Prahu 7 rozhodnutí policie akceptoval.\n\nMezi orgány NKÚ patří prezident, viceprezident, kolegium, senáty a Kárná komora Úřadu. Vnitřní pořádek upravuje organizační řád, jednací řády Kolegia, senátů a kárný řád.\n\nV čele NKÚ stojí \"prezident\", kterého spolu s viceprezidentem jmenuje na návrh Poslanecké sněmovny prezident republiky na 9 let; toto jmenování nepodléhá kontrasignaci vlády. Prvním prezidentem byl Lubomír Voleník, poté František Dohnal. V březnu 2013 vybrala Poslanecká sněmovna za kandidáta na prezidenta NKÚ Miloslava Kalu, který byl 22. března 2013 do této funkce jmenován prezidentem republiky.\n\n\"Kolegium Úřadu\" tvoří prezident, viceprezident a 15 členů Úřadu. Členy volí Poslanecká sněmovna na návrh prezidenta Úřadu. Jsou voleni bez časového omezení, jejich funkce zaniká:\n\nČlenové Nejvyššího kontrolního úřadu skládají do rukou prezidenta republiky (prezident a viceprezident) či do rukou předsedy Poslanecké sněmovny (ostatní) tento slib: \"„Slibuji věrnost České republice. Slibuji, že budu zachovávat její Ústavu a zákony. Slibuji na svou čest, že budu svoji funkci vykonávat nezávisle a nestranně a nezneužiji svého postavení.“\"\n\nMiloslav Kala \"(od 22. března 2013)\"\nZdeňka Horníková \"(od 11. dubna 2013)\"\n\n\nNKÚ pracuje buď v Kolegiu, nebo senátech složených ze tří a více členů Úřadu. V působnosti NKÚ je kontrola:\n"}
{"id": "197983", "url": "https://cs.wikipedia.org/wiki?curid=197983", "title": "Komplex", "text": "Komplex\n\nKomplex (z latinského \"complexus\", objetí, shrnutí, celek, od \"plectere, plexus\" – spletenec) znamená celek z částí nebo témat, které k sobě patří, souvisejí a často se vyskytují pohromadě. Používá se ve více významech.\n\n\n\n\n\n"}
{"id": "197985", "url": "https://cs.wikipedia.org/wiki?curid=197985", "title": "Achtung, die Kurve!", "text": "Achtung, die Kurve!\n\nAchtung, die Kurve!, také známá jako Zatacka, je freeware, DOSová počítačová hra, která podporuje hru dvou až šesti hráčů na jednom počítači. Autoři hry jsou pravděpodobně Radim Křivánek a Vláďa Chvátil, hra byla pravděpodobně napsána v roce 1993 v Borland C++. Amiga verze volně vychází z DOSové hry a autory jsou Filip Oščádal a Kamil Doležal.\n\nPřestože je grafika hry primitivní, mnoho hráčů na celém světě si ji oblíbilo hlavně kvůli hratelnosti.\n\nHráči se náhodně objeví na mapě a jejich „had“ se rozjede kupředu a zanechává za sebou stopu. Hráč může ovládát pouze směr jakým se had pohybuje, a to dvěma tlačítky pro zatáčení na pravou a levou stranu. Když \"had\" narazí na okraj mapy nebo do stopy, zanechané jiným \"hadem\", končí. Cílem hry je přežít všechny ostatní. Obvykle tak, že hráč donutí soupeře aby narazili, nebo si vytvoří dostatek prostoru, kde může přežít déle než soupeř. V náhodných časových intervalech se na „tělech hadů“ vytváří mezery (velikost mezer je různá), kterými mohou ostatní hráči projíždět. Tyto mezery jsou velmi užitečné při unikání z ohraničeného prostoru, také dovolují hráči ukázat své dovednosti.\n\nVždy, když některý z hráčů skončí, dostanou ostatní, kteří ještě neskončili, bod. Vítězí ten, kdo dosáhne určité bodové hranice, která záleží na počtu hrajících hráčů.\n\n"}
{"id": "197986", "url": "https://cs.wikipedia.org/wiki?curid=197986", "title": "Sycorax (měsíc)", "text": "Sycorax (měsíc)\n\nSycorax (původním označením S/1997 U 2) je jeden z malých vnějších měsíců planety Uran s nepravidelnou oběžnou dráhou. \n\nMěsíc Sycorax je od planety vzdálen 12 179 000 kilometrů. Jeho průměr není přesně znám, odhaduje se na cca 150 km a hmotnost cca 5.4×10 kg, oběžná doba je 1 288,28 dne. \n\nByl objeven 9. června 1997 astronomy Brettem Gladmanem, Philipem Nicholsonem, Josephem Burnsem a Johnem Kavelaarsem za použití Haleova teleskopu společně s měsícem Caliban.\n\nPodobně jako ostatní Uranovy měsíce nese Sycorax své jméno podle jedné z postav díla Williama Shakespeara, konkrétně ze hry Bouře.\n"}
{"id": "197990", "url": "https://cs.wikipedia.org/wiki?curid=197990", "title": "Panická porucha", "text": "Panická porucha\n\nPanická porucha je psychická porucha charakterizována opakovanými záchvaty intenzivního strachu a vnitřní nepohody, které vznikají náhle bez zjevné příčiny. Během několika málo minut dosahují maxima a trvají zpravidla několik minut. Takovým epizodám nebo záchvatům se říká panická ataka.\n\nStředně těžká porucha je taková, pokud počet záchvatů je aspoň 4 během 1 měsíce a těžká pokud jsou aspoň 4 během 1 týdne.\n\nPanická porucha se v posledních letech dostává do popředí obecného zájmu, lidé trpící touto nemocí jsou často nadměrně vystavováni stresu, drtivá většina z nich však přesto dokáže žít naprosto normální osobní i pracovní život.\n\nSamotná panická ataka má složku myšlenkovou, emoční, ale především fyziologickou. Postižený trpí zejména na tělesné úrovni. Metodou první volby pro zvládnutí panického záchvatu je aplikace dechové a svalové strategie.\n\n\n\n\nPodle behaviorální teorie jde o naučené chování. Jde o relativně trvalý sklon k interpretaci různých tělesných příznaků, které jsou projevem stresové reakce jako příznak hrozící katastrofy. Pokud jsou tyto příznaky brány jako hrozba (např. bolest na hrudi – mám infarkt), nastává stav napjatého očekávání. Spouští se reakce útok nebo útěk, tím dochází k zesilování původní reakce. Někdy pacient začne zrychleně dýchat, tím dochází ke změně vnitřního prostředí a znovu k zesílení původních příznaků.\n\nReakce útěk nebo útok můžeme vnímat jako jedny z nejdůležitějších součástí naší výbavy pro přežití v nebezpečných situacích. Pocházejí z počátku vývoje lidského mozku, kdy byl život mnohem fyzicky náročnější a nebezpečnější než dnes. Tenkrát byly hrozby jednoduché a přímé, například divoká zvěř nebo člen nepřátelského kmene.\n\nProto může být panická ataka spuštěna rychle a hlavně podvědomě. Lidé trpící panickými záchvaty často říkají, že \"přišly z ničeho nic\".\n\nKdyž tělo změní prioritu z dlouhodobého přežití na krátkodobé ve stavu nouze, děje se hned několik věcí. Následkem vyloučení hormonů jako je adrenalin se krevní tlak zvýší a zrychlí se dech při přípravě na velkou tělesnou námahu.\n\nNohy se mohou třást, protože se připravují na běh, a také ruce se mohou třást, jak se na nich velké svaly připravují k boji. Člověk se může zpotit, čímž se jeho tělo ochladí, aby se pak nepřehřálo při velké fyzické námaze, na kterou se podvědomě připravuje.\n\nKrev je odháněna od žaludku k důležitým svalům, kde je potřeba v případě nouze. Z tohoto důvodu lidé, kteří jsou často vystavováni stresovým situacím, mohou mít problémy s trávením; krev je soustavně odváděna od žaludku do jiných částí těla.\n\n\nPodle výsledků mnohých studií je při léčbě panické poruchy terapií \"první volby\" kognitivně behaviorální terapie, která je doplněna nácvikem dechových a svalových strategií.\n\nPorucha se léčí buď psychoterapií – kde jsou vhodné hypnoterapie, satirovská transformační systemická terapie či kognitivně-behaviorální psychoterapie, nebo pomocí psychofarmak, kde se používají antidepresiva ze skupiny SSRI nebo SNRI (např. venlafaxin) a k akutnímu zvládání úzkosti vysoce potentní benzodiazepiny (alprazolam, klonazepam). Výjimkou nejsou ani antipsychotika (sulpirid). Často se k léčbě používá kombinace antidepresiv, antipsychotik a léků aktuálně snižujících úzkost (bromazepam).\n\nZáleží na mnoha faktorech – prostředí, stresu postiženého během života, podpoře v okolí, také na celkovém zdraví. Neléčená panická porucha se může s postiženým táhnout celý život.\n\nPodle nejnovějších studií je však prognóza léčby panické ataky poměrně příznivá. Léčba akutních projevů panické poruchy trvá v řádů měsíců. Kognitivně-behaviorální terapie zahrnuje aplikaci dechových a svalových strategií, které jsou doslova první pomocí při zvládnutí počínající panické ataky [https://journals.sagepub.com/doi/abs/10.1177/0145445501254006 [1]] a 2\n\nDále je třeba identifikovat a zpracovat spouštěče panických projevů na myšlenkové a emoční úrovni. Jinými slovy je nutné odhalit a ošetřit příčiny chronického stresu, který je hlubší příčinou panické poruchy. 4\n\n\n\n"}
{"id": "197993", "url": "https://cs.wikipedia.org/wiki?curid=197993", "title": "Margaret (měsíc)", "text": "Margaret (měsíc)\n\nMargaret je jeden z malých vnějších měsíců planety Uran, jako jediný má prográdní oběžnou dráhu. Od planety je vzdálen 14 345 000 kilometrů. Jeho průměr není přesně znám, odhaduje se přibližně na 20 km a hmotnost cca ~1,0×10 kg, oběžná doba je 1687,01 dne. \n\nByl objeven 29. srpna 2003 astronomy Scottem Sheppardem a Davidem Jewittem. Původní označení měsíce bylo S/2003 U 3.\nPodobně jako ostatní měsíce Uranu je i Margaret pojmenován podle jedné z postav díla Williama Shakespeara, konkrétně ze hry Mnoho povyku pro nic.\n"}
{"id": "197995", "url": "https://cs.wikipedia.org/wiki?curid=197995", "title": "Prospero (měsíc)", "text": "Prospero (měsíc)\n\nProspero (původním označením S/1999 U 3) je jeden z malých vnějších měsíců planety Uran s prográdní oběžnou dráhou. Měsíc Prospero je od planety vzdálen 16 243 000 kilometrů. Jeho průměr není přesně znám, odhaduje se na cca 25 km a hmotnost cca ~2.1×10 kg, oběžná doba je 1977,29 dne. \n\nByl objeven 18. července 1999 astrofyzikem Matthewem Holmanem a jeho týmem.\nPodobně jako ostatní Uranovy měsíce nese Prospero své jméno podle hlavní postavy z Shakespearovy hry Bouře.\n"}
{"id": "197997", "url": "https://cs.wikipedia.org/wiki?curid=197997", "title": "Pireus", "text": "Pireus\n\nPireus nebo Piraeus (řecky: Πειραιάς - \"Pireas\", starořecky: Πειραιεύς - \"Peiraieús)\"  je řecké město nacházející se jižně od Athén v Sarónském zálivu. Pireus má 175 697 obyvatel a je čtvrtým největším městem v Řecku. Spadá do aglomerace hlavního města Athény a je s nim propojen elektrickou rychlodráhou a městskou autobusovou dopravou. Nese všechny znaky velkého přístavního a obchodně-průmyslové centra. Pireus slouží jako důležitá křižovatka lodních cest a vedou z něj trasy na všechny významné ostrovy v Egejském moři - Krétu, Kyklady, Rhodos, Samos a další.\n\nJiž v antickém Řecku bylo město důležité především díky svému přístavu a po obnově Athén v roce 1834 se Pireus postupně stal  jedním z nejvýznamnějších průmyslových a loďařských center ve Středozemním moři. V současnosti je Pireus hlavní přístav v Řecku,  největší osobní přístav v Evropě a třetí největší na světě. Patří mezi deset  největších přístavů na kontejnerovou dopravu v Evropě. Přepraví asi 20 milionů cestujících ročně. \n\nPireus byl osídlen již v prehistorických dobách a jeho název znamená \"místo přechodu - převozu\".  V těchto dobách to byl skalnatý ostrov se strmým kopcem Munichia, současný Kastella, který byl spojen s pevninou nízkým blátivým pásem pevniny. Ten byl po většinu roku zaplaven mořskou vodou, a proto se nazýval  Halipedon, což  znamená \"solné pole\".  Během následujících století  záplavy postupně ustávaly a již v klasickém období Řecka se přechod stal bezpečným a byly zde vybudovány tři přístavy.\n\nPireus je ohraničen pohořím Egaleo na severozápadě, Sarónským zálivem na jihu a aglomerací Athény na východě a severovýchodě.  Vlastní město Pireus se rozkládá na skalnatém poloostrově spojeným s pevninou šíjí. \n\nVhodné geografické uspořádání vedlo k založení tří přístavů:\n\n- centrální Kantharos pro normální lodní linky (vnitrostátní i mezinárodní) je situován na severozápadě a představuje jeden z nejrušnějších obchodních přístavů ve Středozemním moři \n\n- první jachetní Zea nebo Pašalimani, který slouží i pro většinu raketových vznášedel, je využíván řeckým námořnictvem\n\n- druhý jachetní přístav Mikrolimani nebo Turkolimani je využíván řeckým námořnictvem\n\nNová přístavní zařízení vyrůstají v sousedním Faliru/Faléru východně od Pirea.\n\nPireus má dlouhou historii a byl znám již ve starověkém Řecku. Na počátku 5. století př. n. l. sloužil jako přístavní město, kam se soustředily všechny dovozní a tranzitní obchody pro Athény.  Přístav dal vybudovat Themistokles. Perikles pak nechal postavit  osmikilometrové hradby podél silnice z přístavu do Athén. Třetí zeď chránila cestu z Athén k Faléru a ohraničovala prostor, kam se mohlo obyvatelstvo Athén  ukrýt při válečném konfliktu.  Dílo završil Hippodamus z Milétu, který rostoucímu městu vtiskl pravoúhlý systém ulic.  Přístav svému účelu sloužil i později za římských a makedonských panovníků. V roce 86 př. n. l. však byl zničen Sullou - známý římský politik zde tehdy bojoval proti pontskému králi Mitridatovi. \n\nV 15. století za osmanské nadvlády bylo město známé pod názvem Aslana Liman  \"Porto Leone - Lví přístav\", ale  jeho role upadala natolik, že se z něj stala pouhá rybářská vesnice. Pireus byl prakticky opuštěn, s výjimkou kláštera svatého Spyridona (1590) a celnice, která byla používána jen příležitostně pro obchodní přístav.\n\nOd první poloviny 19. století se však osada začala rozrůstat rychlým tempem. V roce 1834 získaly Athény statut hlavního města a Pireus začal přijímat první vlny přistěhovalců z ostrovů a Peloponésu. Po osvobození Řeků navrhl architekt Schaubert moderní město s pravoúhlými ulicemi podobně jako ve starověku. Pireus předstihl svým významem do té doby největší řecký přístav na ostrově Sýros v Kykladách, neboť se zde usadilo na 100 000 Řeků z Malé Asie. V roce 1923 se tak v důsledku výměny řeckého a tureckého obyvatelstva po prohrané válce počet obyvatel zdvojnásobil.\n\nV současnosti je Pireus městem se zvláštní kosmopolitní atmosférou. Návštěvníkům přístav nabízí rušný trh s rybami, ovocem a zeleninou. Také množství restaurací, klubů a barů.  Není zde příliš památek. Z antiky se zachovalo nevelké divadlo z  2. stol. př. n. l. a blízké archeologické muzeum spravuje mnoho historických památek, zejména sochařská díla.  Nachází se zde i námořní muzeum. \n\nV důsledku dluhové krize v Řecku byla polovina kontejnerového přístavu v Pireu v roce 2009 pronajata čínské společnosti China Ocean Shipping (Group) Company (zkráceně COSCO) na dobu 35 let.\n\n\n"}
{"id": "197998", "url": "https://cs.wikipedia.org/wiki?curid=197998", "title": "Setebos (měsíc)", "text": "Setebos (měsíc)\n\nSetebos (původní označení S/1999 U 1)je jeden z malých vnějších měsíců planety Uran s prográdní oběžnou dráhou. Měsíc Setebos je od planety vzdálen 17 418 000 kilometrů. Jeho průměr není přesně znám, odhaduje se přibližně na 24 km a hmotnost cca ~7,5×10 kg, oběžná doba je 2225,21 dne. \n\nByl objeven 18. července 1999 Johnem J. Kavelaarsem a dalšími astronomy.\n\nPodobně jako ostatní měsíce Uranu má Setebos své jméno podle jedné z postav díla Williama Shakespeara, konkrétně ze hry Bouře.\n"}
{"id": "198000", "url": "https://cs.wikipedia.org/wiki?curid=198000", "title": "Ferdinand (měsíc)", "text": "Ferdinand (měsíc)\n\nFerdinand je jeden z malých vnějších měsíců planety Uran s prográdní oběžnou dráhou, je nejvzdálenější ze známých Uranových měsíců. Od planety je vzdálen 20 901 000 kilometrů. Jeho průměr není přesně znám, odhaduje se na cca 20 km a hmotnost cca ~1.3×10 kg. Oběžná doba je 2887,21 dne. \n\nByl objeven 13. srpna 2001 Matthewem Holmanem, Johnem J. Kavelaarsem a dalšími astronomy. Původní označení měsíce bylo S/2001 U 2. \n\nPodobně jako ostatní měsíce Uranu nese Ferdinand své jméno podle postavy z díla Williama Shakespeara, tento konkrétně podle syna neapolského krále Alonsa ze hry Bouře.\n"}
{"id": "198001", "url": "https://cs.wikipedia.org/wiki?curid=198001", "title": "Marcel Pagnol", "text": "Marcel Pagnol\n\nMarcel Pagnol (28. února 1895, Aubagne – 18. dubna 1974, Paříž) byl francouzský spisovatel, dramatik a filmař, člen Francouzské akademie. Znám je především pro svou tetralogii \"Vzpomínky z dětství\".\nNarodil se v Aubagne jako syn učitele. Byl rovněž učitelem a později profesorem na střední škole v Marseille a Lycée Condorcet v Paříži. Zde začal psát své první divadelní hry, z nichž největší úspěch měla hra \"Topaze\". \n\nVe 30. letech se Pagnol zaměřil na filmovou tvorbu (např. velmi úspěšné filmy \"Pekařova žena\" nebo \"Listy z mého mlýna\"). K tomu účelu zakoupil na návrších nad vesnicí La Treille čtyřiadvacetihektarový pozemek s úmyslem vytvořit zde „provencalský Hollywood“ a natáčel zde své filmy.\n\nByl ženatý, jeho manželství bylo v roce 1931 rozvedeno. Jeho tři děti pocházely z mimomanželského vztahu.\n\nZ jeho literární tvorby jsou nejznámější romány \"Vzpomínky z dětství\" (do češtiny přeloženo pod názvem \"Jak voní tymián\"), které představují oslavu šťastného dětství a zároveň jeho rodného kraje Provence, a \"Živá voda\".\n\nV roce 1947 byl jmenován členem Francouzské akademie. Zemřel v roce 1974 v Paříži na rakovinu, pochován byl v rodinném hrobě v Marseille, v okrsku La Treille (Cimetière de la Treille).\n\nMarcel Pagnol byl režisérem, autorem námětů a scénařů, případně producentem řady filmů. V Česku byly známy např. filmy \"Tatínkova sláva (La gloire de mon père)\" a \"Maminčin zámek (Le château de ma mère)\" z roku 1990, podle románu \"Jak voní tymián\".\n\nHra \"Malajský šíp\" (v originále \"Marius\") byla ve 30. letech 20. století hrána v Praze, Brně a Ostravě. Hra \"Topaze\" byla na českých jevištích uváděna jako \"Abeceda úspěchu\". \n\n\n\n"}
{"id": "198003", "url": "https://cs.wikipedia.org/wiki?curid=198003", "title": "Trinculo (měsíc)", "text": "Trinculo (měsíc)\n\nTrinculo (původním označením S/2001 U 1) je jeden z malých vnějších měsíců planety Uran s prográdní oběžnou dráhou. Měsíc Trinculo je od planety vzdálen 8 578 000 kilometrů. Jeho průměr není přesně znám, odhaduje se na cca 18 km a hmotnost cca ~7,5×10 kg, oběžná doba je 758,1 dne. \n\nMěsíc byl objeven 13. srpna 2001 astrofyzikem Matthewem Holmanem a jeho týmem.\nPodobně jako ostatní Uranovy měsíce nese Trinculo své jméno podle jedné z postav díla Williama Shakespeara, konkrétně ze hry Bouře.\n"}
{"id": "198009", "url": "https://cs.wikipedia.org/wiki?curid=198009", "title": "Mark A (tank)", "text": "Mark A (tank)\n\nTank Mark A „Whippet“ byl britský střední tank užívaný v první světové válce. Jeho úkolem měla být podpora těžkých britských tanků Mark I/II/III a Mark IV, kdy měl díky své rychlosti a obratnosti využít průlomů v nepřátelských liniích.\n\nNa jedné straně se jednalo o stroj, který byl nevhodný pro zákopovou válku, resp. překonávání zákopů, na straně druhé šlo na tu dobu o poměrně rychlé vozidlo, které se dokázalo obratně pohybovat a zasazovat nepříteli údery. Celkem bylo vyrobeno 200 ks.\n\nTanky Mark A se dostaly na frontu poměrně pozdě, v době, kdy byla Britská armáda, která se vzpamatovávala z Třetí bitvy u Yper,\nv podstatě neaktivní. Poprvé se dostaly do boje v březnu 1918. Předvedly tehdy svoji užitečnost při krytí ústupu pěších divizí odrážejících německý nápor v rámci takzvané Ludendorffovy ofenzívy. Whippety byly tehdy přiděleny k tankovým praporům jako zvláštní roty X. Při jedné srážce 24. dubna poblíž francouzské vesnice Cachy zničila jediná rota Whippetů o síle 7 tanků celé dva prapory německé pěchoty, které přistihla v otevřeném prostoru. Tanky přitom postřílely přes 400 vojáků. Téhož dne byl jeden Mark A zničen v souboji s německým A7V. Jednalo se teprve o druhou tankovou bitvu v dějinách a o jediný případ, kdy se britský Mark A utkal s nepřátelským tankem.\n\nWhippety se pak po boku tanků Mark IV a Mark V zúčastnily 8. srpna 1918 bitvy o Amiens, o níž se vrchní velitel německé armády generál Erich Ludendorff vyjádřil jako o „černém dni německé armády“. Whippety vpadly do německého týlu a způsobily v daném sektoru ztrátu veškerého dělostřelectva. Z této zdrcující rány se Němci nedokázali vzpamatovat.\n\nPo válce byly whippety během britsko-irské války poslány do Irska, aby sloužily u 117. královského tankového praporu.\n\nSedmnáct tanků bylo odesláno s expedičními silami na pomoc Bílé armádě proti Sovětskému Rusku. Rudé armádě se podařilo zmocnit se 12 z nich a používala je až do 30. let, přičemž alespoň jeden tank osadila francouzským 37milimetrovým kanónem Puteaux SA 18.\n\nAsi šest tanků Mark A bylo prodáno do Japonska, kde zůstaly ve službě asi až do počátku 30. let.\n"}
{"id": "198019", "url": "https://cs.wikipedia.org/wiki?curid=198019", "title": "A7V", "text": "A7V\n\nA7V byl německý tank z první světové války. Německo význam tanků dlouhou dobu podceňovalo, a tak teprve roku 1916 začal vývoj těchto obrněnců. Jejich výroba začala až v polovině roku 1917, přičemž počet 20 kusů byl zcela zanedbatelný. Navíc tanky A7V byly kolosy s šestnáctičlennými osádkami, což bylo v praktickém boji problematické. Teprve v březnu 1918 se zjistilo, že tank má absolutně nevyhovující jízdní vlastnosti v terénu. Německá armáda proto bojovala víc s ukořistěnými tanky než s vlastními.\n\nTři tanky A7V se v roce 1918 zúčastnily u severofrancouzského městečka Villers-Bretonneux první tankové bitvy v historii, ve které se střetly se třemi britskými tanky Mark IV. Potyčka skončila poškozením dvou tanků Mark IV „ženské“ verze, zničením vedoucího německého tanku a ústupem zbylých dvou A7V.\n\n\n"}
{"id": "198021", "url": "https://cs.wikipedia.org/wiki?curid=198021", "title": "Athénská charta", "text": "Athénská charta\n\nAténská charta je soubor zásad „moderního urbanismu“, přijatý na konferenci CIAM roku 1933, vydané Le Corbusierem roku 1943 v Paříži. Athénská charta se stala teoretickým základem funkcionalistického urbanismu.\n\nPůvodně vychází z jednání čtvrtého kongresu CIAM, který se měl původně konat v Moskvě a zabýval se funkčním městem. K tématu se vyjadřovali architekti a urbanisté z celého světa na základě shromážděných jednotných grafických vyjádřeních rozvojových záměrů 33 vybraných měst, zachycených celkem na 200 panelech jednotného formátu. Základní téma připravila holandská skupina CIAM již roku 1931, kdy definovala, že \"„pojem funkčního města vychází z toho, že forma města je určována jeho základními funkcemi: bydlením, prací, rekreací a je svazující dopravou. Tyto prvky určují formu města …\"\" První tři funkce je třeba scelit do stejnorodých, od sebe však oddělených oblastí – zón. Čtvrtá, doprava, předchozí spojuje. Účastníci kongresu se nakonec sešli v létě roku 1933 na lodi \"Patris II\" a po plavbě z Marseille do Atén, krátkém pobytu v Aténách a plavbě zpět schválili \"Zásady\", jejichž obsah vyplynul z návrhu jednotlivých delegací a diskusí. Jednotlivá jednání připravoval a řídil C. van Eesteren. Tyto zásady byly označeny jako Aténská charta až roku 1943 ve francouzském vydání, uvedeném J. Giraudouxem.\n\nPřestože zásady Athénské charty nebyly nikdy ve větším měřítku uskutečněny, výrazně ovlivnily vývoj měst dvacátého století.\n\nPři 70. výročí založené Athénské charty došlo k pokusu o její přepracování a zaktualizování v novou Athénskou chartu 2003.\n\nPrvní část nazvaná Spojené město se věnuje aktuálním problémům měst: sociální smír, občanská angažovanost, multikulturní bohatství, sociální identita, ekonomická diverzita, zdraví a životní prostředí ve městech a energetika.\n\nDruhá část charty vytyčuje 10 perspektiv moderního města:\n\n"}
{"id": "198025", "url": "https://cs.wikipedia.org/wiki?curid=198025", "title": "Vilhelm Carlberg", "text": "Vilhelm Carlberg\n\nVilhelm Carlberg, 5. dubna 1882 - 10. října 1970, byl švédský sportovní střelec, trojnásobný olympijský vítěz z 6. letních olympijských her 1912 ve Stockholmu. Kromě toho získal na olympiádách 1908, 1912 a 1924 ještě čtyři stříbrné medaile, bronzová medaile za soubojovou pistoli z r. 1906 nepatří do přehledu olympijských úspěchů, protože se tehdy nejednalo o oficiální olympijské hry. Soutěží se účastnil i Vilhelmův bratr - dvojče Eric.\n\nKromě svých olympijských úspěchů se Vilhelm Carlberg stal r. 1913 mistrem světa ve střelbě z pistole na 50 m v Camp Perry (USA) před Američanem Lanem a Švédem Casimirem Reuterskjöldem.\n\nPrezentovalo se 19 závodníků z 5 zemí a převahu prokázali Britové, zvítězil Arthur Carnell před Harry Humbym a George Barnesem, Vilhelm Carlberg obsadil 10. místo jako nejlepší z mimobritských střelců.\nSoutěžila tři družstva po čtyřech závodnících. Za vítěznými Brity skončilo družstvo Švédska ve složení Vilhelm Carlberg, Frans Albert Schartau, Johann Hübner von Holst a Eric Carlberg. Třetí byli Francouzi.\nCelkem se prezentovalo 22 závodníků z 5 zemí. Všichni medailisté byli Britové: 1. John Fleming, 2. Maurice Matthews, 3. William Mardsen. Vilhelm Carlberg byl těsně za svým bratrem Erikem na 17. místě.\nStartovalo 22 závodníků z pěti zemí, Vilhelm Carlberg jako nejlepší cizinec skončil sedmý. Zvítězil William Kensett Styles před Haroldem Hawkinsem a E. J. Amoorem.\n43 závodníků ze sedmi zemí střílelo a zvítězil Paul van Asbroeck z Belgie před krajanem R. Stormsem a Američanem J. E. Gormanem. Vilhelm Carlberg obsadil 20. místo.\nZávodilo 7 týmů, tj. 28 závodníků, zvítězily USA před Belgií a Velkou Británií, Švédsko s Vilhelmem Carlbergem obsadilo 5. místo za Francií.\nV soutěži závodilo 41 střelců z 9 zemí, zvítězil Američan Frederick Hird, před krajanem Williamem Milnem a Britem Harry Burtem. Vilhelm Carlberg obsadil 21. místo.\nŠest družstev závodilo v soutěži, která skončila obdobným výsledkem jako na předchozích hrách v Londýně, jen Francouzi byli odsunuti na nemedailové 4. místo Američany. Stříbrní Švédové stříleli v sestavě Vilhelm Carlberg, Arthur Nordenswan, Eric Carlberg a Ruben Örtegren.\nSoutěže se účastnilo 36 závodníků z 8 zemí a Vilhelm Carlberg v ní získal jednu ze svých zlatých medailí. Za ním skončil J. Hübner von Holst, třetí byl další Švéd Gustaf Ericsson.\nŠvédové triumfovali i v soutěži družstev na mizící cíl v sestavě Vilhelm Carlberg, J. Hübner von Holst, Eric Carlberg a Gustav Boivie. Za nimi skončila Velká Británie, třetí USA. Celkem soutěžila 4 družstva, tj. šestnáct střelců.\nPět čtyřčlenných týmů absolvovalo soutěž, v níž zvítězily USA, Švédové ve složení George de Laval, Eric Carlberg, Vilhelm Carlberg a Erik Boström obsadili druhé místo, třetí byli Britové.\nV soutěži se prezentovalo 54 závodníků z 12 zemí, zvítězil Alfred Lane před P. Dolfenem a Britem Ch. E. Stewartem. Vilhelm Carlberg se polepšil proti minulé olympiádě a skončil na 16. místě.\nV této kategorii soutěžilo 42 závodníků z deseti zemí. Vilhelm Carlberg obsadil až 15. místo, když zvítězil Alfred Lane z USA před Paulem Palénem ze Švédska a dalším Švédem J. Hübnerem von Holstem. Bratr Eric obsadil 6. místo.\nSoutěž sedmi čtyřčlenných týmů přinesla další zlatou medaili pro Švédsko s Vilhelmem Carlbergem, Erikem Carlbergem, J. Hübnerem von Holstem a P. Palénem. Druhé bylo Rusko, třetí Velká Británie.\nPo dvanácti letech se Vilhelm Carlberg vrátil na olympiádu a získal stříbrnou medaili za Američanem Paul Baileym a před Finem L. Hanneliem.\n\n"}
{"id": "198027", "url": "https://cs.wikipedia.org/wiki?curid=198027", "title": "Kostky jsou vrženy", "text": "Kostky jsou vrženy\n\nKostky jsou vrženy (lat. \"Alea iacta est\") je citát, který se postupem času stal v českém jazyce ustáleným slovním spojením. Znamená jasné a stručné označení stavu či situace, kdy je už vše rozhodnuto, kdy tedy již nelze couvnout či vzít rozhodnutí zpět.\n\nV polovině prvního století př. n. l. si Římský stát podmanil svými legiemi mnoho území, mj. i Galii – a právě zde v době svého pobytu se mocný muž říše a člen prvního triumvirátu Gaius Julius Caesar dozvěděl, že římský senát dal plnou moc jeho politickému soku Gnaeu Pompeiovi. Přestože Caesar věděl, že podle římského zákona nesmí ozbrojený vojevůdce s vojskem překročit hraniční řeku Rubikon, aniž se vystaví nebezpečí, že bude prohlášen za nepřítele republiky, vydal 10. ledna roku 49 př. n. l. rozkaz svým legiím řeku překročit a táhnout na Řím – tím byla de facto zahájena občanská válka. Bez boje se pak zmocnil Říma a byl posléze ustanoven diktátorem.\n\nPrávě v momentě, kdy jeho legie překročila Rubikon, řekl vojevůdce, vědom si vážnosti svého rozhodnutí, ono slavné: „Alea iacta est – kostky jsou vrženy!“. Kvůli tomu se také v podobné souvislosti někdy užívá slovní spojení „\"překročit Rubikon\"“.\n\n"}
{"id": "198029", "url": "https://cs.wikipedia.org/wiki?curid=198029", "title": "Schneider CA1", "text": "Schneider CA1\n\nSchneider C.A.1 byl francouzský tank z 1. světové války, vyráběný podnikem Schneider et Cie. Vznikl na základě amerického pásového tahače Holt, který byl ve Francii opancéřován a představen v tajnosti armádním špičkám. Nová zbraň si získala potřebné sympatie a tak byl v roce 1916 představen nový stroj, který neměl předtím obdoby.\n\nTank Schneider bylo opancéřované vozidlo, které mělo pravém předním rohu korby střílnu, ve které byl lafetován kanón ráže 75 mm. Sekundární výzbroj byla tvořena dvěma kulomety Hotchkiss ráže 8 mm. Na přední části tanku byla řezačka ostnatého drátu. Motor se nacházel v levé přední části tanku. V zadní části byly dvoje dveře pro osádku. Tanky Schneider byly neohrabané, měly krátký podvozek a dlouhou korbu, což omezovalo jejich průchodnost terénem. Trpěly též nedostatečnou ventilací bojového prostoru. Celkem bylo vyrobeno 400 kusů.\nTank Schneider byl poprvé nasazen 16. dubna 1917 v Chemin des Dames v rámci takzvané Nivellovy ofenzívy. Ze 132 nasazených tanků jich bylo 57 zničeno, další byly neopravitelně poškozeny. Většina zničených tanků připadla na vrub explozi palivových nádrží, které se nacházely poblíž střílen pro kulomety.\n\n\n"}
{"id": "198038", "url": "https://cs.wikipedia.org/wiki?curid=198038", "title": "Home Credit Arena", "text": "Home Credit Arena\n\nHome Credit Arena je moderní víceúčelová hala postavená v letech 2003–2005 v liberecké čtvrti Horní Růžodol. Hala je vhodná pro pořádání sportovních i kulturních akcí. Spolu s dalšími čtyřmi projekty získala cenu Stavba roku 2006. Od 31. října 2014 se název arény z původní Tipsport arena změnil na nový název Home Credit Arena. Domácí zápasy zde odehrává tým Bílí Tygři Liberec, který hraje Extraligu, nejvyšší hokejovou soutěž České republiky. Její kapacita pro hokejové zápasy dosahuje 7 500 diváků, z toho je 7 250 míst k sezení.\n\nMěstské sportoviště začalo v prostoru mezi ulicemi Jeronýmova, Máchova a 28. října vznikat roku 1955. Prvním objektem zde bylo fotbalové hřiště, po něm byly zřízeny tenisové kurty, letní tribuna a po restauraci také venkovní ledová plocha se šatnami. Tato plocha byla následně v letech 1967–1968 zastřešena. V 70. letech byla dostavěna kuželna, sauna a kotelna, dále atletické dráhy, škvárové hřiště, bobový trenažér, tréninkové travnaté hřiště a další. Po celá 80. léta se areál dostavoval a pak rekonstruoval.\n\nV roce 2003 se zastupitelstvo města Liberce muselo rozhodnout, zda bude lepší nejstarší stavby areálu pouze rekonstruovat, nebo kompletně přestavět celý areál. Protože projekt přestavby měl podpořit rozvoj města a oživit turistický ruch a v průzkumu, který pro město provedla agentura Analysis & Consulting, se pro stavbu haly vyjádřilo cca 82 % Liberečanů, 2. září 2003 zastupitelstvo rozhodlo o výstavbě nové multifunkční haly. Hned 5. září se konalo poklepání na základní kámen. Podle projektu měla hala stát 750 milionů Kč, které mělo město splácet po dobu 25 let.\n\nK zahájení stavby došlo 8. září 2003, v prosinci již bylo dokončeno všech 580 pilotů, na kterých stavba stojí a v únoru roku 2004 se začalo se stavbou vnějšího prstence stavby. Střecha byla dokončena 16. července, do 30. července byly dokončeny tribuny a zapojeno chladicí zařízení. K navýšení rozpočtu stavby došlo 31. března 2005, kdy bylo rozhodnuto investovat do rekonstrukce stávajících sportovišť a doplnění vybavení sportovišť dalších necelých 140 milionů Kč. 28. června 2005 byl v aréně uspořádán první koncert, sloužící jako zkouška systémů a zařízení haly, koncertu se zúčastnilo necelých 8000 diváků. Název hala dostala po sázkové společnosti Tipsport.\n\n8. září 2005 byla stavba úspěšně zkolaudována, pokřtěna a slavnostně otevřena, této události se zúčastnilo asi 5 tisíc návštěvníků.\n\nDne 31. října 2014 získala multifunkční hala nový název – Home Credit Arena.\n\nDominantou celého areálu je samotná Home Credit Arena. Ta má délku 107 m, šířku 97 m a výšku 26 m, celkem zabírá plochu 27 069 m². Uvnitř haly jsou čtyři patra, má celkovou kapacitu až 9000 míst při koncertě a 7500 míst při hokejovém zápase. Hala má čtyři patra, ve třetím patře je 48 skyboxů. Dále zde je 35 míst pro handicapované a 106 pro média. Nad herní plochou o rozměrech 29×60 m je zavěšena multimediální kostka se čtyřmi obrazovkami o úhlopříčce 4,6 m. Multimediální pás z LED je vysoký 72 cm a 256 m dlouhý.\n\nK areálu patří centrální parkoviště s 816 a VIP s 177 místy, další parkovací plochy poskytují dalších asi 400 stání. K hale zajíždí autobusová linka číslo 17 liberecké městské dopravy.\n\nPřímo v moderním multifunkčním komplexu se nachází Hotel Arena***. Recepce hotelu vám zprostředkuje pronájem sportovišť nacházejících se přímo v areálu.\n\n"}
{"id": "198040", "url": "https://cs.wikipedia.org/wiki?curid=198040", "title": "Portrét umělce v jinošských letech", "text": "Portrét umělce v jinošských letech\n\nPortrét umělce v jinošských letech (překlad Aloyse Skoumala) či Portrét mladého umělce (překlad Stašy Jílovské) je poloautobiografickým dílem irského spisovatele Jamese Joyce, popisujícím volně autorův život do roku 1902. Modern Library hodnotí Portrét jako třetí největší anglicky psaný román dvacátého století.\n\nV knize vystupuje spisovatelovo alter ego Štěpán Dedalus (Štěpán je jméno křesťanského prvomučedníka, je původem řecké a znamená „ověnčený“; Dedalus – zkomolenina z Daidalos, jména velkého mýtického umělce a vynálezce). Román popisuje dospívání a intelektuální, náboženské, politické a umělecké zrání Štěpána Dedala, studenta dublinského jezuitského gymnázia. Dedalus se po dlouhém vývoji vzbouří proti katolicismu a irské konvenčnosti, v závěru odjíždí do Paříže, aby se stal umělcem.\n\nPortrét umělce v jinošských letech je většinou psán normální prózou ve třetí osobě, obsahuje minimum dialogů (byť na konci knihy jsou některé scény dialogy nabité) a pasáže psané formou Štěpánova deníku, v němž se zrcadlí jeho odcizení ve společnosti. V románu se již vyskytuje proud vědomí, byť v podstatně menším měřítku než v pozdějších dílech (Odysseus, Plačky nad Finneganem). Jednotlivé kapitoly, znázorňující fáze dospívání, jsou napsány různým stylem odpovídajícím popisovanému věku, od zachycení hravého dětského myšlení v první kapitole, přes klasický styl studenta antické literatury až po básnický a modernistický styl v závěru knihy.\n\nPortrét umělce v jinošských letech je úplným přepracováním staršího románu Štěpán hrdina (\"Stephen Hero\"), který Joyce psal v letech 1900–1905. Přepracování do dnes vydávané podoby pochází z let 1906–1914. Části původního románu, které se dochovaly (zbytek Joyce zničil), byly posmrtně vydány v roce 1944. Portrét umělce v jinošských letech byl vydán v roce 1917 v anglickém nakladatelství The Egoist.\n\nČeský překlad románu byl pořízen v roce 1930 Stašou Jílovskou jako vůbec první český překlad Joyceova díla, v témže roce vyšel česky poprvé i Odysseus. Druhý český překlad, poprvé vydaný v roce 1983 a následně v roce 1997, je dílem Aloyse Skoumala.\n\nCelá kniha je uvozena citátem z Ovidiových Proměn (VIII, 188): \"Et ignotas animum dimittit in artes\" čili \"Upsal duši svou neznámým uměním.\"\n\nPrvní kapitola začíná na prvý pohled zmateným, ve skutečnosti však velice rafinovaným úvodem do duševního světa malého Štěpána Dedala. Jsou zde zachyceny různé vzpomínky spojené volnými asociacemi. Jedná se o příběh o „kravce bučilce“, jenž Štěpánovi kdysi vypravoval otec, píseň o rozkvetlé plané růži, myšlenky na rodiče a na strýce (ve skutečnosti je to jeho prastrýc) Charlese a ženu jménem Dante (paní Riordanová, setkáme se s ní rovněž v Odysseovi).\n\n\"„Za oněch časů, a byly to znamenité časy, šla si po cestě kravka bučilka, a jak ta kravka bučilka šla po cestě, potkala nastrojeného hošíka jménem panáček.“\" (str. 29)\n\nNásleduje již souvislejší a logicky uspořádané vyprávění. Štěpán je s ostatními hochy na hřišti jezuitské základní školy v Clongowes Wood College v hrabství Kildare jihozápadně od Dublinu. Je slabý a neobratný, proto se snaží hru nějak přečkat a těší se do studovny. Spolužák jménem Wells Štěpána shodí do vody, Štěpán pak onemocní a Wells má strach, že to na něj řekne. To ale Štěpán neudělá, protože jej otec před odchodem do koleje varoval, že za žádných okolností nesmí na spolužáky žalovat. Štěpán je na marodce a představuje si svou smrt.\n\n\"„Za oknem je studené slunko. Přemýšlel, jestli umře. Člověk umře i za slunného dne. Třeba umře, než za ním maminka přijede.“\" (str. 47)\n\nKniha pokračuje obrazem vánoční večeře, jíž se účastní také strýc Charles, Dante a pan Casey. Vše probíhá v pohodě, dokud se hovor nestočí na politiku. Otec a pan Casey obviňují kněžstvo, že uštvalo národního vůdce Parnella k smrti. Naproti tomu Dante církev brání a naopak útočí na Parnella jako na nemravu. Štěpán je tím zmaten.\n\nKdyž se vrátí do koleje, zjistí, že tam vládne tužší disciplína, protože několik starších chlapců bylo přistiženo na WC, jak tam „buzerovali“. Štěpánovi se rozbijí brýle, má dovoleno se těch pár dnů, než mu přijdou nové, neučit. Přesto dostane od studijního prefekta nařezáno, protože je „lenoch“.\nŠtěpán je nešťastný, poněvadž to bylo neprávem, někteří žáci mu radí, aby si stěžoval u pana rektora Conmeeho (rovněž sehraje svou roli v Odysseovi). Štěpán má nejprve strach, že si tím ještě přitíží. Nakonec ale za rektorem zajde a ten mu osobně dá od úkolů úlevu. Štěpán je pak ostatními oslavován jako velký hrdina.\n\nDěj pokračuje líčením Štěpánova vztahu ke strýci Charlesovi. S nímž chlapec tráví mnoho času na obchodních pochůzkách. V neděli se obvykle s ním a s otcem vypravují na daleké túry. Při niž oba dospělí muži hovoří převážně o politice a Štěpán je bedlivě poslouchá.\n\n\"„Nesrozumitelná slova si opakoval, až je uměl z paměti: a jimi mu probleskoval skutečný okolní svět. Zřejmě se blíží hodina, kdy se i on v tom světě uplatní, a v skrytu se chystal sehrát v něm přisouzenou úlohu, jejíž ráz jen nejasně tušil.“\" (str. 88)\n\nRodina postupně chudne, otec odprodá majetek a Dedalovi se přestěhují do Dublinu. Štěpán po odchodu z Clongowes nějaký čas vůbec nechodí do školy. S jedním kamarádem založí partu dobrodruhů, ta se ale rozpadne. Je opět sám, hodně čte, potuluje se a sní. Zamiluje se do dívky jménem Ellen, ale nedokáže svou lásku dát najevo. Pociťuje hořkost nad úpadkem své rodiny, pomalu ale jistě začíná pohrdat otcem a čím dál tím více si uvědomuje svou výjimečnost.\n\n\"„Hrát si nechtěl. Chtěl se v skutečném světě setkat s nehmotnou představou, jakou v duchu ustavičně před sebou viděl.\" (str. 90)\n\nOtec se sejde s páterem Conmeem, ze kterého se mezitím stal řádový provinciál, a ten zařídí Štěpánovi studium na jezuitském gymnáziu Belveder. Ač se chová ve škole ctnostně a dokonce má dohlížet na ostatní studenty, navštěvuje Štěpán potají vykřičené domy. Nějaký čas mu toto pokrytectví nevadí a dokonce v něm nachází jakousi zvrhlou radost. Pak však vyslechne horlivé kázání pátera Arnalla a cítí se být velkým hříšníkem. Prožívá muka a strach z pekla, jež páter vykreslil v živých barvách. Nakonec svému svědomí uleví tím, že se vyzpovídá. Cítí skutečně velikou úlevu, je se sebou spokojen a rozhodně se chovat tak, jak se na studenta jezuitského gymnázia sluší a patří.\n\n\"“Být dobrý je snadné. Boží jařmo je sladké a lehké. Neměl hřešit. Měl zůstat dítětem, vždyť Bůh dítky miluje a nechává je k sobě přijít.\" (str. 173)\n\nŠtěpán se poté stává až přehnaně zbožným, veškerý svůj volný čas obětuje na modlitby a pobožnosti. Záměrně si způsobuje různá tělesná a smyslová trápení. Později si však uvědomí, že se až příliš podobá svým mrzoutským učitelům. Začne pociťovat jistý odpor a když je mu nabídnuto, aby u jezuitů zůstal a stal se knězem, odmítá a začne studovat na univerzitě.\nRodiče jeho rozhodnutí nepřejí. Ve Štěpánovi však vzrůstá touha stát se tvůrcem něčeho nového, umělcem.\n\n\"„Žít, bloudit, padat, vítězit, znovu vytvářet život ze života. Zjevil se mu divý anděl, anděl smrtelné radosti a krásy, vyslanec líbezných luhů života, a ve chvíli extáze před ním rozevřel brány omylu a slávy. Vpřed a vpřed a vpřed a vpřed!“\" (str. 203–204)\n\nVěnuje se studiu estetiky, vede dlouhé intelektuální rozhovory se spolužáky a učiteli. Zklame se ve své lásce k Ellen a píše básně. Matku zarmoutí tím, že se odmítne dostavit k velikonočnímu svatému přijímaní. V rozhovoru se spolužákem Cranlym to sám komentuje slovy:\n\n\"„Nebudu sloužit tomu, več už nevěřím, ať už si to říká domov, vlast nebo církev; a v životním nebo uměleckém způsobu se zkusím vyjadřovat co nejsvobodněji a nejúplněji a bránit se budu zbraněmi, které si zvolím: mlčením, vyhnanstvím a lstí. (...) Nebojím se být sám, dát se odstrkovat, všeho šmahem zanechat. A nebojím se omylu, i velkého omylu, životního omylu, omylu třeba na věčné časy.“\" (str. 286)\n\nCranly na Štěpána naléhá, aby vyhověl matčině vůli, poněvadž se domnívá, že toho v životě asi hodně vytrpěla. Štěpán odmítá a když se ho Cranly zeptá, zda svou matku miluje, tak zvolna zakroutí hlavou. (Z první kapitoly románu Odysseus vyplývá, že se odmítl pomodlit i u jejího úmrtního lože, což Buck Mulligan komentuje tak, že „...umořil svou matku...“. Proto bývá Štěpán považován za byronského hrdinu.)\n\nVymezuje se vůči nacionalistickému ovzduší Dublinu a aby unikl stísněným podmínkám domova (rodiny i vlasti), rozhodne se odjet do Paříže.\nKniha končí sledem deníkových záznamů, v jejichž závěru se Štěpán dovolává účastenství svého nemilovaného otce: \"„27. dubna. Milý otče, milý vynálezce, nyní i vždycky mi stůj po boku.“\"\npozn. citace podle Skoumalova překladu (Odeon, Praha 1983)\n\n"}
{"id": "198041", "url": "https://cs.wikipedia.org/wiki?curid=198041", "title": "Aero A-10", "text": "Aero A-10\n\nAero A-10 byl československý dvouplošný jednomotorový dopravní letoun provozovaný ČSA ve 20. letech 20. století.\n\nAero A-10 bylo zkonstruováno a vyráběno firmou Aero na základě objednávky společnosti ČsLAS (Československá letecká akciová společnost), která vznikla roku 1921 sloučením podniků \"První pražský letecký podnik Falco\" a \"První český letecký podnik Icarus\". ČsLAS deklarovala záměr zahájit letecké spojení na lince Praha-Drážďany, uvažovalo se dokonce o pozdějším prodloužení linky až do Berlína. Nová společnost u Aera objednala první skutečný dopravní letoun v Československu, určený pro dvoučlennou osádku a přepravu čtyř cestujících v pohodlně vybavené uzavřené kabině (v tehdejší terminologii tzv. aerolimusina).\n\nOvšem záhy poté se firma ČsLAS finančně zhroutila. Vyrobené A-10 nakonec pro ČSA zakoupilo Ministerstvo veřejných prací, do provozu je převzalo Ministerstvo národní obrany pro letecký dopravní oddíl, který byl zřízen jako technický, personální a provozní základ vznikajících ČSA.\n\nPrvní let A-10 se uskutečnil 3. ledna 1922. Byl to jednomotorový dvoupříhradový dvouplošník s jednoduchými ocasními plochami, záďovým ostruhovým podvozkem a otevřenou kabinou dvoučlenné osádky, vyztužené smíšené konstrukce s dřevěnou kostrou. Konstrukce křídel a kormidel potažena plátnem, trup překližkou (s výjimkou krycích plechů motoru). Mohl přepravovat 4 cestující (první dva stroje používané u ČSA, další dva měly upravenou kabinu, kde byla přidáno pomocné páté sedadlo, upravené jako sklopné).\n\nV průběhu roku 1922 a počátkem roku 1923 se nový letoun dosti intenzivně zkoušel, mimo jiné na něm v prosinci 1922 šéfpilot Aerovky Josef Novák získal národní rekord, kdy s nákladem 500 kg vystoupal do výšky 5284,2 metrů. Dalšími byl vytrvalostí let v době 5 hodin a 10 minut (se šesti osobami) a také let stroje se 17 osobami (\"!\") na palubě. Stroj L-BALA se také 6. července 1923 zúčastnil \"1. leteckého závodu rychlostního o cenu presidenta republiky\" (A-10 doletěl s průměrem 128,5 km/h, což v kategorii C, tj. letounů s nákladem 500 kg na palubě, stačilo na získání druhého místa). Pro závod byl původně připravován stroj L-BALD, ale 15. června 1923 došlo při zkušebním letu k havárii — při startu došlo ke kolizi s žacím strojem. Osádku tvořil pilot kpt. V. Černý a mechanik Vlasák, na palubě ještě bylo šest vojáků. K vážnějšímu zranění nedošlo, ale letoun byl natolik poškozen, že již nebyl zařazen do provozu (právě na tomto stroji se předtím také uskutečnil ve své době známý, byť dnes již takřka zcela zapomenutý let se 17 osobami na palubě, zmíněný výše).\n\nČeskoslovenské státní aerolinie v roce 1923 převzaly čtyři letouny. Mezi lety 1923 a 1924 byly nasazeny na lince Praha — Bratislava, přitom podle statistik ČSA nalétaly 167,22 hodiny a 19 878 km (mezi květnem a červnem 1924 byl ukončen provoz všech čtyř A-10 při pravidelném provozu u ČSA). Po stažení z provozu byly uskladněny na letišti ve Kbelích, v dubnu 1925 byla komisionelně vyřazena z provozu u ČSA (stroj byl poněkud podmotorován a už při letových zkouškách v r. 1923 mjr. Rudolf Holeka navrhoval použití výkonnějších motorů Rolls-Royce nebo Renault, o výkonu 268 kW, resp. 221 kW, které měla vojenská správa tehdy v menším počtu k dispozici; k úpravám ale nedošlo ani v roce 1923, ani později — stroje byly během provozu u ČSA shledány poměrně nespolehlivými, navíc některé byly po nouzových přistáních v různém stupni poškozeny, tudíž se případné přestavby jevily jako nerentabilní).\nZa znamenání nepochybně stojí let stroje A-10.5, L-BALA, z Prahy do švédského Göteborgu (přes Berlín a Kodaň) v červenci 1923, který vykonal pilot rtm. Alois Vrecl s reprezentační delegací (kpt. Dangelzer, Ing. Trnka a Ing. Kašpar), kde stroj také byl vystaven na mezinárodní letecké výstavě u příležitosti kongresu FAI. Další let do ciziny se uskutečnil 29. července 1923, kdy se strojem A-10.3 (L-BALB) pilot mjr. J. Skála letěl do Jugoslávie, na trati Praha-Bratislava-Novi Sad-Mostar (na palubě byl ministr národní obrany).\n\nV květnu 1927 bylo vyjednáno, že jeden ze strojů bude předán k vystavení pro poštovní muzeum, po uvedení do řádného stavu — opravy byly provedeny v dílnách ČSA. Oprava stroje L-BALB, provedená na účet Ministerstva veřejných prací, byla ukončena k 28. únoru 1928 a stroj byl připraven k předání Poštovnímu muzeu. Tam zůstal až do roku 1956, pak byl předán do majetku Národního technického muzea, kde byl pro svoji rozměrnost uložen do depozitáře demontován a rozřezán. Řada dílů byla pak postupem času zničena. Dochovalé částí trupu, podvozku a některé další díly byly východiskem pro rozsáhlou dostavbu a restaurování provedené v LO Trenčín (zcela původní jsou například dveře do kabiny cestujících). Motor Maybach Mb-IVa je zcela funkční. Zrekonstruované Aero A-10 L-BALB je dnes součástí expozice leteckého muzea v Praze-Kbelích. Ostatní stroje byly k 31. prosinci 1927 zrušeny (v dubnu 1928 následoval již jen formální výmaz z rejstříku).\n\n\"Podle L+K\"\n\nA-10.1, L-BALD, havaroval 15. června 1923, nebyl opraven a již nikdy nelétal, k výmazu z rejstříku došlo ale až 3. listopadu 1925.\n\n\"Data podle:\" Němeček\n\n\n"}
{"id": "198043", "url": "https://cs.wikipedia.org/wiki?curid=198043", "title": "Rover", "text": "Rover\n\nRover může znamenat:\n\n"}
{"id": "198049", "url": "https://cs.wikipedia.org/wiki?curid=198049", "title": "Seznam dílů seriálu Krok za krokem", "text": "Seznam dílů seriálu Krok za krokem\n\nToto je seznam dílů seriálu \"Krok za krokem\". Americkou situační komedii \"Krok za krokem\" vysílala televizní stanice ABC od roku 1991. Poslední, 7. řadu odvysílala televize CBS. V Česku pak seriál uvedly televize Prima, ČT1 i Nova.\n\n<onlyinclude></onlyinclude>\n\n"}
{"id": "198050", "url": "https://cs.wikipedia.org/wiki?curid=198050", "title": "Charles Simonyi", "text": "Charles Simonyi\n\nCharles Simonyi (* 10. září 1948 Budapešť jako Simonyi Károly) je americký miliardář maďarského původu, pátý vesmírný turista.\n\nV roce 1966 emigroval z Maďarska. Pracoval nejprve jako programátor u firmy Regnecentralen v Kodani (Dánsko). V roce 1968 přesídlil do USA (americké občanství získal roku 1982), kde v letech 1968 až 1972 vystudoval na University of California, Berkeley technickou matematiku a získal hodnost bakaláře (BS). Po jejím absolvování pracoval soukromě jako programátor společně se svým univerzitním profesorem a dalšími spolužáky. Poté v létech 1972 až 1980 byl zaměstnán jako programátor ve středisku PARC firmy Xerox v Palo Alto v Kalifornii, kde vyvinul Bravo, první WYSIWYG textový procesor na světě. Během této doby obhájil na Standfordově univerzitě v roce 1972 doktorát v oboru počítačových věd. V roce 1981 přešel k firmě Microsoft, kde se postupně vypracoval ze softwarového inženýra a systémového programátora na ředitele vývoje aplikačních programů a nakonec na hlavního softwarového architekta firmy. Vedl zde mj. vývoj tabulkového procesoru Multiplan, z něhož se později pod jeho řízením vyvinul program Excel, a prvních verzí textového procesoru Word. Od Microsoftu odešel v roce 2002, kdy založil svoji vlastní firmu Intentional Software se sídlem v Bellevue ve státě Washington, která se věnuje vývoji speciálního programového vybavení.\n\nV roce 2005 zahájil jednání s firmou Space Adventures, která zprostředkovává mj. soukromé lety do kosmického prostoru zajišťované ruskou Federální kosmickou agenturou. Smlouvu o letu podepsal počátkem roku 2006. V srpnu 2006 prošel úspěšně lékařskými prohlídkami v Ústavu lékařsko-biologických problémů (IMBP) v Moskvě a v září téhož roku zahájil ve Středisku pro výcvik kosmonautů J. A. Gagarina ve Hvězdném městečku výcvik.\n\nKosmický let zahájil 7. dubna 2007 v 19:31:14 SELČ na palubě kosmické lodi Sojuz TMA-10, kterou vynesla z kazašského kosmodromu Bajkonur nosná raketa Sojuz-FG na oběžnou dráhu, a to ve funkci účastníka kosmického letu. Dalšími členy posádky byli dva ruští kosmonauti, Fjodor Jurčichin a Oleg Kotov. Kosmická loď se spojila s Mezinárodní vesmírnou stanici ISS dne 9. dubna 2007 ve 21:10:44 SELČ.\n\nSojuz se od ISS odpojil 20. dubna 2007 nedlouho po jedenácté hodině SELČ spolu s předchozí dlouhodobou posádkou ISS, ruským kosmonautem Michailem Ťurinem a americkým astronautem Michaelem Lópezem-Alegríou na kosmické lodi Sojuz TMA-9. O přistání v Kazachstánu v přímém přenosu informovala televizní stanice NASA TV. Sunita Williamsová nadále zůstala na stanici.\n\nV říjnu 2008 společnost Space Adventures oznámila, že si objednal další let. Svůj druhý let zahájil 26. 3. 2009 letem lodí Sojuz TMA-14. Vrátil se 8. 4. 2009 lodí Sojuz TMA-13.\n\n\n"}
{"id": "198051", "url": "https://cs.wikipedia.org/wiki?curid=198051", "title": "Ninkenanka", "text": "Ninkenanka\n\nNinkenanka je legendární tvor západoafrického folklóru. Jejím domovem by měl být ostrov Lililobong na řece Gambii ve státě Gambii.\n\nPodle tvrzení domorodců jde o tvora dlouhého 9–10 metrů s dlouhým krkem a malou hlavou, svým vzhledem by měl vzdáleně připomínat sauropodního dinosaura.\n\nAčkoliv vám snad každý domorodec potvrdí existenci Ninkenanky, zprávy o jejím pozorování jsou spíše sporadické.\n\nO Ninkenance píše ve svých poznámkách angličan Thomas H. Darlympl, který v Gambii působil v roce 1935 jako lékař. Jednou v noci ho vzbudil značný hluk domorodců. Ráno zjistil, že příčinou toho bylo objevení se Ninkenanky. Požádal tedy náčelníka, aby mu dal vědět, kdyby se opět ukázala. Při nejbližší příležitosti se pak vypravil na místo pozorování, ale sám tohoto bájného tvora nespatřil. Velký rozruch vyvolal jeden z doktorových pomocníků, který domorodcům ukázal fotografii sochy dinosaura v jednom z newyorských parků, o které všichni svorně prohlašovali, že jde o Ninkenanku.\n\nV roce 1983 objevil na pláži poblíž estuáru řeky britský student Owen Burnaham mršinu obrovského uhynulého zvířete. Podle popisu se jednalo o pět metrů dlouhé zvíře, na špičce horní čelisti s nozdrami. Mělo dva páry ploutví a dlouhý špičatý ocas. Mršina se však nezachovala a nebyla nijak odborně zkoumána. \n\nV létě roku 2006 byla do Gambie společností Centre for Fortean Zoology vypravena expedice, která měla potvrdit existenci bájného tvora.\n\n"}
{"id": "198052", "url": "https://cs.wikipedia.org/wiki?curid=198052", "title": "Sasha Mitchell", "text": "Sasha Mitchell\n\nSasha Mitchell (* 27. července 1967 Los Angeles) je americký herec, známý díky své roli Codyho v seriálu \"Krok za krokem\".\n\nMitchell odstartoval svou kariéru v seriálu \"Dallas\", kde hrál nemanželského syna J.R. Ewinga, Jamese. Zahrál si i ve filmu \"Spike of Bensonhurst\". Získal černý pásek v taekwondu a byl šampionem v kickboxu. Toho později využil ve třech filmech „Kickboxer“, kde převzal roli Jean-Claude Van Damma. Také byl modelem pro Calvina Kleina.\n\nSasha se také proslavil v seriálu Krok za krokem, kde hrál natvrdlého, ale roztomilého Codyho, Frankova synovce. Poté, co ho jeho manželka obvinila z domácího násilí, rozhodla se ho společnost The Walt Disney Company ze seriálu vyhodit a vrátil se už jen na jednu epizodu seriálu v poslední řadě.\nV poslední době se Sasha objevil v několika seriálech jako \"JAG\", \"NYPD Blue\", & \"ER\".\n\n"}
{"id": "198062", "url": "https://cs.wikipedia.org/wiki?curid=198062", "title": "St. Chamond (tank)", "text": "St. Chamond (tank)\n\nSt. Chamond byl francouzský tank z 1. světové války. Byl konkurencí prvního francouzského tanku Schneider CA1. Poprvé byl užitý v boji v roce 1917. V žádném případě nedosahoval kvalit tehdejších britských tanků. Po válce byl vyměněn za mnohem kvalitnější britské tanky Mark IV.\n\n"}
{"id": "198064", "url": "https://cs.wikipedia.org/wiki?curid=198064", "title": "Robert (biskup olomoucký)", "text": "Robert (biskup olomoucký)\n\nRobert zvaný \"Angličan\" (německy \"Robert von England\"; †1240 Olomouc) byl olomoucký biskup v letech 1201–1240 a dřívější převor cisterciáckého kláštera na Zelené hoře u Nepomuku v západních Čechách. Podle tradice pokládán za Angličana, pravděpodobněji však pocházel odněkud z Porýní, které mělo k Anglii vazby.\n\nBiskupem jej jmenoval král Přemysl Otakar I., kterému již od samého počátku vlády poskytoval četné diplomatické a jiné služby, a to zvláště takové, které vyžadovaly mimořádnou obratnost a takt. Svému světskému vládci zůstal loajální a několikrát ho zastupoval v době jeho nepřítomnosti jako místodržící na Moravě.\n\nDne 10. května 1204 zachvátil olomouckou katedrálu požár, který zničil i vnitřní vybavení. Biskup Robert dal okamžitě zahájit obnovu katedrály. Jako biskup si postavil v Olomouci palác (dnes částečně zachovalý) s výzdobou románských okenních oblouků. Dal vystavět kamenný hrad v Pustiměři, který byl spolu s dříve postavenou rotundou významným místem Moravy. Ve své závěti činí jistý odkaz pustiměřské románské rotundě.\n\nBiskup Robert dobře vycházel i s královým bratrem markrabětem moravským Vladislavem Jindřichem. Biskupovo sepětí s pražským dvorem i královskou kanceláří vyneslo olomoucké diecézi důležité výsady. V roce 1206 zaručil Přemysl Otakar I. olomoucké kapitule i právo svobodné volby biskupa.\n\nBiskup Robert se účastnil IV. lateránského koncilu v Římě, ale jeho ideje ho neovlivnily. Byl zaměřen racionalisticky a světských požitků se zcela nezříkal. Stal se dokonce předmětem kritiky samotného papeže, když poté, co pražský biskup Ondřej vyhlásil nad celou diecézí interdikt a opustil zemi, celebroval v katedrále sv. Víta v Praze slavnostní bohoslužby. Roku 1219 byl obviněn z vraždy a páchání smilstva s jeptiškami a papež jmenoval vyšetřovací komisi, jež se za Roberta pravděpodobně postavila, protože zůstal ve svém úřadu až do 17. ledna 1240, kdy rezignoval na svůj úřad a dne 17. října téhož roku zemřel. Byl pohřben na Velehradě.\n\n"}
{"id": "198065", "url": "https://cs.wikipedia.org/wiki?curid=198065", "title": "Char 2C", "text": "Char 2C\n\nChar 2C „Alzac“ nebo též FCM 2C byl francouzský supertěžký tank, vyvinutý v době 1. světové války. Vývoj tanku začal v roce 1916 a prototyp byl sestrojen roku 1917. Do konce války jeho sériová výroba nezačala až po válce bylo dodáno pouhých 10 z původně objednaných 300 kusů (výroba typu skončila v roce 1921). Přestože nezasáhl do bojů první světové války, paradoxem je, že byl ve výzbroji francouzské armády ještě v době 2. světové války. Ze služby byl vyřazen až po porážce Francie v roce 1940.\n\nTrup krabicového tvaru měl pancíř silný 22–45 mm. Podvozek tvořila malá pojezdová kola, která byla zakryta pancířem. Uprostřed trupu byly dva motory Mercedes o výkonu 250 hp. Motory poháněly generátory, které napájely elektrické motory. Tank nesl dvě věže. V přední věži, která se mohla otáčet v rozsahu 260°, byl umístěn kanón ráže 75 mm. V zadní věžičce byl kulomet. V přídi korby byl další kulomet a poslední dva kulomety byly v přední části boků korby. Pro všechny čtyři kulomety bylo k dispozici 10 000 kulometných nábojů a 150 nábojů pro kanón. Posádka byla dvanáctičlenná a tvořil ji velitel, řidič, mechanik, pomocník mechanika, elektrikář, střelec, nabíječ, radista a čtyři kulometčíci.\n\nV době vypuknutí druhé světové války byly tanky Char 2C uložené v rezervě a již značně opotřebované. Musely být například vybaveny novými motory Maybach o výkonu 280 hp, pocházejícími původně z německé vzducholodě Dixmunde, jež Francie získala v rámci reparací. O jejich nasazení do boje se neuvažovalo až do skončení „podivné války“, kdy se francouzská armáda dostala do kritické situace. Při transportu do oblasti bojů však polovina obrovitých tanků uvázla na železnici a stroje musely být zničeny vlastní posádkou. Šestý kus Němci ukořistili nepoškozený, o osudu ostatních není nic známo.\n"}
{"id": "198067", "url": "https://cs.wikipedia.org/wiki?curid=198067", "title": "Pro-Dos BASIC", "text": "Pro-Dos BASIC\n\nPro-Dos BASIC (\"Pro-Dos\" je zkratka z \"Professional Display Operating System\") je nadstavbou Sinclair BASICu na počítačích Sinclair ZX Spectrum, jemuž rozšiřuje především grafické možnosti, včetně využívání oken. Příkazy Pro-Dos BASICu začínají hvězdičkou. Nevýhodou je, že po použití příkazu \"RUN\" nebo \"CLEAR\" je nutné Pro-Dos BASIC znovu inicializovat. To lze provést pomocí \"RANDOMIZE USR 60000\". Je-li aktivovaný Pro-Dos BASIC, nefungují příkazy disketových jednotek Didaktik 40 a Didaktik 80.\n\n\n\n\n"}
{"id": "198076", "url": "https://cs.wikipedia.org/wiki?curid=198076", "title": "Antilopa vraná", "text": "Antilopa vraná\n\nAntilopa vraná (\"Hippotragus niger\") je velká africká antilopa blízce příbuzná antilopě koňské. Zastaralým názvem sajka vraná.\n\n\nAntilopa vraná je velká, robustní antilopa s výrazným sexuálním dimorfismem. Samci váží okolo 238 kg a v kohoutku dosahují 116-142 cm, samice jsou menší, váží kolem 220 kg. Obě pohlaví mají vrubované rohy, které jsou šavlovitě zahnuté dozadu; rohy samců jsou masivnější, zahnutější a až 165 cm dlouhé, naproti tomu rohy samic jsou dlouhé jen 61–102 cm.\n\nSrst je krátká a hrubá, samec i samice mají krční hřívu. Býci jsou vždy černě zbarvení, samice a mláďata jsou obvykle kaštanově hnědí, u jižněji žijící populace pak hnědočerní. Břicho, vnitřní strana stehen a krajina pod ocasem jsou bílé, stejně jako obličejová maska.\n\nTelata mladší dvou měsíců jsou světle hnědá.\n\nAntilopa vraná obývá lesnaté savany jihovýchodní Afriky, její areál sahá od jihovýchodní Keni a východní části Tanzanie a Mosambiku až do Angoly a Konga. Jsou teritoriální, vyhýbají se otevřené krajině a vždy se zdržují v blízkosti řek nebo napajedel.\n\nBěhem období dešťů žijí antilopy vrané v malých rodinných skupinách tvořených 15-25 samicemi, jejich telaty a jedním dominantním býkem, který hájí jejich teritorium o rozloze 3,9–9 km, několik takových skupin pak sdílí jeden domovský okrsek (home range), který může mít rozlohu až 25 km a živit až 75 antilop vraných. Během období sucha se antilopy shromažďují ve velkých smíšených stádech na zbývajících pastvinách.\n\nMezi kravami i mezi býky je vytvořena hierarchie, staré krávy bývají na společenském žebříčku výše než mladší. I mladí samci jsou podřízeni kravám, a to do věku asi tří nebo čtyř let, kdy se u nich začínají objevovat sekundární pohlavní znaky a jsou vyhnáni. Mladí býci se pak toulají sami nebo se sdržujují do mládeneckých stád; dominantní býci je většinou nechávají pást se ve svém teritoriu, chovají-li se podřízeně a nejeví-li zájem o samice. Samci se o teritorium přetlačují svými rohy; smrtelná zranění jsou však vzácná.\n\nŘíje přichází uprostřed období sucha, v období zhruba od května do července, březost trvá 8–9 měsíců, telata se tudíž rodí na konci období dešťů, kdy je dostatek vysoké trávy k ukrytí mláděte. Matka se k mláděti vrací, jen aby ho nakojila, a už po týdnu se přidává zpět ke stádu, tele se přestane skrývat až po třech týdnech. Pouto mezi matkou a mládětem je slabé, i ve stádě telata tráví více času se svými vrstevníky a matku vyhledávají jen jako zdroj mléka. Odstaveno je po šesti měsících. Samice pohlavně dospívají ve dvou a půl letech, samci se páří až po pěti letech stáří.\n\nAntilopy vrané jsou býložravé, 90 % jejich potravy tvoří trávy – pojídají pouze travní list, a to ve výšce 40–140 mm nad zemí. Jejich oblíbenou potravou je tráva druhu \"Brachiaria nigropedata\", která ale tvoří jen 3,9 % trav na sledovaném území. Jsou aktivní především brzy ráno a před setměním, přes poledne se ukrývají ve stínu, v noci přežvykují. Obvykle zůstávají dlouho na jednom místě, denně urazí jen asi 1,2 km, nikdy se příliš nevzdalují od napajedel, která navštěvují minimálně každý druhý den.\n\nJsou-li pronásledovány, dokážou běžet rychlostí až 57 km/h a to i na větší vzdálenosti. Zraněné nebo zahnané do kouta se brání svými ostrými rohy. Dospělé kusy nemají kromě člověka příliš nepřátel, telata jsou kořistí lvů, leopardů, hyen, psů hyenovitých i krokodýlů.\n\nIUCN považuje antilopy vrané za druh závislý na ochraně, angolský poddruh antilopa obrovská je kriticky ohrožena. Trofeje antilopy vrané jsou ceněné mezi lovci divoké zvěře.\n\nRozeznáváme 5 poddruhů:\n\n\nAntilopa vraná je chována přibližně v 35 evropských zoo (stav červen 2019). V rámci Česka se jedná o dvě zoo:\n\n\nNa Slovensku je tento druh k vidění v Zoo Bratislava a Zoo Bojnice.\n\nTento druh je v Zoo Praha chován již od roku 1970. Tehdy se podařilo získat tři zvířata přímo z přírody. První mládě bylo zaznamenáno v roce 1971. Do roku 2014 se pak jejich počet dostal na 113. Ke konci roku 2018 byl chován samec a pět samic. Velikost stáda je dlouhodobě stabilní. Např. v roce 2004 se stádo skládalo ze samce, pěti samic a dvou mláďat. V listopadu 2019 byl dovezen jedinec z francouzské Zoo Beauval. V lednu 2020 se narodila jedna samice.\n\nAntilopy vrané jsou k vidění ve výběhu poblíž restaurace Gulab v rámci celku expozic navazujících na pavilon hrochů v horní části zoo.\n\n\n"}
{"id": "198080", "url": "https://cs.wikipedia.org/wiki?curid=198080", "title": "Tvršice", "text": "Tvršice\n\nTvršice jsou vesnice spadající pod obec Staňkovice v okrese Louny. Nachází se v zemědělské části Ústeckého kraje mezi městy Žatec a Postoloprty.\n\nOsídlení obce spadá až do doby kamenné. V blízkosti Tvršic bylo nalezeno množství prehistorických památek.\n\nPrvní písemná zmínka o vesnici pochází z roku 1378, kdy zde kapitula kostela Všech Svatých na Pražském hradu vysadila zákupným právem pět lánů. Až do poloviny 18. století byla majetková držba ve vsi rozdrobena. V letech 1585–1587 patřil díl Tvršic nejbohatšímu českému velmoži Vilémovi z Rožmberka. Po roce 1628 zase získal Tvršice Pavel Michna z Vacínova, což byl po Valdštejnovi největší pobělohorský zbohatlík. V roce 1692 koupil panství Postoloprty, kam už trvale patřily i Tvršice, kníže Ferdinand Schwarzenberk. Už v roce 1787 se uvádí zdejší léčivý pramen, u nějž byla později postavena restaurace. V roce 1925 zde byla zřízena vodárna Ústředních elektráren, která dodávala vodu elektrárně v Ervěnicích.\n\nV roce 1924 zde žilo 385 obyvatel, z toho 32 Čechů (8 %).\n\nVesnice se nachází na cestě ze Staňkovic do Rybňan nebo Selibic. Od Žatce je vzdálená vzdušnou čarou přibližně dva kilometry, po silnici asi 8 km. Nedaleko od vesnice teče řeka Ohře, jejíž slepé rameno sahá až k obci.\n\nU železniční trati Žatec–Obrnice vyvěrá slabě kyselá minerální voda s obsahem 1060 mg.l oxidu uhličitého, vyšším obsahem železa (9,5 mg.l) a celkovým obsahem rozpušťených pevných látek 0,8 g.l. Po stabilizaci železa má voda dobré chuťové vlastnosti. Podobné kyselky byly zjištěny také staršími vrty v nivě Ohře jižně od vesnice. Pramen byl vyveden průzkumným geologickým vrtem V-2 v roce 1956. Vrt je 40 metrů hluboký. Do roku 1989 byl v péči Státní meliorační správy, která pověřovala údržbou jednotné zemědělské družstvo Staňkovice. Pak byl dlouho bezprizorní. Od roku 2018 jej udržuje obec Staňkovice. Vyčistila přilehlé pozemky a strouhy, upravila samotný pramen, nechala provést rozbor vody. Voda neobsahuje žádné bakterie ani dusičnany a dusitany. Přesto nemůže být označena za pitnou podle normy, protože má vysoký obsah železa a manganu a mírně překračuje další tři parametry pro pitnou vodu. Je zdravotně nezávadná, ale nevhodná k dlouhodobému pití. Doporučuje se jednorázové osvěžení přímo u pramene. Vysoký obsah železa způsobuje zakalení v láhvi už po 6–8 hodinách.\n\nKaple na návsi je zasvěcená Panně Marii Bolestné. Pochází z konce osmnáctého století a její interiér je sklenut plackovou klenbou. Sloup s křížkem na západním okraji vesnice je barokní z počátku osmnáctého století.\n\nDopravní obslužnost je zajištěna pravidelnou autobusovou linkou Žatec–Louny. Na okraji vesnice vede též železniční trať železniční trať Žatec–Obrnice. Nádraží vybudované v roce 1977 bylo uzavřeno v roce 2005 a od té doby chátrá. Současně s tím byly uzavřeny dvě ze tří nádražních kolejí.\n\n"}
{"id": "198090", "url": "https://cs.wikipedia.org/wiki?curid=198090", "title": "Čerčanský chlum", "text": "Čerčanský chlum\n\nČerčanský chlum (530 m n. m.) je vrch ve Středočeském kraji. Nachází se nedaleko od obce Čerčany směrem na jihovýchod a je součástí Benešovské pahorkatiny. \n\nNoční výlet na Čerčanský chlum v roce 1930 inspiroval novináře Ferdinanda Peroutku k tomu, aby začal psát knihu \"Budování státu\". \n"}
{"id": "198116", "url": "https://cs.wikipedia.org/wiki?curid=198116", "title": "Hlášení zastávek", "text": "Hlášení zastávek\n\nHlášení názvů stanic a zastávek v dopravních prostředcích informuje cestující, kam právě přijíždějí (přilétají, připlouvají…). Součástí hlášení mohou být další informace, například informace o dalším směru jízdy nebo příští stanice či zastávky, informace o tom, že na dané zastávce se zastavuje na znamení, o možných přestupech, o tom, že je zastávka pro daný spoj konečná, atd.\n\nV počátcích veřejné dopravy vyhlašoval zastávky (tam, kde to bylo zvykem) řidič nebo průvodčí ústně. V mnoha zemích je to dodnes nejobvyklejší způsob. Později začaly být využívány mikrofony a reproduktory – ty umožnily přenos hlášení i do dalších vozů soupravy. Nověji začala být k hlášení využívána záznamová technika – například kazetové magnetofony. V současné době se často využívá počítačová technika, pomocí které jsou věty sestavovány z jednotlivých slov. Někdy ale bez dostatečných znalostí větné fonologie. Současně se zřizují i elektronické vizuální zobrazovače uvnitř dopravních prostředků. Podobným vývojem prochází i hlášení ve stanicích (železniční nádraží, autobusová nádraží, letiště).\n\nHlášení zastávek usnadňuje využívání dopravy i nevidomým a slabozrakým. Některé typy hlášení jsou určeny speciálně pro zrakově postižené, kteří je mohou spustit speciálním dálkovým ovladačem. Komplikací však je, že hlášení není zcela spolehlivé a mnohdy jej řidiči spouštějí chybně. V reakci na to se zejména u větších dopravců postupně zavádí automatické vyhlašování zastávek na základě aktuální polohy vozidla dle GPS.\n\nHlášením stanic a zastávek se zabývá vyhláška č. 175/2000 Sb., o přepravním řádu pro veřejnou drážní a silniční osobní dopravu. V § 14 odst. 1 jsou uvedeny tyto povinnosti:\n\n\"(1) Dopravce je povinen v zájmu řádné péče o cestující při poskytování přepravních služeb zajistit\"\n\nHlášení v dopravních prostředcích byla namluvena například těmito lidmi:\n\nNa nádražích Správy železnic v České republice se pro hlášení odjezdů a příjezdů vlaků ve stanicích, případně i zastávkách, používá několik různých systémů, z nichž každý používá nahrávky od jiných hlasatelů:\n\n\n"}
{"id": "198119", "url": "https://cs.wikipedia.org/wiki?curid=198119", "title": "Minstrel in the Gallery", "text": "Minstrel in the Gallery\n\nMinstrel in the Gallery (1975) je album od britské skupiny Jethro Tull. Je devátým albem skupiny, které bylo vydáno v srpnu 1975.\n\nVerše Iana Andersona a obsah ukazují, jak už je u J.Tull zvykem, nezvykle introspektivní a cynickou atmosféru. Na to měl vliv Andersonův čerstvý rozvod s první ženou Jennie Franks a deprese z turné, doplněné frustrací ze psaní a nahrávání v Monte Carlu. Většina písní představuje Andersonovu akustickou stránku, odrážejíc jeho přání nahrát co nejvíce sám, protože skupina se ukázala být hudebně rozložená, vykolejená a neschopná zahrát podle Andersonových představ. Motivem alba je úloha potulného zpěváka na galerii ve velké hale zámku nebo velkém šlechtickém domě.\n\nPět ze sedmi písní charakterizuje jejich intro, sestávající se buď z řeči nebo odpočítávání (výjimkou jsou \"Black Satin Dancer\" a \"Grace\").\n\nToto album bylo remasterováno v listopadu 2002 s pěti bonusy, z nichž dva byly živě provedené skladby \"Minstrel In The Gallery\" a \"Cold Wind to Valhalla\".\n\n\n\n\n"}
{"id": "198120", "url": "https://cs.wikipedia.org/wiki?curid=198120", "title": "Too Old to Rock 'n' Roll: Too Young to Die!", "text": "Too Old to Rock 'n' Roll: Too Young to Die!\n\nToo Old to Rock 'n' Roll: Too Young to Die! (1976) je koncepční album od britské skupiny Jethro Tull. Remasterované CD z roku 2002 obsahuje dva bonusy, \"Small Cigar\" and \"Strip Cartoon\", které nebyly na původní LP zařazeny.\n\nPůvodně mělo album být rockový muzikál, podobný tomu, co udělal Ray Davies s The Kinks. Stárnoucí rocková hvězda jménem Ray Lomas vyhrává peníze v dekadentním kvízu , ale zjistí, že společnost se změnila takovým způsobem, že už nezbyl nikdo s kým by si užil peněz, tak jako to dělával v 50. letech. Rozhodl se spáchat sebevraždu při motocyklové nehodě, ale záměr mu nevyšel a tak strávil blíže neurčený čas v nemocnici v bezvědomí.\n\nKdyž se probral z bezvědomí, zjistil, že společnost se změnila a styl jeho oblékání a hudba jsou znovu populární. Navíc, plastická operace, kterou po nehodě musel podstoupit, způsobila, že vypadal o dvacet let mladší. Stal se přes noc senzací mezi mladými, kteří se pak oblékali a chovali stejně jako on.\n\nAčkoliv celý příběh je vysvětlen formou kresleného příběhu uvnitř alba, skutečný příběh se na albu samotném vyvíjí jinak, vypouští některé detaily a v některých případech mění obsah děje.\nFrontman skupiny Jethro Tull, Ian Anderson, vždycky říkal, že toto album nebylo zamýšleno jako autobiografie stárnoucího písničkáře, který byl taky jednou mladý. Říkal, že pointa tohoto alba ilustruje, jak styl hudby může přestat být populární a vyjít z módy a zapadnout, ale že je přesvědčen, když se tomu trochu pomůže, vše se znovu vrátí.\n\n"}
{"id": "198121", "url": "https://cs.wikipedia.org/wiki?curid=198121", "title": "Cruachan", "text": "Cruachan\n\nCruachan je irská folkmetalové/celtic metalová kapela založené roku 1992 Keithem Fayem po rozpadu kapely Minas Tirith.\n\nCruachan míchá keltskou hudbu, historii a mytologii s black metalem. Blackmetalové vlivy v jejich hudbě každopádně postupně slábly a mnoho fanoušků považuje za blackmetalové pouze první album \"Tuatha Na Gael\". Jejich současná hudba je velmi melodická, s měkčími vokály, na nichž má zásluhu Karen Gilliganová, která vstoupila do kapely po vydání \"Tuatha Na Gael\". Blackmetalové prvky zůstávají v některých písních, například hlavní vokály v titulní písni alba \"Pagan\".\nNázev Cruachan pravděpodobně pochází od stejnojmenného starobylého města, které bylo hlavním městem irského království Connacht.\n\nMnoho písní odkazuje na historii tohoto království, jako Cattle Raid of Cooley, což je událost z irské mytologie. Texty Cruachan také odkazují na vikinskou éru, invaze Vikingů do Irska a porážku Dublinských Vikingů v bitvě u Clontarfu Brianem Boruem. Další písně hovoří o dalších událostech irské historie, například takzvaných The Troubles, a irských mýtech a legendách. Některé písně také stojí na motivech z Tolkienových děl, např. \"The Fall Of Gondolin\" z alba \"Tuatha Na Gael\" a \"Sauron\" z \"Ride On\". Cruachan se obecně stylizují do podoby novodobých bardů a vypravěčů.\n\nShane MacGowan z The Pogues se objevil v písni 'Ride On' na stejnojmenném singlu v roce 2001 i v digipakové verzi alba \"Folk-Lore\".\n\n\n\n\n"}
{"id": "198122", "url": "https://cs.wikipedia.org/wiki?curid=198122", "title": "Songs from the Wood", "text": "Songs from the Wood\n\nSongs from the Wood (1977) je album od britské rockové skupiny Jethro Tull, první z tria folk-rockových alb: \"Songs from the Wood\", \"Heavy Horses\" a \"Stormwatch'. 'Songs from the Wood\" bylo prvním albem od dob \"Benefit\" a \"Living in the Past\", které dostalo jasně pozitivní kritiku.\n\nNaplněné folkem, fantaziemi a folkovými ornamentalními aranžemi, odklání se album od dřívějších hard rockových J. Tull. Ačkoliv skupina pokračuje v používání folkových prvků i na dalších dvou albech, žádné není tak radostné a čisté jako toto.\n\nSongs from the Wood je podle kritika Bruce Edera nejpovedenějším albem Jethro Tull od LP \"Thick as a Brick\". Skupina tentokrát upozadila hard-rockovou strunu a více myslela na své folkově orientované fanoušky. Větší důraz na folk byl částečně dán i tím, že Ian Anderson začal žít na venkově, což se odrazilo i na „lesním“ názvu a obalu alba. Titulní píseň a skladby jako \"Ring Out, Solstice Bells\", \"The Whistler\" či \"Velvet Green\" definovaly nový standard zvuku Jethro Tull i pro příští desky. Přesto zde najdeme také bohatě zastoupenu i druhou základní ingredienci „tullovského“ soundu. Zejména v písních \"Hunting Girl\" a \"Pibroch (Cap in Hand)\", které dominuje elektrická kytara Martina Barreho, to rozbalili naplno a dokazují, že hard-rock nezapomněli a i v jejich podání je to úchvatná záležitost.\n\n\n"}
{"id": "198123", "url": "https://cs.wikipedia.org/wiki?curid=198123", "title": "Španělská chřipka", "text": "Španělská chřipka\n\nŠpanělská chřipka je označení celosvětové chřipkové pandemie, která probíhala v letech 1918–1920. Úmrtnost pandemie je odhadována na 3 až 5 %, počet obětí se udává mezi 50 a 100 miliony, odpovídající 10 až 20 % z nakažených lidí.\n\nMezi příčiny vysoké úmrtnosti a neobvyklého věkového profilu obětí se řadí efekt „cytokinové bouře“ – virus zhoršil příznaky, zvýšil úmrtnost a způsobil přehnanou reakci imunitního systému. Tudíž více umírali lidé se silnějším imunitním systémem, především dospělí mezi 20 a 40 lety. Příčinou také mohlo být to, že virus nejprve oslabil organismus a poté zabíjela až bakteriální infekce s jiným věkovým profilem.\n\nVýzkumy vedly také k závěru, že španělská chřipka vznikla přenosem z ptáků, stejně jako H5N1 – podtyp viru ptačí chřipky, jehož rozšíření ve světových ptačích populacích je známo od 30. let 20. století.\n\nPůvod byl pravděpodobně také v Asii. Roku 1917 byla zaznamenána v Číně a s vojáky se přes USA dostala do Evropy. Válečná cenzura však počátek pandemie zastřela, ale v neutrálním Španělsku bylo povědomí rozšířeno, což dalo onemocnění i název.\n\nPokud jde o počet obětí v českých zemích, tak historik lékařství Harald Salfellner předpokládá, po vyhodnocení demografických statistik a reprezentativních sond z úmrtních matrik, že excesová mortalita v důsledku španělské chřipky v letech 1918–1920 dosáhla 44 000 až 75 000 civilistů. K tomuto číslu je třeba přidat asi 2000 až 5000 vojenských osob.\n\nV úmrtních matrikách nalezneme oběti chřipkové epidemie již v srpnu. Noviny si však všímají umírání o něco později. Takto například Prager Tagblatt uvádí 12. 9. 1918 jako první (pražskou) oběť koncipienta pražského policejního ředitelství JUDr. Egona M. Proroka ze Smíchova, jenž umírá na zápal plic v důsledku chřipky ve věku 25 let.\n\nMezi dalšími oběťmi byli malíři Egon Schiele, Harold Gilman, Bohumil Kubišta a Jan Autengruber, operní zpěvák Čeněk Klaus, básník Guillaume Apollinaire, dramatik Edmond Rostand, spisovatelka Margit Kaffka, sociolog Max Weber, zakladatelé Dodge Motor Company John Francis Dodge a Horace Elgin Dodge, tanečnice a zpěvačka Gaby Deslys, herečky Vera Cholodnaja, Myrtle Gonzalez a Márta Szentgyörgyi či syn slavného spisovatele Arthura Conana Doyla Arthur Alleyne Kingsley Doyle.\n\n"}
{"id": "198128", "url": "https://cs.wikipedia.org/wiki?curid=198128", "title": "Rovnoběžnostěn", "text": "Rovnoběžnostěn\n\nRovnoběžnostěn je čtyřboký hranol, jehož podstavou je rovnoběžník. Mezi rovnoběžnostěny patří např. kvádr, krychle nebo klenec.\n\nPovrch rovnoběžnostěnu je tvořen součtem obsahů šesti rovnoběžníků, z nichž každé dva protilehlé jsou shodné. Užitím vzorce pro výpočet obsahu rovnoběžníku v trojrozměrném prostoru dostáváme\nkde formula_2\njsou tři různoběžné stranové vektory, \"formula_3\" značí vektorový součin dvou vektorů a \"formula_4\" značí skalární součin dvou vektorů.\n\nZobecněním vektorového součinu do formula_5-rozměrného prostoru (jedná se o součin formula_6 lineárně nezávislých vektorů délky formula_5, jehož výsledkem je vektor kolmý na všechny předchozí, tvořící s nimi, v daném pořadí, pravotočivou bázi) lze zcela analogicky spočítat formula_6-rozměrný nadpovrch libovolného formula_5-rozměrného nadrovnoběžnostěnu.\n\nObjem rovnoběžnostěnu je roven absolutní hodnotě smíšeného součinu (tří různoběžných) stranových vektorů\n\nPokud jsou vrcholy formula_11 rovnoběžnostěnu zadány pomocí souřadnic v prostoru, tj. formula_12, formula_13 atd., lze objem rovnoběžnostěnu vyjádřit po složkách. Je roven absolutní hodnotě determinantu sestaveného ze souřadnic libovolných čtyř vrcholů neležících v jedné rovině takto\nZtotožníme-li, pro jednoduchost, vrchol formula_15 s počátkem souřadného systému, tj. formula_16, pak tedy\nZcela analogicky lze spočítat obsah libovolného rovnoběžníku, resp. nadobjem libovoného formula_5-rozměrného nadrovnoběžnostěnu.\n\n"}
{"id": "198129", "url": "https://cs.wikipedia.org/wiki?curid=198129", "title": "Klenec", "text": "Klenec\n\nKlenec (nebo také romboedr) je rovnoběžnostěn, jehož stěny jsou tvořeny shodnými kosočtverci.\n\nRomboedr patří mezi krystalové tvary.\n\nObjem: Sh=a(1-cosα)(1+2cosα)\n\nObsah:6asinα\n"}
{"id": "198131", "url": "https://cs.wikipedia.org/wiki?curid=198131", "title": "Bohumil Janda Cidlinský", "text": "Bohumil Janda Cidlinský\n\nBohumil Janda Cidlinský (1. května 1831 Pátek u Poděbrad – 29. září 1875 Poděbrady) byl český básník, romanopisec a překladatel z polštiny, ruštiny a francouzštiny. Je otcem Jiřího Jandy, zakladatele a prvního ředitele pražské zoologické zahrady.\n\nVe svých dílech Janda zpracovával hlavně téma husitství, které chápal jako národnostní zápas, ale přitom vycházel z Palackého. Jeho pohled na skutečnost byl většinou kriticko-realistický.\n\n\n"}
{"id": "198133", "url": "https://cs.wikipedia.org/wiki?curid=198133", "title": "Elektrokonvulzivní terapie", "text": "Elektrokonvulzivní terapie\n\nElektrokonvulzivní terapie (ECT, veřejností někdy nazývána elektrošoky) je způsob léčby psychických poruch, při kterém krátký puls elektrického proudu projde mozkem pacienta. Tento impuls vyvolá umělý (artificiální) epileptický záchvat. Průběh záchvatu, resp. jeho motorických projevů, je modifikován myorelaxancii - látkami navozující svalové uvolnění.\n\nPoprvé byla ECT aplikována na člověka v roce 1937 italským lékařem Ugem Cerlettiem. Stala se populární léčebnou metodou v období let 1940-1960 (neuroleptika a antidepresiva nebyla ještě tolik rozšířená), ale u veřejnosti vyvolávala obavy. Důvodem bylo neuvážené používání v psychiatrických zařízeních k léčbě např. alkoholismu, kde nedávala pozitivní výsledky. Taktéž byla děsivým zážitkem pro pacienty, kteří byli často při vědomí a po aplikaci utrpěli záchvat, krátkodobé bezvědomí i tělesné zranění. Ani dnes není jasné, co regeneraci mozku vlastně spouští.\n\nEKT vždy řídí psychiatr, anesteziolog a asistují alespoň dvě zdravotní sestry/bratři.\n\n\n\nZvýšené riziko je u pacientů s ischemickou chorobou srdeční, hypertenzí, závažným plicním onemocněním a pacienti s deficitem pseudocholinesterázy.\n\n\n\n\nV současnosti není ECT tak nepříjemná. Provádí se na rozdíl od minulosti v celkové anestézii. Používá se minimální proud, protože léčivý efekt má samotný záchvat, nikoli elektrický proud. \nPacient musí s elektrokonvulzí souhlasit, tj. musí podepsat informovaný souhlas. Výjimkou je letální katatonie, maligní neuroleptický syndrom, stuporózní stavy s odmítáním potravy, sebevražedné riziko a rezistence k farmakoterapii.\nU nezletilých podepisují souhlas rodiče nebo zákonní zástupci.\n\nPři aplikaci musí být vždy přítomen anesteziolog. Během výkonu je monitorováno EEG.\n\nPřed vlastní aplikací se pacient uspí - je mu aplikováno anestetikum (většinou thiopental) a myorelaxans (obvykle sukcinylcholinjodid). Jakmile je dostatečná hloubka anestezie i svalová relaxace, aplikuje se elektrokonvulze.\n\nAby byla elektrokonvulze účinná, musí trvat minimálně 20 s. Celkový počet elektrokonvulzí, aby léčba byla účinná, by měl být minimálně 6, maximálně 12. Aplikují se většinou 3× týdně, u závažných stavů lze na počátku i denně.\n\n\nPřed psychofarmaky se ECT upřednostňuje v těchto případech:\n\n\nPo elektrokonvulzi se může objevit řada nežádoucích účinků, v naprosté většině případů jsou mírné a brzy, nejpozději do šesti měsíců, odeznívají. Patří k nim zejména:\n"}
{"id": "198134", "url": "https://cs.wikipedia.org/wiki?curid=198134", "title": "Gabardén", "text": "Gabardén\n\nGabardén je hustá, většinou vlnařská tkanina v keprové vazbě s poměrem osnovních a útkových nití 2:1. Toto složení je na tkanině viditelné jako jemná žebrovitá struktura. \n\nO původu slova jsou zveřejňovány různé domněnky. Podle některých pochází ze španělštiny (\"gabardina=plášt\"), hábity ze žlutého gabardénu museli v Anglii nosit Židé, aby se odlišili od ostatních obyvatel už ve 12. století. Podle jiných je to označení odvozeno od francouzského modelového salonu \"Gabartin\", který jako první používal tento druh tkaniny. \n\n\n\n"}
{"id": "198135", "url": "https://cs.wikipedia.org/wiki?curid=198135", "title": "Stormwatch", "text": "Stormwatch\n\nStormwatch (1979) je album rockové skupiny Jethro Tull – třetí ve folk-rockové trilogii, mísící tradiční harmonie folku britských ostrovů s běžnou pop-rockovou hudbou. Album pojednává o zhoršujícím se životním prostředí, varuje před apokalyptickou budoucností, pokud lidstvo neupustí od své honby za ekonomickým růstem a nebude se věnovat přírodě. Je pesimičtější než předcházející \"Songs from the Wood\" a \"Heavy Horses\".\n\nRemasterované CD \"Stormwatch\" z roku 2004 obsahuje bonusy.\n\nVšechny skladby napsal Ian Anderson, kromě Elegy od Davida Palmera a tradicionálu King Henry's Madrigal.\n\n\n"}
{"id": "198142", "url": "https://cs.wikipedia.org/wiki?curid=198142", "title": "Olga Borisovna Lepešinská", "text": "Olga Borisovna Lepešinská\n\nOlga Borisovna Lepešinská (6. srpna (18. srpna gregoriánského kal.) 1871, Perm – 22. října 1963, Moskva) byla sovětská bioložka, s vazbami na J. V. Stalina. Zdiskreditovala sovětskou biologii, když se proslavila pavědeckou teorií o vzniku buněk z nebuněčné „živé hmoty“ a politickými prostředky nechala odstranit odpůrce této teorie.\n\nDle Lepešinské, buňky nevznikají dělením z jiných buněk, ale z \"živé hmoty\", což je jakýsi všudypřítomný a věčný éter, který je univerzální v tom smyslu, že z něj může vzniknout jakákoliv buňka či organismus. Nová buňka vzniká díky vzájemné interakci živé hmoty a mateřské buňky. Zajímavostí je, že Lepešinská dělení buněk uznávala, jen jako příčinu dělení označila, že buňka je přeplněná molekulami. Tudíž, nová buňka je jen jakýsi neživotaschopný odpadní pytlík. Jako důkaz svého tvrzení udávala, že když buňce přisuneme dostatečné množství živin, \"molekul\", buňka se jimi přeplní a rozdělí se. Teorie živé hmoty byla anachronismus sahající až do raného novověku a proto absolutně stojící mimo zájem akademické obce.\n\nSituace se změnila v roce 1950. Trofim Lysenko, blízký přítel Stalina a průměrně vzdělaný agronom, který se právě díky Stalinovi stal nekriticky přijímaným odborníkem na biochemii, způsobil svými amatérskými zásahy do sovětského semenářství zaplevelení osiva a tím významné snížení produkce obilnin. Aby neztratil Stalinovu přízeň, nebo snad proto, že sebevědomě hledal důvod zaplevelení mimo důsledky své intervence, vyzdvihl teorii Lepešinské jako jedinou správnou a dále ji rozvinul. Dle Lysenka, když buňka působí na živou hmotu, tak se z ní může stát jakákoliv jiná buňka v závislosti na aktuálních podmínkách. Vysvětlil tak, proč došlo k rozsáhlému zaplevelení osiva - semeno obilnin se proměnilo v semeno plevele. Lepešinská Lysenkovo rozpracování akceptovala. \n\nKvůli blízkému přátelství mezi Lysenkem a Stalinem, jakožto i kvůli tomu, že jak Lysenko, tak Lepešinská byli velmi aktivní v odstraňování oponentů, byla teorie živé hmoty v Sovětském svazu a jeho satelitech bezvýhradně přijata a vědecká pracoviště začala hlásit absurdní pozorování přeměny buněk jednoho druhu do buněk druhu jiného, Československo nevyjímaje. Tato pozorování narostla do absurdních rozměrů, kdy bylo pozorována například přeměna kukačky v pěnkavu, čočku v hrášek anebo spontánní vyrašení větve buku na bříze. Poznatky genetiky byly prohlášeny za buržoazní pavědu. \n\nTeorie živé hmoty byla beze zbytku opuštěna po smrti Stalina.\n\nLepešinská razila názor, bez konvenčního vědeckého důkazu, že stárnutí buněk je způsobeno ztenčením a zároveň ztuhnutím buněčné stěny. Kvůli těmto dispozicím probíhá látková výměna obtížněji a proto je metabolismus starého člověka zpomalený. \n\nLepešinská tvrdila, že ztuhnutí buněčné stěny lze vyspravit injekcemi hydrogenuhličitanu sodného (jedlé sody) anebo koupelemi v jedlé sodě. \n\nAnalogicky tvrdila, že hnojení jedlou sodou dokáže zvýšit zemědělské výnosy.\n\nZavádění této metody do praxe se setkalo s odporem sovětských lékařů a proto byla aplikována pouze sporadicky. Hnojení jedlou sodou byla direktivně nakázáno Lysenkem, po významném poklesu výnosů bylo v tichosti opuštěno. \n\n\n\n"}
{"id": "198143", "url": "https://cs.wikipedia.org/wiki?curid=198143", "title": "Heavy Horses", "text": "Heavy Horses\n\nHeavy Horses je album vydané britskou rockovou skupinou Jethro Tull 10. dubna 1978. Je to jedno z posledních alb kde byl uplatněn akustický keltský rock ze střední éry Jethro Tull, než nastoupily syntezátory. Společně s alby \"Songs from the Wood\" a \"Stormwatch\" představuje realizaci ideálu – rockové písničky, které se věnují dosud nedotčenému tématu, ekologii a anglické mystice. Album pokračuje folkovým soundem ve stylu \"Songs from the Wood\" ale bylo upuštěno od folkového obsahu textů, výměnou za více realistickou perspektivu měnícího se světa. To bylo vysoce oceňováno hudebními kritiky, zejména na živých vystoupeních.\n\nSvým jedenáctým studiovým albem Jethro Tull korunovali svou nejúspěšnější a umělecky nejplodnější dekádu. Skupina jím ve vrcholné formě oslavila anglický folk, plný krásných melodií akustických kytar a mandolín, doplňovaných nepostradatelnou flétnou Iana Andersona. Zní velmi podobně jako deska Songs from the Wood, skladby na tomto LP jsou ale vášnivější a podávány s větší vervou a energií. \"No Lullaby\" – žádná ukolébavka je příznačný název nejen pro jednu ze skladeb, ale i pro celé album. Anderson zpívá naplno, jakoby to měl být jeho poslední výkřik do mikrofonu, spolehlivě doplňován zbývajícími členy kapely. Písničky jako \"Acres Wild\", \"Rover\", \"One Brown Mouse\", \"Weathercock\" či \"Moths\" – posledně jmenované vévodí jedny z nejpovedenějších orchestrálních aranží Davida Palmera – patří k nejpohodovějším a nejmelodičtějším kusům na repertoáru téhle britské formace. Nádhernou titulní skladbu zase příjemně ozvláštňují houslové tóny Darryla Waye ze skupiny Curved Air.\n\nVšechny skladby napsal Ian Anderson\n\n\nhosté:\n\n"}
{"id": "198145", "url": "https://cs.wikipedia.org/wiki?curid=198145", "title": "Psychoanalýza", "text": "Psychoanalýza\n\nPsychoanalýza je soubor psychologických teorií a psychoterapeutická metoda léčby psychických problémů. Vychází z díla Sigmunda Freuda (1856–1939). Dodnes se však rozvíjí a přichází do kontaktu např. i s kognitivními vědami, neurovědami, sociálním konstruktivismem a fenomenologií. S dalšími příbuznými směry (např. s analytickou psychologií (Jung) a individuální psychologií (Adler)) bývá psychoanalýza zařazována do kategorie psychodynamické psychologie, která za základ lidské psychiky a motivace lidského chování považuje neuvědomované procesy skrytě probíhající v podvědomí, předvědomí či nevědomí. Freudova psychoanalýza přisuzuje hlavní roli pudům, především sexuálnímu pudu, který nazývá libido. Současná severoamerická psychoanalýza se však poměrně často vůči pudům vymezuje a přesouvá důraz na vztah a intersubjektivitu.\n\nPsychoanalýza významně ovlivnila vývoj psychologie, patří k všeobecnému vzdělání psychologů a dodnes se užívá v psychoterapii a psychologickém poradenství. Freudismem bylo inspirováno mnoho pozdějších psychologických i psychoterapeutických směrů, ať už na Freuda navazovaly (jako již Freudova dcera Anna Freudová) nebo mu naopak oponovaly. Revidovaná verze Freudovy teorie bývá někdy nazývána neofreudismus.\n\nLidská psychika dle Freuda sestává ze tří vrstev:\n\nFreud vymezuje tři poměrně nezávislé složky (id, ego a superego), které se řídí rozdílnými, navzájem rozpornými principy a cíli:\n\nId, ego a superego na sebe silově působí pomocí katexe a antikatexe. Katexe je proudění energie z id směrem k objektu uspokojení, jenž může být vnější (např. činnost přinášející uspokojení) nebo vnitřní (např. sebeláska). Ego a superego působí proti této síle antikatexí. Konflikty můžou být následující:\n\nJestliže konflikty id, ega a superega získají na přílišné síle, vyúsťuje tento stav do úzkosti:\n\nObranné mechanismy představují nevědomou obranu ega před nezvládnutými afekty a pudovými přáními. Člověk jimi získává čas, aby nashromáždil dostatečné množství energie a mohl racionálně čelit věcem takovým, jaké jsou. Problém nastává, pokud jich jedinec užívá příliš často a příliš dlouho, když nahrazují reálné řešení jeho problémů. Problematiku obranných mechanismů rozpracovala Anna Freudová, nejmladší ze čtyř dětí Sigmunda Freuda. Mezi nejčastějšími jsou:\n\n\nPsychoanalýza obsahuje mnoho teorií vývoje osobnosti rozlišujících vývoj osobnosti do několik obdobích. Tyto teorie často popisují psychopatologii jako nezpracování určitého vývojového období. Obecně nejznámější je původní Freudova původně pudová psychosexuální teorie vývoje. Mezi další patří například Eriksonova psychosociální teorie vývoje, k moderním psychoanalytickým vývojovým teoriím patří např. teorie vývoje Self Daniela Sterna.\n\nOrální stadium je zhruba první rok života. Hlavní zdroj libosti a pudového uspokojení dítěte je stimulace v oblasti úst (orální oblast), např. sáním z prsu při kojení, cucáním palce, strkáním věcí do úst, atd. (fáze orální závislosti), později (fáze orálně agresivní), až se začnou prořezávat zuby, i kousáním. Frustrace, s kterou se jedinec na tomto vývojovém stupni musí vyrovnat, pramení z odstavení dítěte.\n\nZa příznivých podmínek by dítě mělo v této první fázi prožívat bezpečí plynoucí z úzkého vztahu k matce a kontinuitu v uspokojování vlastních biologických potřeb. Míra uspokojování může mít vliv na osobnostní vlastnosti. Optimismus, lehkověrnost a manipulativnost při dobrém uspokojování, pesimismus, podezíravost a závistivost při nedostatečném.\n\nOsoby fixované do orálního stadia (přílišné uspokojování potřeb dítěte) mají tendenci udržet si ústa jako svou primární erotogenní zónu, což se může projevit v sexu, ale i v orientaci na jídlo, kouření, nových poznatcích („hltáme je“), atd. Tyto orální typy (orální charakter) dále chtějí být v přehnané míře zahrnování péčí a pozorností, vyžadují podporu, jsou zaměřeni na přijímání, dávání jim činí problém. Mají většinou srdečný vztah k dětem, přírodě, mateřství a ženám obecně, někdy bývají narcistní, agrese se u nich projevuje pasivně jako manipulace.\n\nRöhr používá pro takové chování termín orální problematika, které se podle něj vyznačuje závistí k jiným, kterým se dostává více pozornosti než orálně fixované osobě. Podle něj kojenec zakouší slast a uspokojení, pokud je krmen a je v tělesném i vřele lidském kontaktu s matkou. Pokud se mu takového kontaktu nedostává, vzniká právě tato „žízeň“ po lásce a náklonnosti.\n\nAnální neboli sadisticko-anální stadium zahrnuje zhruba druhý a třetí rok života. Zdroj uspokojení se přesouvá na anus (řitní otvor). Uspokojení dítě získává při zadržování a vypuzování exkrementů. Zdrojem frustrace je odmítnutí exkrementů rodiči (exkrement je dárek dítěte pro rodiče) a výchova k udržování tělesné čistoty.\n\nPři nadměrných požadavcích rodičů na čistotu se může vyvinout nadměrná pořádkumilovnost, šetrnost a tvrdohlavost, při přílišné shovívavosti sklon k nepořádnosti, plýtvání a uvolněnosti.\n\nAnální charakter (přílišné nároky rodičů na čistotu) se vyznačuje spořivostí, hromadění majetku a peněz (peníze = exkrementy) až lakotě, sklony k sběratelství, nutkavou potřebou čistoty (dle Freuda obranný mechanismus reaktivní formace na pudovou zálibu v nečistém – viz obranné mechanismy), svéhlavostí, potřebou kontrolovat druhé, perfekcionismem.\n\nFalické neboli časné genitální stadium představuje zhruba čtvrtý rok života. Místo uspokojení se přesouvá na genitální krajinu.\n\nPodle Freuda chlapci hodnotí penis jako cenný majetek, zatímco dívky jim jej závidí. Láska chlapce k matce zahrnuje přání tělesného kontaktu, zvědavost na nahé tělo, nevědomé incestní přání, otec je přitom chápán jako rival (=oidipovský komplex). Za normálních okolností strach z potrestání (kastrační úzkost) vede chlapce k potlačení sexuálních přání vůči matce a k identifikaci s otcem (agresorem), která s sebou přináší i všechny atributy otce – a tedy i jeho moc. Tím je oidipovský komplex rozřešen a chlapec přebírá mužskou roli.\n\nOidipovský komplex u děvčat (někdy se nazývá Elektřin komplex) Freud příliš nepopisoval, ale předpokládá se, že jde o analogický proces. Absenci penisu dívky dle Freuda vnímají jako defekt, případně si myslí, že již byly kastrované. Mají incestní přání vůči otci a rivala vidí v matce, rozřešení je v identifikaci s matkou.\n\nStadium latence je podle Freuda zhruba od pěti let do začátku dospívání. Je to období relativní stability, emoční a sexuální tužby ustupují do pozadí.\n\nGenitální stadium nastává zhruba od 11 nebo 12 let. Je to navázání na falické stadium, kterým považuje Freud vývoj člověka za více méně dokončený. Nastupuje heterosexuální sexuální chování. Freud spekuloval, že člověk se vyvinul z druhu, u kterého puberta nastávala v 5–6 letech (genitální stadium tedy navazovalo na stadium falické). Stadium latence je tak jen přechodné stadium poskytující dítěti dodatečný čas, aby si osvojilo kulturní normy, poznatky a sociální role.\n\nMezi nejvýznamnější současné psychoanalytické směry patří například :\nK dalším intenzivně se rozvíjejícím psychoanalytickým konceptům patří např. mentalizace, schopnost reflektovat mentální stavy, a neuropsychoanalytické teorie propojující subjektivní zkušenost, kterou popisuje psychoanalýza, s neurovědami\n\nFreudova psychoanalýza je kritizována v oblasti vývoje morálky a hodnot, kdy právě tento vývoj nekončí v dětství (jak předpokládá Freud), ale pokračuje do konce života jedince. Reforma psychoanalýzy zahrnovala ve 40. letech vznik nového sociologického směru s prvky psycho-biologického principu jako jednoho z možných přístupů k osobnosti (představitelé reformovaného psychoanalytického učení jsou Horneyová, Sullivan, Fromm).\n\nČasto se udává, že psychoanalytickým teoriím obvykle zcela chybí empirický základ, obvykle jde o výzkumem nikterak nepodložené představy jednotlivých teoretiků. Někteří ji označují za pseudovědu. Existují však empirické výzkumy, které fungování základních psychoanalytických principů potvrzují . Efekt psychoanalýzy a psychoanalytické terapie je u některých diagnóz také poměrně přesvědčivě doložen .\n\nJednu z nejznámějších kritik psychoanalýzy vznesl filozof Karl Popper, který tvrdí, že psychoanalýzu není možné, na rozdíl od jiných vědeckých odvětví, falzifikovat.\n\n\nPSYCHOANALÝZA V ČESKÝCH ZEMÍCH\n\n"}
{"id": "198148", "url": "https://cs.wikipedia.org/wiki?curid=198148", "title": "Čestmír Vlček", "text": "Čestmír Vlček\n\nIng. Čestmír Vlček (* 31. ledna 1953) je český politik, v letech 2001 až 2002 primátor statutárního města Ostravy, v letech 1990 až 1998 starosta Městského obvodu Radvanice a Bartovice, člen ODS.\n\nJe absolventem Fakulty strojní Vysokého učení technického v Brně. Osm let vykonával funkci starosty městského obvodu Radvanice a Bartovice, v roce 1998 byl zvolen náměstkem primátora pro životní prostředí. Dne 31. ledna 2001 byl tajným hlasováním zastupitelstva města zvolen novým ostravským primátorem poté, co Evžen Tošenovský rezignoval na svou funkci po zvolení krajským hejtmanem. Během jeho mandátu proběhlo v Ostravě Mistrovství Evropy ve volejbale mužů, došlo k otevření tramvajové vozovny v Křivé ulici a byly zrekonstruovány Městské lázně na Sokolské třídě. Ostrava získala vlastnická práva na ČEZ Arénu, hokejovou halu Ledňáček a stadion SSK Vítkovice. V Muglinově byla otevřena Vesnička soužití a na Černé louce uveden do provozu nový pavilon. Byla také podepsána dohoda o partnerství a spolupráci s americkým Pittsburghem. V současné době (duben 2008) pracuje ve společnosti Povodí Odry jako personální ředitel.\n"}
{"id": "198152", "url": "https://cs.wikipedia.org/wiki?curid=198152", "title": "Elektropozitivita", "text": "Elektropozitivita\n\nElektropozitivita je schopnost atomu uvolňovat valenční elektrony.\n\nVyšší hodnotu elektropozitivity mají ty prvky, které vznikem kationtu dosáhnou elektronové konfigurace předcházejícího vzácného plynu. Takové prvky se označují jako elektropozitivní prvky.\n\nElektropozitivita je opakem elektronegativity.\n\n"}
{"id": "198158", "url": "https://cs.wikipedia.org/wiki?curid=198158", "title": "Gouffre Mirolda", "text": "Gouffre Mirolda\n\nGouffre Mirolda je název nejhlubší jeskyně v Savojských Alpách ve Francii.\n\nV roce 1998 dostal francouzsko-anglický speleopotápěčský tým po téměř 103hodinovém pobytu pod zemí do hloubky 1626 metrů a jeskyně se v tom okamžiku stala nejhlubší na světě. Po dalších objevech je Gouffre Mirolda s touto hloubkou na třetím místě na světě mezi jeskyněmi (po dvoukilometrové abcházské jeskyni Voronija a o něco málo hlubší jeskyni Lamprechtsofen v Rakousku).\n\nPodle některých pramenů dosahuje aktuálně naměřená hloubka jeskyně 1 733 m a dostala se na druhé místo mezi nejhlubšími jeskyněmi světa.\n\n"}
{"id": "198159", "url": "https://cs.wikipedia.org/wiki?curid=198159", "title": "Jindřich VI. Anglický", "text": "Jindřich VI. Anglický\n\nJindřich VI. (6. prosince 1421 Windsor – 21. května 1471 Londýn) byl v letech 1422 – 1461 a 1470 – 1471 anglickým králem a v letech 1422 – 1453 také \"de iure\" králem francouzským. Byl posledním anglickým panovníkem z rodu Lancasterů. Jeho otcem byl Jindřich V. Anglický a matkou Kateřina z Valois, dcera francouzského krále Karla VI.\n\nVe svém mládí žil u své matky Kateřiny z Valois a jeho državám ve Francii i v Anglii vládli jeho strýcové. Za jejich řízení pokračovala Anglie ve válce proti Dauphinovi Karlovi, který po smrti svého otce Karla VI. vznesl nárok na francouzský trůn.\n\nJindřich byl ve svých osmi letech, v listopadu 1429, korunován ve Westminsterském opatství, ale byl ještě příliš mladý, aby mohl samostatně vládnout. Proto si jeho ministři podrželi úřady a dál se snažili kontrolovat záležitosti v obou zemích. V prosinci 1431 byl Jindřich korunován francouzským králem v Paříži. Francouzi ho však nepřijali a Angličané museli pod tlakem budoucího Karla VII. začít ustupovat. Již v této době začíná spor mezi Humphreyem, vévodou z Gloucestru, a kardinálem Beaufortem. Oba měli rozdílné názory na další vedení této války, zvané stoletá válka. Humphrey chtěl ve válce za každou cenu pokračovat, zatímco Beaufort ji chtěl ukončit za nejvýhodnějších podmínek.\n\nKoncem roku 1435, když bylo králi 14, všechny úspěchy jeho otce ležely v ruinách. Když následujícího roku zemřela králova matka Kateřina z Valois, ukázalo se, že byla již po několik let provdána za velšského statkáře Owena Tudora a měla s ním čtyři děti. V té chvíli ještě nikdo nemohl tušit, že rod Tudorů jednou usedne na anglický trůn.\n\nV květnu 1445 se Jindřich oženil s Markétou z Anjou bez věna. Markéta byla velmi silná osobnost a brzy se naučila, jak přesvědčit krále, aby dělal to, co chce ona.\n\nO dva roky později byl zavražděn vévoda Humphrey a o něco později zemřel i jeho nepřítel kardinál Beaufort. Jejich spor však nebyl zapomenut a převzali jej kardinálovi příbuzní vévodové ze Somersetu a Gloucestrův chráněnec, Richard Plantagenet, vévoda z Yorku. Touto dobou byla již válka s Francií ztracena. Poslední bitva se odehrála 17. července 1453 u Castillonu, kde se proti sobě postavily dvě armády, jedna pod vedením generála Talbota, druhá pod vlajkami Karla VII. Francouzského. Francouzské dělostřelectvo rozprášilo anglickou armádu i s jejími lučištníky. Anglie touto bitvou ztratila veškerá území ve Francii kromě přístavu Calais. Když se Jindřich tuto zprávu dozvěděl, zešílel a šílený zůstal po dlouhou dobu jednoho a půl roku. Tím svou zemi odsoudil k dalším desetiletím války, tentokrát občanské.\n\nPoté, co král zešílel, sešel se v únoru 1454 parlament a jmenoval místodržícím království člena královského rodu Richarda, vévodu z Yorku. Na začátku roku 1455 se králi začal vracet zdravý rozum. Dne 4. března 1455 předsedal Jindřich VI. zasedání rady v Greenwichi, kde začal mařit a rušit všechna rozhodnutí, která učinil protektor.\n\nPo skončení tohoto zasedání královské rady opustili vévoda z Yorku, hrabě ze Salisbury a mladý hrabě z Warwicku Londýn a vrátili se na své statky. Na květen svolala rada do Leicesteru, oblíbené pevnosti Lancasterů, parlament. Pozvánky dostala jen vybraná skupina nepřátel Yorka a Nevillů. York, Salisbury a Warwick cítili, že na ně připravují past, a proto ozbrojili své družiny a vydali se na pochod do Londýna. Yorkova armáda ráno 22. května 1455 zaujala pozice v polích poblíž města St. Albans. Vévoda z Buckinghamu, nově jmenovaný konstáblem, dorazil k St. Albans kolem osmé hodiny ráno, několik hodin po Yorkistech. První bitvou u St. Albans začala občanská válka, která se nakonec táhla s přestávkami a střídavými úspěchy po třicet let.\n\nBitva u Towtonu 27. března 1461 rozhodla o tom, že Jindřicha připravil o trůn Yorkův syn Eduard IV. a bývalý král byl uvězněn v Toweru. V září 1470 přistál hrabě z Warwicku spolu s vévodou z Clarence a šesti loďmi v Anglii a střetli se s vojskem Eduarda IV. Po Eduardově porážce byl Jindřich znovudosazen na trůn. V březnu 1471 se Eduard vrátil do Anglie s vojskem a Jindřich se znovu ocitl v Toweru, kde byl 21. května pravděpodobně zavražděn. Hlavní větev Lancasterů tak vymřela a moc v zemi připadla Yorkům.\n\nKrálova povaha byla složitá. Byl jistě slabý, snadno ovladatelný a příliš laskavý, ale uměl být i tvrdohlavý a pomstychtivý. Neměl schopnosti vládnout, mnohem víc ho zajímalo náboženství a vzdělání. Byl velice cudný, dokonce se říká, že jediné dítě Markéty z Anjou, Eduard, nebylo Jindřichovo. Jak stárnul, prohlubovalo se jeho náboženské zanícení. Ve dnech církevních svátků a postu nosil žíněnou košili a dokonce nařídil, aby jeho jídlo začínalo krvavým kusem masa v upomínku na Ježíšovy rány. Postupně se stal zcela neschopný vyrovnat se se svými povinnostmi, kterých se zbavoval útěkem do apatie.\n"}
{"id": "198162", "url": "https://cs.wikipedia.org/wiki?curid=198162", "title": "Lvovská oblast", "text": "Lvovská oblast\n\nLvovská oblast ( / [L’vivs’ka oblasť] nebo též / \"L’vivščyna\") je jednou z 24 samosprávných oblastí Ukrajiny. Rozkládá se v západní části země u hranic s Polskem. Oblast je centrální částí historického regionu Halič. Hlavním městem je Lvov. Oblast se dále dělí na 20 rajónů. S  obyvatel je jednou z nejlidnatějších oblastí země.\n\nOblast byla ustavena rozhodnutím vlády SSSR během invaze do Polska (4. ledna 1939); v letech 1918–1939 náleželo území II. polské republice, do r. 1918 Habsburské monarchii. Roku se 1959 území oblasti rozšířilo o rušenou Drohobyčskou oblast.\n\n19. února 2014, po noci násilného střetu vládních a protivládních sil v Kyjevě, vyhlásil parlament Lvovské oblasti její nezávislost na Janukovyčově vládě (nikoliv však na Ukrajině) a sestavil výkonný výbor, který převzal úlohu vlády, v jejímž čele stanul Petro Kolodij. Odpůrci prezidenta Janukovyče obsadili všechny úřady i sídlo kontrarozvědky a nová vláda nad nimi převzala kontrolu.\n\nLvovská oblast je převážně pahorkatinná s průměrnou výškou okolo 300 m., na jihu se zvedají lesnaté Karpaty. Území se svažuje jednak na sever k Volyni (údolí řeky Buh), jednak na jihovýchod (údolí Dněstru). Na severozápadě do oblasti zasahuje vysočina Roztoččja, jejíž nejvyšší vrchol – kopec Vysokyj Zamok – leží v samém centru Lvova.\n\nNásledující tabulka podává přehled měst s více než 10 000 obyvateli. Tučně jsou vyznačena města oblastního významu.\nDalší města (pod 10 000 obyvatel)\nBelz | Bibrka | Busk | Dobromyl | Dubljany | Hlyňany | Chyriv | Komarno | Moršyn | Mostyska | Novyj Kalyniv | Peremyšljany | Pustomyty | Radechiv | Rava-Ruska | Rudky | Skole | Staryj Sambir | Sudova Vyšňa | Turka | Uhniv | Velyki Mosty\n\nV pánvi při úpatí Karpat jsou ložiska ropy a zemního plynu; na severu oblasti leží Lvovsko-volyňská uhelná pánev. Ve městě Brody se setkávají ropovody Družba a Oděsa-Brody. Rozšířen je strojírenský a chemický průmysl a různá odvětví lehkého průmyslu, zejména potravinářský.\n\nOblastí prochází hlavní silniční i železniční tah Krakov – Přemyšl – Lvov – Kyjev/Oděsa. Důležitá železniční trať Lvov – Stryj – Čop a hlavní silnice vedou též přes Užhorod/Mukačevo do Maďarska a na Slovensko. Hlavními železničními uzly jsou Lvov a Stryj. Ve Lvově je mezinárodní letiště.\n\n\n"}
{"id": "198163", "url": "https://cs.wikipedia.org/wiki?curid=198163", "title": "Bartovice", "text": "Bartovice\n\nBartovice (dříve též \"Bartulovice\" nebo \"Bartultovice,\" německy \"Bartelsdorf\"), jsou bývalá obec a současná místní část ostravského městského obvodu Radvanice a Bartovice. \n\nNejstarší písemnou zmínku o nich nalezneme v soupise desátků vratislavského biskupství z roku 1305. Zde jsou uvedeny v podobě Bertoltowitz. V roce 1411 prodal Ješek Kornic Bartovice (zde zapsány jako Bartelsdorf) Ondřeji z Tvorkova. Tím se staly součástí polskoostravského panství, a to až do poloviny 17. století. V roce 1738 prodal Jan Maxmilián Bohuslav Skrbenský z Hříště Bartovice a Radvanice Františku Skrbenskému z Hříště. Tím se staly obě obce součástí šenovského panství až do roku 1848. Převážně zemědělský charakter obce se počátkem 20. století pozvolna vytrácel vlivem průmyslové výroby v okolí. \n\nOd 1. ledna 1960 byly Bartovice připojeny k Ostravě. Bartovice měly ve znaku původně gryfa držícího kartuši s písmenem B, později jednonohého žebráka opírajícího se o strom. Před zdejší hospodou \"Na jaščurce\" zemřel v roce 1895 čeledín Bardoň. Touto událostí se inspiroval ve své básni \"Maryčka Magdónova\" Petr Bezruč. Obec byla během druhé světové války osvobozena Rudou armádou dne 2. května 1945.\n\nVětšina části Bartovice leží v nadmořské výšce 250-270 m nad údolím říčky Lučiny. Podobně jako sousední Šenov si Bartovice udržují charakter vesnické zástavby s individuálními domky. Vzhled i kvalita ovzduší jsou však silně ovlivněny hutním areálem na západě. Na severu je Bartovický lesík s rybníkem.\n\nOd září roku 2019 je v obci zřízen klub pro nejmenší děti Bartík a knihovna, obojí jako součást Knihovny města Ostravy, příspěvkové organizace.\n\nV Bartovicích je i krytý bazén a prochází jimi několik tras pro cyklisty.\n\nZápadním okrajem katastru zasahují Bartovice do areálu Nové huti v Kunčicích. \n\nObec protíná komunikace dálničního typu č. 11. Hlavní městskou komunikací je silnice II/479 (Těšínská ulice) s příměstskými autobusovými linkami a městskou dopravou - linky č. 38 a 28 na tramvajovou smyčku Hranečník. Jihovýchodní částí katastru poblíž železniční trati prochází II/478 (Šenovská ul.). \n\nŽelezniční stanice Ostrava-Bartovice je významná jako nákladní nádraží, kudy též (kromě nádraží Kunčice) vstupují do hutí vagóny s uhlím a železnou rudou. Osobní vlaky poskytují spojení západním směrem do Opavy přes Háj ve Slezsku a Svinov, východním směrem přes Havířov do Českého Těšína. Dvojkolejná trať je elektrifikovaná stejnosměrnou soustavou 3000 V.\n\n\n"}
{"id": "198164", "url": "https://cs.wikipedia.org/wiki?curid=198164", "title": "Kenneth Frampton", "text": "Kenneth Frampton\n\nKenneth Frampton (* 1930, Woking, Spojené království) je britský architekt, kritik architektury, teoretik, historik a profesor architektury na Graduate School of Architecture and Planning Columbijské univerzity v New Yorku. Ve svých publikacích se věnuje převážně moderní architektuře a tématům postmodernismu.\n\n\n"}
{"id": "198167", "url": "https://cs.wikipedia.org/wiki?curid=198167", "title": "Martinov", "text": "Martinov\n\nNázev Martinov nese více míst:\n\n"}
{"id": "198170", "url": "https://cs.wikipedia.org/wiki?curid=198170", "title": "Rostislav Švácha", "text": "Rostislav Švácha\n\nRostislav Švácha (* 16. ledna 1952) je historik a teoretik umění a architektury, vysokoškolský pedagog (Katedra teorie a dějin umění AVU a Katedra dějiny umění Univerzity Palackého, Olomouc). Ve svých pracích se zaměřuje na architekturu 17. až 20. století.\n\nNarodil se 16. ledna 1952. V letech 1971–1976 studoval na Filozofické fakultě Univerzity Palackého v Olomouci a studia ukončil obhajobou rigorózní práce \"K periodizaci díla Jana Aichela Santiniho\" (1977). V letech 1977 až 1984 byl redaktorem v nakladatelství Odeon. Roku 1985 se stal vědeckým pracovníkem Ústavu dějin umění Akademie věd České republiky, kde působí doposud.\n\nSvé znalosti moderní architektury a odbornou autoritu využívá pro podporu a prosazování ochrany významných staveb vzniklých ve 20. století.\n\n\n\n\n"}
{"id": "198172", "url": "https://cs.wikipedia.org/wiki?curid=198172", "title": "Codex Argenteus", "text": "Codex Argenteus\n\nCodex Argenteus také Stříbrná bible je ruční přepis ze 6. století, který obsahuje gótský překlad bible biskupa Wulfily ze 4. století. Z původních 336 listů se podařilo zrestaurovat 188. Obsahem těchto listů je překlad významné části čtyř evangelií. Část tohoto materiálu je vystavena v knihovně Carolina Rediviva, v Uppsale ve Švédsku.\n\nTento spis byl psán gótským písmem, které vzniklo za účelem sepsání Wulfilova překladu. Toto písmo je známo především díky tomuto spisu. Stříbrná bible byla součástí sbírek českého krále Rudolfa II. Habsburského, odkud byla v posledních dnech třicetileté války švédskými vojsky odcizena, jako válečná kořist a přepravena do Švédska.\n"}
{"id": "198177", "url": "https://cs.wikipedia.org/wiki?curid=198177", "title": "Dolní kokotský rybník", "text": "Dolní kokotský rybník\n\nDolní Kokotský rybník je větším rybníkem z dvojice Kokotských rybníků v okrese Rokycany v Plzeňském kraji. Rybník, který leží na katastrálním území Bušovice, je v majetku města Plzně.\n\nRybník s dnešní rozlohou 3,6 ha byl založen v 16. století na pozemcích zaniklé vsi Kokotsko, jejíž zbytky se rozkládají jižně od rybníka. Původně na území této zaniklé obce byly rybníky čtyři. Je situován do mělkého údolí mezi vrcholy Kokotsko, Hůrka a Ostrý kámen a napájí jej potok Svatka, pravostranný přítok Klabavy. Rybník má zhruba tvar lichoběžníku, kde hráz, orientovaná k severozápadu, tvoří delší základnu. V ploše rybníka je malý ostrůvek. Biotop zarůstajícího lesního rybníka je významným krajinotvorným a retenčním prvkem.\n\nPo hrázi prochází modrá turistická trasa 1406 z Plzně do Těškova. Souběžně s ní kolem rybníka vede trasa naučné stezky \"Kokotské rybníky\", která začíná a končí v Dýšině - Nové Huti. Ve vzdálenosti cca 250 m od okraje hráze je místní komunikace, po níž vede trasa cyklostezky č. 2153. Nejbližší autobusové zastávky jsou v 2,5 km vzdálené Dýšině - Nové Huti nebo ve 3 km vzdálených Litohlavech. Nejbližší železniční zastávky jsou vzdušnou čarou vzdáleny zhruba 3 km - na jihu to je \"Klabava\" na trati Praha - Plzeň, na severu pak \"Střapole\" na regionální trati z Ejpovic do Radnic.\n\n"}
{"id": "198180", "url": "https://cs.wikipedia.org/wiki?curid=198180", "title": "Horní kokotský rybník", "text": "Horní kokotský rybník\n\nHorní kokotský rybník je rybník v okrese Rokycany v České republice, u zaniklé vsi Kokotsko, v katastrálním území Bušovice. Je menším z dvojice Kokotských rybníků. Má rozlohu 2,9 ha.\n\nJe situován do mělkého údolí mezi vrcholy Kokotsko, Hůrka a Ostrý kámen, východně od Dolního rybníku. Rybník má tvar protáhlý v západo-východním směru, jeho hráz je orientována k jihozápadu. Biotop zarůstajícího lesního rybníka je významným krajinotvorným a retenčním prvkem. Rybník je v majetku města Plzně. Po hrázi prochází silnice ze Smědčic do Litohlav a modrá turistická trasa 1406 z Plzně do Těškova.\n\nJe napájen pravostranným přítokem Klabavy, potokem Svatka.\n\nRybník byl založen v 16. století na pozemcích zaniklé vsi Kokotsko.\n\n"}
{"id": "198182", "url": "https://cs.wikipedia.org/wiki?curid=198182", "title": "Bércoun africký", "text": "Bércoun africký\n\nBércoun africký, též bércoun krátkouchý (\"Macroscelides proboscideus\") je malý hmyzožravý savec žijící v pouštích a polopouštích jihozápadní části Afriky.\n\n\n\nBércoun africký je nejmenší ze všech bércounů. Stavbou těla připomíná rejska s dlouhým ocasem a prodlouženýma, štíhlýma zadníma nohama. Na všech končetinách má pět prstů zakončeným drápky. Oproti ostatním bércounům jsou uši bércouna afrického menší a zakulacené, takže se téměř ztrácí v srsti. Nápadný je dlouhý, špičatý a velmi pohyblivý rypáček, který slouží k chytání hmyzu. Na bázi rypáčku vyrůstají dlouhé hmatové chlupy.\n\nPři pohybu je dlouhý ocas nesen vodorovně se zemí.\n\nSrst je neobvykle dlouhá, jemná a hustá, na hřbetě tmavší než na břiše. Jednotlivé chlupy jsou tmavě pigmentované, jejich konce, které propůjčují barvu celému živočichovi, jsou hnědé, šedavé nebo i do oranžova. Existuje několik barevných variet bércouna, které se někdy popisují jako poddruhy. Ocas je porostlý černými štětinami a při jeho kořeni je nápadná pachová žláza.\n\nBércounům africkým chybí světlé kruhy okolo očí, které jsou typické pro jiné bércouny.\n\nBércoun africký žije v pouštích, polopouštích a na suchých okrajích savan a to hlavně v Namibii, jižní části Botswany a v Jihoafrické republice.\n\nBércouni jsou samotáři, nejaktivnější jsou za soumraku a v noci. Jejich domovské okrsky mohou mít rozlohu až 1 km, ale bércouni si svá teritoria nijak nebrání. Jako skrýše před predátory využívají opuštěné nory surikat, pískomilů nebo jiných hlodavců, nebo se skrývají pod kameny a keři. V případě ohrožení dovedou rychle vyhrabat i vlastní noru. Spí na holé zemi, hnízda si nestaví.\n\nJednotlivé skrýše a loviště jsou propojené vyšlapanými cestičkami, které jsou udržovány v čistotě, bércouni pravidelně odklízí písek, kamínky nebo části rostlin. Je to důležité pro jejich přežití, jsou-li ohroženi, běhají po cestách rychlostí až 20 km/h do nejbližšího úkrytu a nečekaná překážka by je mohla stát cenné sekundy a tedy i život.\n\nBércouni jsou všežravci, živí se hlavně hmyzem, mravenci a termity a jinými drobnými bezobratlými, ale nepohrdnou také kořínky, mladými rostlinnými výhonky nebo bobulemi. Přes den se také sluní, nebo se koupou v písku.\n\nObdobí rozmnožování připadá na srpen a září. Březost trvá 56 dní, rodí se jedno nebo dvě velká, velmi vyvinutá mláďata, která běhají už pár hodin po narození. Samice je nechává dlouho o samotě a vrací se jen, aby je nakojila. Mezi 16-25 dny věku jsou už odstavena a ve kolem 43 dne věku už dosahují pohlavní dospělosti a vydávají se hledat si vlastní domov.\n\nBércouna afrického je možno chovat v teráriích nebo klecích pro malé savce. Jsou vhodnější spíše větší terária, zvláště pro chov v páru.\n\nJako substrát je nejlepší písek, při použití stěrku, hoblin nebo podobných materiálů je stejně nutné bércounům dát k dispozici misku s pískem (například písek pro činčily), aby se v něm mohli koupat. Bércouni také potřebují skrýš: kořeny, kameny, kusy kůry, květináč nebo třeba skutečný domeček vyrobený ze dřeva či lepenky. Hnízda si nestaví, nepotřebují tedy seno.\n\nMilují, mají-li k dispozici zdroj tepla, jako je infrazářič používaný při chovu plazů.\n\nBércouni potřebují zdroj živočišného proteinu (navlhčené krmení pro kočky, tvaroh, mleté maso, vejce uvařené na tvrdo). K tomu přidáváme zeleninu a ovoce, směs semen a vitamínový doplněk. Bércouni také musí mít přístup k vodě.\n\nTen druh jen chován přibližně čtyřech desítkách zoo Evropy, a to zejména v Německu, kde mají takřka 30 veřejných chovatelů (stav jaro 2019). V Česku je chován pouze v Zoo Praha. Dříve byl tento bércoun chován také v Zoo Plzeň.\n\nChov v pražské zoo započal v letech 1993 až 1995. Poté následovala pauza, chov byl obnoven v roce 2001 a pokračoval do roku 2014. K opětovnému obnovení chovu došlo v roce 2017, kdy byla přivezena samice. Další jedinec byl dovezen v březnu 2019 ze Zoo Hluboká.\n\n"}
{"id": "198186", "url": "https://cs.wikipedia.org/wiki?curid=198186", "title": "Jindřich V.", "text": "Jindřich V.\n\nPanovníci vládnoucí pod jménem Jindřich V.:\n\n\n"}
{"id": "198197", "url": "https://cs.wikipedia.org/wiki?curid=198197", "title": "Jan IX. ze Středy", "text": "Jan IX. ze Středy\n\nJan IX. ze Středy ( \"Johannes Noviforensis\" nebo \"de Novo Foro\", něm. \"Johannes von Neumarkt\", kolem roku 1310, Vysoké Mýto – 23. prosince / 24. prosince 1380, Modřice u Brna) byl česko-německý kněz a humanistický spisovatel, biskup v Litomyšli a pak v Olomouci, v letech 1357–1374 kancléř císaře Karla IV.\n\nNarodil se v měšťanské rodině ve Vysokém Mýtě a získal vynikající vzdělání, patrně v Itálii. Působil jako kněz-plebán ve Slezské Středě (pol. \"Środa Śląska\", něm. \"Neumarkt in Schlesien\", 25 km západně od Vratislavi), proto měl přídomek \"ze Středy\". Jeho bratr Mathias byl cisterciácký mnich, světící biskup v Litomyšli a později ve Vratislavi, starší sestra byla ženou Rudolfa, rychtáře ve Vysokém Mýtě; jejich syn byl roku 1394 děkanem pražské univerzity.\n\nJan ze Středy je poprvé připomínán zřejmě roku 1340 jako notář minsterberského knížete Bolka II. (†1341), později (před rokem 1344) se stal plebánem (farářem) ve Slezské Středě – toto obročí si podržel nejméně do konce roku 1351 – a následně se stal písařem v kanceláři krále Jana Lucemburského (†1346). První skutečně nesporná zmínka o Janovi ze Středy pochází z 16. října 1347, kdy byl zaměstnán v kanceláři krále Karla IV. jako notář. Tehdy již měl za sebou řadu příležitostí prokázat své schopnosti, čemuž odpovídá i jeho další rychlá kariéra v kanceláři Karla IV.: byl jeho dvorním kaplanem, sekretářem, roku 1351 kancléřem královny Anny. Téhož roku se stal dosavadní králův kancléř Jan Očko z Vlašimi olomouckým biskupem a Karlovu kancelář opustil. Jeho nástupcem se stal právě Jan ze Středy, nejprve v letech 1352–1354 s titulem protonotáře, tj. představeného královské kanceláře, ale již o Vánocích roku 1353 byl královým dvorským kancléřem. Tuto hodnost si ponechal, s krátkým přerušením v letech 1364/1365, až do své smrti.\n\nPřestože si Karel IV. hodlal Jana ze Středy podržet ve svých službách, hledal pro něj materiální zabezpečení ve formě biskupského úřadu. (Již roku 1351 měl sice Jan hodnosti a příjmy kanovníka kapitul olomoucké a vratislavské, to však k lesku kancléře římského krále nestačilo.) První pokus se udál roku 1352, kdy byl 16. února papežem Klementem VI. jmenován biskupem v Naumburgu. Naumburská kapitula však zvolila za biskupa tamějšího kanovníka Rudolfa von Saaleck-Nebra a tuto volbu potvrdil i magdeburský arcibiskup Ota Hesenský, do jehož pravomoci naumburská diecéze spadala.\n\nJan ze Středy se sice nevzdal ihned a ještě na jaře roku 1353 se označoval za zvoleného biskupa naumburského, posléze však od této snahy upustil. Vhodnější příležitost se naskytla, když téhož roku zemřel první litomyšlský biskup Jan. 9. listopadu 1353 byl zvolen a před 22. prosincem i potvrzen biskupem v Litomyšli. Jan Očko z Vlašimi mu ještě jednou uvolnil místo: 12. června 1364 byl totiž zvolen arcibiskupem pražským a Jan ze Středy mohl opustit Litomyšl a stát se 23. srpna biskupem olomouckým, toho jména IX. Olomoucká diecéze byla nejen starší a tedy prestižnější než litomyšlská, ale hlavně mnohem bohatší.\n\nTuto prestiž Karel IV. ještě zvýšil brzy po Janově jmenování privilegiem z 1. března 1365, kterým byl Janovi ze Středy a jeho nástupcům na olomouckém stolci udělen titul \"hraběte české královské kaple\" s právem korunovat českého krále a nasazovat mu korunu i při jiných příležitostech v případě, že není přítomen pražský arcibiskup. Za stejných okolností měl na starosti bohoslužby v královské kapli na Pražském hradě a na Karlštejně. Toto privilegium si olomoučtí biskupové zachovali do roku 1918.\n\nVlastní biskupskou činnost však Jan ze Středy na obou místech prakticky nevykonával. V Litomyšli vedl správu diecéze oficiál Mikuláš z Pelhřimova a v duchovních záležitostech Janův bratr Matyáš, titulární biskup z Trebinje (ten byl od roku 1362 světícím biskupem ve Vratislavi u biskupa Přeclava z Pohořelé a zemřel roku 1370). Později v Olomouci jej zastupovali generální vikáři: brněnský probošt Mikuláš, Bedřich z Olbramkostela a olomoucký probošt Jakub z Kaplice. To Janovi ze Středy nebránilo v tom, aby se přinejmenším formálně účastnil na zakládání církevních institucí: v Litomyšli sám založil roku 1355 nebo 1356 klášter augustiniánů poustevníků, v jehož kostele byl později pochován, spolupůsobil i při tom, když litomyšlský biskup Albrecht ze Šternberka založil roku 1371 klášter augustiniánů kanovníků ve svém rodném Šternberku, kolegiátní kapitule sv. Mořice v Kroměříži vydal roku 1367 nová statuta.\n\nJako královský a císařský kancléř se však Jan ze Středy musel zdržovat v bezprostřední blízkosti Karla IV. v Praze i na cestách. Roku 1353 byl s Karlem IV. v Mohuči, roku 1354 v Itálii, 1356 se podílel na sepsání Zlaté buly (byť zřejmě spíše stylisticky, než co do politického obsahu) a na jejím projednávání na sněmech v Norimberku a v Metách a roku 1364 se účastnil Karlova jednání s Habsburky v Brně. Když byl roku 1364 jmenován biskupem olomouckým, nějakou dobu funkci kancléře nevykonával, ale již následujícího roku se k ní vrátil a dále s císařem cestoval po Německu a v roce 1368 po Itálii. Roku 1374 se s ním z neznámých důvodů rozešel a byl nucen se usadit v Olomouci, sídle své diecéze. Ač Jan žádal s odkazem na 26 let věrné služby o návrat do úřadu, Karel IV. jeho prosbu nevyslyšel. Hodnost kancléře mu však ponechal a nikomu dalšímu již ji neudělil.\n\nPoté, co se fakticky chopil správy své diecéze, věnoval se Jan ze Středy především liturgickým a správním otázkám. Roku 1376 sjednotil liturgické předpisy pro svou diecézi. Na synodu v Kroměříži roku 1380 zavedl svátek svatých Cyrila a Metoděje a také svaté Kristiny a svaté Korduly. Vedle toho vyprosil od papeže pro opata kláštera ve Velehradě, spojeného s misí obou věrozvěstů, právo nosit pontifikálie. V podstatě tak po dlouhé době zapomenutí vzkřísil uctívání těchto nejstarších patronů Moravy.\n\nPřesto se Jan ze Středy toužil vrátit z Moravy do Slezska, kde bylo jeho první působiště, a když roku 1376 zemřel vratislavský biskup Přeclav z Pohořelé, usiloval o jeho místo s podporou Karla IV. i papeže Řehoře XI. Vratislavská kapitula však zvolila Dětřicha z Klatov. Papež sice tuto volbu neuznal, byla však překážkou rychlého přesunu Jana ze Středy. Vyřešení situace navíc zkomplikovala jednak smrt Karla IV. (29. listopadu 1378), jednak papežské schizma, které začalo v témže roce. Dětřich z Klatov získal potvrzení od avignonského papeže Klementa VII., ale protože české země zůstaly u římské obedience, ve skutečnosti jej to diskvalifikovalo.\n\nJan ze Středy se navíc po smrti krále Karla IV. dostal do sporů s moravskými markrabími Joštem a Prokopem, takže musel i s kapitulou opustit Olomouc, kde jeho odpůrci vypálili biskupský palác a poškodili katedrálu. Jan se pak zdržoval na venkovských panstvích biskupství, zejména v Kroměříži, a nad Olomoucí vyhlásil interdikt. Spor urovnal až roku 1380 pražský arcibiskup Jan z Jenštejna. Téhož roku jej vratislavská kapitula v obnovené volbě konečně zvolila biskupem ve Vratislavi. Jan ze Středy však zemřel dříve, než mohl do úřadu nastoupit, totiž 23. prosince 1380 na některém biskupském panství, pravděpodobně v Modřicích u Brna.\n\nPřestože není známo, kde Jan ze Středy nabyl vzdělání, byl raně humanistickým vzdělancem a milovníkem umění, který se významně podílel na kulturním významu dvora Karla IV. Jeho díla i zachovaný katalog jeho knihovny poukazují na velkou znalost klasických antických autorů. Udržoval bohatou korespondenci například s Colou di Rienzo a od roku 1354 s Francescem Petrarcou: kancléř posílal básníkovi vzletné dopisy plné lichotek, Petrarca oceňoval Janovo vedení kancelářského registru. Jan ze Středy psal nábožné básně kultivovanou latinou, i když jeho autorství nelze vždy přesně určit. Karlovi IV. daroval vlastní latinské zpracování životopisu svatého Jeronýma, do latiny přeložil pro jednoho českého klerika neznalého němčiny báseň Johanna Frauenloba. Četná byla jeho německá tvorba, spočívající zejména ve volných překladech. Nejvýznamnějšími jsou jednak překlad knihy \"Liber soliloquiorum animae ad Deum\" (Samomluvy duše s Bohem) připisované svatému Augustinovi, který vyhotovil pro Karla IV. po roce 1355 pod názvem \"Das Buch der Liebkosungen\", jednak pozdější překlad zmiňovaného životopisu svatého Jeronýma, který vyhotovil pro moravskou markraběnku Alžbětu. Vedle toho byl autorem četných latinských i německých modliteb pro různé účely, které se pro svou jazykovou vytříbenost a niternost, předjímající hnutí \"Devotio moderna\", těšily velké popularitě zejména u ženské části obyvatelstva a kolovaly v mnoha opisech. Tato díla na jedné straně a jím zavedený styl kancelářského jazyka na straně druhé měly nemalý vliv na vývoj spisovné němčiny.\n\nNa svých hradech na Mírově, v Kroměříži a v Modřicích měl písařské dílny, kde koncem 50. let patrně vznikl slavný rukopis cestovního breviáře \"Liber viaticus\", jeden z vrcholů pozdně gotického knižního umění u nás. Ten byl v roce 1826 věnován Národnímu muzeu v Praze, kde je součástí Sbírky rukopisů Knihovny Národního muzea a je v digitalizované formě přístupný na internetu. Dalšími významnými iluminovanými rukopisy vyhotovenými pro Jana ze Středy jsou \"Liber pontificalis\" pro biskupské liturgické účely a olomoucký misál. Při biskupském dvoře měl také pěvecký sbor, kapelu a věnoval velkou péči liturgii i školství. Svou bohatou knihovnu odkázal už roku 1356 klášteru augustiniánů u svatého Tomáše v Praze.\n\nJako kancléř zavedl nový styl listinné a diplomatické řeči, opřený o znalost latinských klasiků a italského humanismu, a sám sepsal vzorník různých typů listin pro potřeby císařské kanceláře i biskupství v latině i němčině. Čtyři z těchto rukopisů se zachovaly a jsou jedním z nejdůležitějších pramenů pro dějiny vlády Karla IV. (zejména sbírka s názvem \"Summum cancellarii\"). Styl jeho listin měl velký vliv a byl hojně napodobován. Jinou otázkou je však politický vliv Jana ze Středy. O jeho účasti na rozhodování císaře Karla nejsou žádné konkrétní doklady, rovněž nikdy nebyl pověřen diplomatickým jednáním v císařově jménu.\n\n\n\n"}
{"id": "198198", "url": "https://cs.wikipedia.org/wiki?curid=198198", "title": "Endergonická reakce", "text": "Endergonická reakce\n\nEndergonické reakce, též děje nebo procesy, které jsou (samy o sobě) za fysiologických podmínek energeticky nevýhodné (změna Gibbsovy energie je positivní, ΔG > 0) a mohou tedy probíhat pouze v případě, že jsou bezprostředně spřaženy s reakcí (dějem), který jí energii dodává. \n\nTypickým příkladem jsou reakce, katalysované ligasami, kdy syntetická reakce by nemohla probíhat, kdyby nebyla spřažena se štěpením makroergické sloučeniny (obvykle ATP). Endergonickými ději jsou též např. aktivní transport, na GTP závislá vazba aminoacyl-tRNA na ribosom (viz translace) nebo membránová fosforylace, kde endergonická synthesa ATP je umožněna energií, poskytnutou pasivním transportem H+. Srovnejte s pojmem exergonické reakce.\n"}
{"id": "198200", "url": "https://cs.wikipedia.org/wiki?curid=198200", "title": "Guanosintrifosfát", "text": "Guanosintrifosfát\n\nGuanosintrifosfát (GTP) je nukleotid s třemi fosfátovými skupinami, který je možno považovat za analog ATP. Vzniká například v citrátovém cyklu substrátovou fosforylací (při štěpení sukcinyl-CoA) nebo enzymovou fosforylace GDP (GDP + ATP → GTP + ADP). Jeho štěpení na GDP a Pi dodává energii některým reakcím, katalyzovaným ligázami; uplatňuje se také významně při translaci, kde je na připojení jedné aminokyseliny k rostoucímu peptidovému řetězci zapotřebí rozštěpit 2 molekuly GTP. Jeho cyklizací, katalyzovanou guanidylátcyklázou, vzniká cGMP.\n\nV některých případech GTP vzniká během reakcí energetického metabolismu. U člověka vzniká např. během Krebsova cyklu při reakci katalyzované jaterní a ledvinovou formou sukcinyl-CoA-syntetázy. Takto vzniklý GTP má zřejmě regulační význam v glukoneogenezi.\n\nTzv. GTPázy jsou enzymy, které vážou GTP a hydrolyzují ho na guanosindifosfát (GDP). Nejedná se však o banální hydrolytickou degradaci, nýbrž o promyšlený regulační mechanismus, který řídí řadu klíčových procesů v buňkách. To, jestli je na GTPáze navázáno GTP nebo GDP, nebo není navázáno nic, totiž ovlivňuje prostorovou konformaci GTPázy. Při navázání GTP jsou obvykle GTPázy v aktivním stavu a mohou např. vázat různé jiné proteiny a ovlivňovat jejich funkci. Tento aktivní stav je však dočasný a končí ve chvíli, kdy je GTP hydrolyzováno na GDP.\n\nGTP tak skrz GTPázy ovlivňuje tak fundamentální procesy, jako je import proteinů do jádra (protein Ran), regulace signalizačních drah (Ras) a cytoskeletu (Rac, Rho, CDC42). K dalším příkladům patří heterotrimerické G-proteiny, což jsou GTPázy asociované s membránovými receptory, k jejichž aktivaci (výměně GDP za GTP) dochází po navázání ligandu na tyto receptory. GTP však umožňuje také např. polymerační aktivitu tubulinu (navázání GTP na tubulin je v buňkách potřeba k polymeraci tubulinu do mikrotubulů).\n"}
{"id": "198215", "url": "https://cs.wikipedia.org/wiki?curid=198215", "title": "Vícenárodní sbor Sever-východ", "text": "Vícenárodní sbor Sever-východ\n\nVícenárodní sbor Sever-východ (: ) je nadnárodní sbor NATO složený z německých, českých, polských, dánských, slovenských, litevských, lotyšských a estonských vojáků. Velitelem je polský generál Bogusław Samol.\n\n"}
{"id": "198216", "url": "https://cs.wikipedia.org/wiki?curid=198216", "title": "Boletice", "text": "Boletice\n\nBoletice (německy \"Poletitz\") je vesnice, součást obce Kájov v okrese Český Krumlov. Nachází v katastrálním území Kraví Hora a leží při jižní hranici vojenského újezdu Boletice, jehož újezdní úřad ve vsi sídlí. Boletice byly k 1. lednu 2016 z vojenského újezdu vyčleněny a připojeny k Kájovu, zatímco vlastní katastrální území Boletice, přimykající se k severnímu a východnímu okraji zástavby, jeho součástí nadále zůstává.\n\nNázev vsi je odvozován od slovanského kmene Boleticů, který zde měl svá sídliště. Boletice ležely na významné křižovatce obchodních stezek, již kolem 12. století vznikl na kopci kostel a na dalším kopci hrad Raziberk. Ještě po polovině třináctého století zůstal zdejší odlehlý újezd korunním majetkem. Václav I. věnoval újezd zvíkovskému purkrabímu Hirzovi. Roku 1263 král Přemysl Otakar II. věnoval újezd nově zakládanému cisterciáckému klášteru Zlatá Koruna. K boletickému statku patřily ještě vesnice Křenov, Kladné, Záhorné a Kájov a vrch Hradiště u Boletic, což mohl být Raziberk. Roku 1281 věnování potvrdil Ota Braniborský a roku 1284 Václav II. V dalším období pod zdejší klášterní velkostatek, kde bylo i sídlo rychty, spadaly vesnice Dolany (Dolern), Býlovice, Podvoří (Podwurst), Beníkovice (Penkelitz), Český a Německý Křenov (Krenau), Záhorkov (Ahorn), Lazec (Losnitz), Dobrkovice (Turkowitz), Kladné (Kladen), Přelštice (Scholsnitz) a Hořičky (Horwitzl), založené převážně cisterciáky. Roku 1293 je první zmínka o existenci zdejší farnosti, roku 1400 pak papež Bonifác IX. kostel spolu s dalšími v okolí inkorporoval ke klášteru. \n\nZa husitských válek se panství zmocnil Oldřich z Rožmberka a roku 1420 se i boletičtí poddaní podíleli na husitském plenění kláštera. Za Vladislava Jagellonského získali práva nad klášterem a držbu většiny jeho statků Vok a Petr z Rožmberka. Roku 1445 podle krumlovských register bylo v Boleticích 26 osedlých, většinou s českými jmény. \n\nRoku 1722 je prvně zmiňována škola poblíž fary, s jedním učitelem. Po zrušení kláštera císařským nařízením z 10. listopadu 1785 koupil klášterní panství v dražbě kníže Jan Schwarzenberg a připojil ke krumlovskému panství. V inventáři boletické farnosti z roku 1797 byl uveden i vodovod do fary a školy. Roku 1937 byl kostel elektrifikován a byla opravena jeho střecha. V roce 1921 měly Boletice 56 domů a 394 obyvatel.\n\nPo druhé světové válce bylo německé obyvatelstvo odsunuto, bezprostředně poté byla oblast začleněna do vojenského újezdu. Ještě v roce 1956 byl kostel opravován, ale pak i on pustl a byl devastován jako všechny zanikající vesnice.\n\nPo roce 2000 vzniklo občanské sdružení Boletice, usilující o záchranu kostela; v červenci 2005 spolu se skotskými dobrovolníky organizovalo úklid kolem kostela. Uvažovalo se o zpřístupněné oblasti včetně kostelíku pro civilní turistiku. Od 1. července 2006 byly o sobotách, nedělích a státem uznaných svátcích části vojenského újezdu zpřístupněny. V souvislosti s tím bylo ve vojenském újezdu a jeho okolí vyznačeno 75,5 km pěších turistických značených tras a 95 km cyklotras. Přes Boletice (kolem kostela) vede cyklotrasa č. 1254 z Kájova do Horní Plané, v Boleticích se na ni napojuje cyklotrasa č. 1253 z Chvalšin.\n\nV roce 2011 navrhlo Ministerstvo obrany ČR optimalizaci vojenských újezdů, v jejímž rámci by některé osady včetně Boletic měly být z újezdu do začátku roku 2015 vyčleněny. Vláda o zmenšení újezdu od roku 2015 rozhodla na začátku ledna 2012. V pátek a v sobotu 10. a 11. února 2012 udělalo ministerstvo obrany v dotčených osadách anketu o jejich budoucnosti. V okrsku Boletice se vyjádřilo 45 % obyvatel. 78 % hlasujících se vyjádřilo pro to, aby se osada Boletice připojila k obci Kájov jako její nová místní část. \n\nV návaznosti na to vzniklo ke dni 7. listopadu 2013 katastrální území \"Kraví Hora\", které bylo vyčleněno z dosavadního katastrálního území Boletice. To zahrnuje mj. prakticky celý intravilán vsi Boletice i místní kostel. Na základě zákona č. 15/2015 Sb. pak bylo k 1. lednu 2016 katastrální území Kraví Hora (na němž se nachází mj. sídlo újezdního úřadu) vyčleněno z vojenského újezdu Boletice a připojeno k obci Kájov, zatímco katastrální území Boletice zůstalo i nadále součástí vojenského újezdu. K témuž dni byla na základě výnosu č. 20/2015 Újezdního úřadu Boletice zpřístupněna pro civilní dopravu silnice z Chvalšin do Boletic, jejíž úsek nadále územím vojenského újezdu prochází.\n\nNa území Boletic na vrchu Olymp asi půl kilometru jihovýchodně od vsi se zachoval kostel svatého Mikuláše, původně románský (zachována sdružená okénka ve věži) přestavovaný goticky. Vznikl jako ohrazený kostel (kostelec) pravděpodobně koncem 12. století, první písemná zmínka o kostelu i vsi je z roku 1263. Nyní je v neutěšeném technickém stavu. Strop kostela byl rekonstruován v roce 1992.\n\nSeverně od kostela stávala fara ze 17. století, západně od kostela škola z roku 1722, tyto stavby byly v letech 1969–1970 zlikvidovány a zůstaly z nich zbytky zdí.\n\nPřes kilometr východně od vesnice je vrch Radič neboli Raziberk či Razimberk (658 m n. m.) se stopami hradiště.\n\nV Boleticích se za svého života neustále hádali dva tvrdohlaví sedláci. Nesnášeli se. Když zemřeli, tak byli pohřbeni na místním hřbitově u kostela svatého Mikuláše. Ale ze hřbitova se po nocích ozývalo spílání, nadávky a vyhrožování. Boletičtí byli celému kraji pro smích, že mají hádavé nebožtíky. Ani místní farář si s touto situací nevěděl rady a tak požádal o radu do Říma samotného papeže. Zařídil se podle jeho odpovědi. Kříže na hrobech nebožtíků měly být umístěny zády k sobě. Od té doby, kdy místní tyto kříže přesunuli, byl na hřbitově klid a pokoj. Hádání ustalo. \n\n"}
{"id": "198218", "url": "https://cs.wikipedia.org/wiki?curid=198218", "title": "Svinov (Útvina)", "text": "Svinov (Útvina)\n\nVesnice Svinov (něm. \"Schwinau\") je jedna z šesti místních částí, katastrálních území a ZSJ obce Útviny. Leží asi 4 km severovýchodně od místní části Útvina. Ve vsi není žádná vybavenost. V roce 2011 zde trvale žilo devět obyvatel.\n\nPrvní písemná zmínka o vesnici pochází z roku 1316.\n\nVětšinu původního obyvatelstva obce tvořilo německé etnikum. Do roku 1945 zde stálo 43 domů, po druhé světové válce bylo místní obyvatelstvo postupně vysídleno. V obci dnes trvale žije jen asi 10 obyvatel, ostatní jsou chataři a chalupáři, většinou z Plzeňska a Karlovarska. Původní hospodářské usedlosti slouží převážně jako rekreační objekty, vznikla nová venkovská zástavba, rodinné domy, a rekreační objekty.\n\n\n\n\n\n\n"}
{"id": "198219", "url": "https://cs.wikipedia.org/wiki?curid=198219", "title": "Alfons Maria z Liguori", "text": "Alfons Maria z Liguori\n\nAlfons Maria z Liguori (1696, Marianella u Neapole – 1787, Pagani) římskokatolický kněz, zakladatel kongregace redemptoristů, teolog, biskup, katolický světec a učitel církve.\n\nPocházel ze skvělého aristokratického rodu. Otec jeho, Don Josef, byl hlavou starého šlechtického rodu de Liguori; nábožná matka Anna pocházela ze šlechtického rodu Cavalieru. Ve věku 16 let obhájil doktorát z práva světského a církevního. V 19 letech vedl svůj první a vítězný proces jako advokát. Brzy se stal známým i mimo Neapol. V roce 1723 však prohrál téměř vyhraný proces kvůli přehlédnutí banální formality. Z prohraného sporu utrpěl šok, zhroutil se a tři dny nic nejedl a nepil. Po zotavení se vzdal své kanceláře a po náhodné návštěvě nemocnice se rozhodl, že se dále bude věnovat práci duchovní a charitativní. Dal se na studium teologie. Poté, co byl ve svých 30 letech vysvěcen, pracoval jako kněz v Neapoli. Staral se zvláště o chudé a potřebné. Se skupinou kněží založil Kongregaci Misionářů Nejsvětějšího Spasitele, schválenou Apoštolským stolcem v r. 1732 a nazývanou redemptoristé, později nazvané (od roku 1749) Kongregace Nejsvětějšího Vykupitele. Cílem toho institutu byl především apoštolát založeny na lidových misiích, na praxi exercicií a na rozjímavé modlitbě zvané meditace podle sv. Alfonse, zaměřených tak na laiky jak na klérus. Sv. Alfons byl velmi ceněným znalcem morální teologie a vydání jeho učebnice s toho oboru (1748) bylo velmi často obnovováno. Jeho postoj v morální teologii byl úzce spojeny s jeho spiritualitou; vyznačovala se rovnováhou mezi rizikem neseným v jansenistickém rigorizmu a laxizmu patřičný pro část kazuistiky. Alfons zanechal po sobě velké množství spisů z oblasti spirituality. Mezi jeho spisy také patří polemiky a obhajoby víry proti herezi jansenismu a spisy podporující lidovou zbožnost. Jeho spiritualita a askeze opíraly se o kristocentrismus. Od 1762 do 1775 r. byl biskupem v Sant' Agata dei Goti (v 1775 r. se pro svou nemoc zřekl vedení té diecéze). Zemřel po velkém tělesném utrpení 1. srpna 1787 v Noceře dei Pagani u Neapole. Byl kanonizován v roce 1839. Mezi církevní učitele jej povýšil 23.3.1871 papež Pius IX.\n\n\n\n"}
{"id": "198220", "url": "https://cs.wikipedia.org/wiki?curid=198220", "title": "Karel Hubáček", "text": "Karel Hubáček\n\nKarel Hubáček (23. února 1924 Praha – 23. listopadu 2011 Liberec) byl český architekt. Jako jeden z nejuznávanějších architektů současnosti a jako jediný z architektů v České republice získal za svůj nejznámější návrh – televizní vysílač a hotel na Ještědu nad Libercem – od Mezinárodní unie architektů v roce 1969 Perretovu cenu.\n\nNarodil se 23. února 1924 v Praze. Dětství a mládí prožil v pražské čtvrti Nusle, v Jaurisově ulici. Jeho otec Karel Hubáček byl zaměstnancem vlakové pošty a pobýval často pracovně mimo domov. Kromě matky se tak na jeho výchově podílel hlavně dědeček z matčiny strany Josef Mikeš, který byl redaktorem Práva lidu a všechen svůj volný čas věnoval svému vnukovi. Mladý Karel Hubáček navštěvoval v rodné čtvrti nejprve obecnou školu a později reálné gymnázium. Dějiny ho vyučoval profesor Václav Černý, který zde tehdy působil na gymnáziu spolu s dalšími pedagogy, z nacisty uzavřených vysokých škol.\n\nV roce 1943 maturoval a poté byl nasazen na nucené práce do Německa. Nejprve pracoval v továrně na letecké součástky Askania Werke v Berlíně. Poté, co byla po bombardování města výroba přestěhována do solných dolů, pracoval na stejných zakázkách spolu se sovětskými válečnými zajatci. Za těchto okolností se formovala jeho povaha, v níž se projevovala hlavně statečnost, odvaha a vůle vyrovnat se s obtížnými životními situacemi. V roce 1945 se vrátil do Prahy a na obrněném vlaku se zúčastnil Pražského povstání.\n\nPo skončení války chtěl dále studovat, ale nebyl rozhodnut pro žádný konkrétní obor. Krátká zpráva, že České vysoké učení technické v Praze přijme studenty architektury, rozhodla o jeho dalším směřování. Byl přijat ke studiu a jeho profesory se stali výteční architekti meziválečné éry, jakými byli např. Oldřich Starý, Josef Kittrich, Karel Honzík nebo Josef Havlíček. Studia na Fakultě architektury a pozemního stavitelství ČVUT Praha ukončil získáním diplomu a odešel na dva roky na vojnu.\n\nV roce 1951 získal zaměstnání v Krajském projektovém ústavu pro výstavbu měst a vesnic v Liberci, kam se, již jako ženatý muž, přestěhoval. V tomto projektovém ústavu pak pracoval do roku 1968, kdy se stal spoluzakládajícím členem architektonického studia SIAL (Sdružení inženýrů a architektů v Liberci). Toto sdružení si kromě jiného vytklo za cíl vychovávat mladé nadějné architekty a pomáhat jim v jejich práci. K tomuto účelu sloužila Školka SIAL, vedená architektem Miroslavem Masákem. V letech 1972–1989 pracoval Karel Hubáček ve Stavoprojektu Liberec. V období 1990–1991 byl ředitelem SIAL, se kterým spolupracoval až do roku 2000. Mezitím, v roce 1993, získal čestný doktorát technických věd na ČVUT v Praze. V letech 1994–1997 byl vedoucím katedry architektury na Fakultě umění a architektury TU v Liberci. V roce 1995 se habilitoval jako docent na VŠUP v Praze.\n\nSe svojí ženou, která pracovala jako kustodka v Oblastní galerii, měl dva syny, z nichž jeden vystudoval strojařinu a druhý jadernou energetiku. Podstatnou část svého života prožil v Liberci, kde tvořil svá díla a předával zkušenosti svým kolegům i mladým, začínajícím architektům. Tam také po dlouhé a těžké nemoci 23. listopadu 2011 zemřel. Bylo mu 87 let.\n\nKarel Hubáček, jako většina architektů té doby, obdivoval meziválečný funkcionalismus, ale rozhodl se jít vlastní cestou. Chtěl navrhovat stavby, které by mohly „morálně přežít i delší dobu, aniž by urážely vkus příštích generací“. Nechtěl vytvářet uniformní, typizovanou architekturu, která pracuje s již hotovými částmi. Byl velice činorodý, navrhoval školy (Nový Bor, Jablonec nad Nisou, Zákupy, Jenišovice, Studenec), tovární a montážní haly (Rýnovice, Mnichovo Hradiště, Hlinsko), loděnici (Boletice), sídliště (Roudnice nad Labem, Šenov, Šumbark) a kina (Doksy, Železný Brod).\n\nV roce 1963 navrhl svoji nejznámější stavbu hotel a televizní vysílač na Ještědu. Porušil tím však zadání soutěže, které požadovalo dva samostatné objekty – hotel a televizní vysílač. S odvahou vyprojektoval jedinou stavbu, v architektuře dosud nepoužitého tvaru, rotačního hyperboloidu. Stal se tak v tehdejším Československu průkopníkem architektonického směru zvaného mašinismus, předchůdce směru hi-tech v architektuře. V roce 1969 mu Mezinárodní unie architektů (UIA) za projekt hotelu s vysílačem Ještěd udělila Perretovu cenu.\n\nJury při svém rozhodnutí udělit cenu Auguste Perreta arch. Karlu Hubáčkovi ocenila především pokrokové technické řešení stavby a, jak se uvádí ve zdůvodnění tohoto rozhodnutí, \"harmonii, s níž se pojí s okolní krajinou, vytříbenost siluety a vynalézavé použití konstrukčních prostředků\". Český architekt tak poprvé a zatím naposledy získal prestižní cenu, kterou byli oceněni přední světoví tvůrci jako Hans Scharoun (1965), Richard Rogers a Renzo Piano (1978), Norman Foster (2002) nebo Šigeru Ban (2011).\n\nPřes značné potíže při realizaci stavby, byl 21. září 1973, hotel a televizní vysílač Ještěd předán k užívání. Na úspěchu stavby měl velký podíl statik Zdeněk Patrman, který dodatečně navrhl originální kyvadlo, potlačující příčné kmity vertikální stavby. Součástí objektu se stala i umělecká díla předních českých výtvarníků.\n\n\nTypickými znaky Hubáčkovy práce jsou skleněné fragmentované kopule (kulturní dům Teplice), podlouhlý tvar oken (vysílač Ještěd) apod.\n\nZa svoji tvorbu získal autor řadu ocenění i poct. K těm nejvýznamnějším patří:\n\n\nKarel Hubáček se svým dílem, spojujícím estetiku a techniku, zařadil mezi nejvýznamnější české architekty poválečného období a svojí skromností a odvahou inspiroval jednu generaci architektů, kteří spolu s ním pracovali v architektonickém studiu SIAL. Kromě Martina Rajniše to byli např. Jiří Suchomel, Emil Přikryl a další, kteří dnes jako uznávaní autoři a pedagogové předávají jeho poselství dál.\n\n"}
{"id": "198225", "url": "https://cs.wikipedia.org/wiki?curid=198225", "title": "Karavanky", "text": "Karavanky\n\nKaravanky (\",\" ) jsou pohoří, které společně s Kamnicko-Savinjskými Alpami tvoří přirozenou 120 km dlouhou hranici mezi Rakouskem a Slovinskem. V minulosti procházelo pohořím mnoho důležitých obchodních cest, dnes zajišťují dopravu mezi oběma zeměmi železniční a dálniční tunel, které spojují rakouský Villach a slovinskou Jesenici. Nejvyšší horou je Stol (rakousky Hochstuhl, 2236 m). Karavanky jsou zároveň nejdelším pohořím Slovinska. Nejrozšířenějším porostem v Karavankách je les, který sahá až do výše 1700 m. Vrcholové partie hor jsou holé s loukami, některé úseky jsou skalnaté (hlavně centrální část). Napříč celým hřebenem Karavanek vede značený chodník, součást „\"Slovinske planinarske poti\"“.\n\nToto pohoří se dá považovat za seismicky aktivní, protože tudy prochází periadriatický zlom, který vznikl při formování Alp. Nejnovější zemětřesení o síle 4,0 až 4,5 zde udeřilo v únoru 2013. K dalším silným zemětřesením tu došlo v letech 1931, 1958 a 2007.\n\nPlocha Karavanek je 1300 km². Od jihu je dělí od Julských Alp údolí Sávy Dolinky a od Kamnicko-Savinjských Alp jsou to řeky Kokra a Tržaška Bistrica. Nejvýchodnější výběžky Karavanek končí u města Slovenj Gradec. Na západě plynule přecházejí v Karnské Alpy.\n\nCelé pohoří je pro větší přehlednost rozděleno na tři skupiny - Westkarawanken (Západní Karavanky - Mittagskogel - 2145 m), Mittelkarawanken (Střední Karavanky - Hochstuhl - 2236 m) a Ostkarawanken (Východní Karavanky - Koschutnik Turm - 2136 m)\n\n\n\n\n"}
{"id": "198233", "url": "https://cs.wikipedia.org/wiki?curid=198233", "title": "Congrès International d'Architecture Moderne", "text": "Congrès International d'Architecture Moderne\n\nHlavními organizátory prvního kongresu CIAM byli Le Corbusier a švýcarský teoretik Sigfried Giedion. Pozváni byli také čeští architekti Josef Gočár, Jaromír Krejcar, Adolf Loos a Oldřich Starý, kteří se nakonec nezúčastnili. První kongres se konal na zámku La Sarraz u Lausanne v roce 1928. Zabýval se tématy urbanismu, národohospodářství, architektura a veřejné mínění, architektura a stát. Architekti zdůrazňují požadavek kolektivního pozemkového hospodářství, kritizují výchovu architektů i výsadní postavení oficiálního akademismu.\nV roce 1935 se stali českými delegáty na návrh Le Corbusiera, Bohuslav Fuchs a František Lydie Gahura.\n\nManifest, který podepsala řada významných architektů: (H. P. Berlage, H. Häring, Le Corbusier, A. Lurçat, E. May, H. Meyer, G. Rietveld) později vyvrcholil na čtvrtém kongresu v podepsání tzv. Athénské charty.\n\nV Československu se ustanovila samostatná místní skupina CIAM včele s architektem Františkem Kalivodou. Kongresu v roce 1947 se účastnil též Ervín Katona.\n\n\n"}
{"id": "198234", "url": "https://cs.wikipedia.org/wiki?curid=198234", "title": "Bodomské vraždy", "text": "Bodomské vraždy\n\nBodomské vraždy, nechvalně proslulá trojnásobná vražda, se udála v jižním Finsku v roce 1960 u jezera Bodom ve městě Espoo, asi 22 km západně od Helsinek. V noci 4. června 1960 tábořili čtyři mladí lidé na břehu jezera, když neznámý vrah tři z nich zabil nožem a čtvrtého zranil. Jediný přeživší, Nils Gustafsson, poté žil normálním životem až do roku 2004, kdy se stal sám po čtyřiačtyřiceti letech podezřelým. V říjnu 2005 byl pak okresním soudem s konečnou platností osvobozen.\n\nBodomské vraždy byly a jsou velmi diskutovaným tématem ve finských médiích a v případě, že se objeví nová informace nebo teorie, dostávají se obvykle opět na první stránky novin.\n\n\nZhruba 12 let po vraždách - mezi 3. a 6. června 1972 - napsal jistý sebevrah ve svém dopise na rozloučenou, že to byl on, kdo spáchal Bodomské vraždy. 4. června 1960 pracoval ve stánku poblíž jezera a prodal obětem limonádu. Obecně se o něm vědělo, že neměl rád lidi, co v okolí jezera tábořili. Policejní vyšetřování nicméně dokázalo jeho nevinu a zjistilo sebevrahovo alibi (v době spáchání vražd spal doma se svou ženou, která to potvrdila).\n\nV roce 2003 profesor Jorma Palo publikoval knihu se svou teorií. Roku 1960 Palo pracoval jako doktor v nedaleké nemocnici. Krátce po vraždách ošetřil velmi podezřelého muže. Byl to Němec Hans Assmann, který v té době pracoval jako agent Západního Německa. Podle Pala stála za nedostatečným vyšetřováním Assmanna diplomatická kamufláž. Policie toto vyvrátila s tím, že Assmann měl právoplatné alibi. V roce 1997, krátce před svou smrtí, přiznal Assmann vraždy jistému finskému novináři.\n\nKoncem března 2004, téměř čtyřiačtyřicet let po vraždách byl Nils Gustafsson policií zatčen. Počátkem roku 2005 prohlásila finská centrální vyšetřovací služba (\"Keskusrikospoliisi\", \"KRP\"), že případ byl vyřešen na základě nové analýzy krevních stop. Podle oficiálního prohlášení měl přeživší Nils Gustafsson před vraždami žárlivou scénu s Irmeli Björklund, která byla tehdy jeho novou přítelkyní. Irmeli byla mnohonásobně pobodána ještě po své smrti, zatímco obě dvě druhé oběti byly zavražděny mnohem méně brutálně. Gustafssonova zranění nebyla příliš vážná.\n\nSoud začal 4. srpna 2005. Obžaloba požadovala pro Gustafssona doživotní trest. Podle obžaloby opětovné vyšetřovaní dokázalo za použití nejmodernějších technik jako test DNA, že viníkem je právě Gustafsson. Obhajoba argumentovala tím, že vraždy byly dílem jedné či více neznámých osob a že Gustafsson utrpěl zranění podobná těm, na které zemřely ostatní oběti, a kvůli kterým by nebyl schopen zabít tři lidi. 7. října byl Nils Gustaffson osvobozen.\n\nPoněvadž byl Gustafsson shledám nevinným, zaplatila mu Finská republika 44 900€ za psychickou újmu, kterou utrpěl následkem uvěznění.\n\n\n"}
{"id": "198236", "url": "https://cs.wikipedia.org/wiki?curid=198236", "title": "Sophiina volba (rozcestník)", "text": "Sophiina volba (rozcestník)\n\nSophiina volba má více významů:\n\n"}
{"id": "198240", "url": "https://cs.wikipedia.org/wiki?curid=198240", "title": "Bauhaus", "text": "Bauhaus\n\nBauhaus má více významů:\n\n"}
{"id": "198241", "url": "https://cs.wikipedia.org/wiki?curid=198241", "title": "Bauhaus (výtvarná škola)", "text": "Bauhaus (výtvarná škola)\n\nBauhaus byla škola výtvarného umění, která vznikla v roce 1919 v Německu, v roce 1933 byla z ideologických důvodů zrušena. Období její existence se tak časově shoduje s existencí výmarské republiky. Šlo o jednu z nejvýznamnějších škol umění, designu a architektury moderní doby.\n\nŠkola s názvem Bauhaus vznikla roku 1919 z původní uměleckoprůmyslové školy, kterou roku 1906 založil Henry van de Velde ve Výmaru. Jeho nástupce Walter Gropius sloučil původní školu s výmarskou akademií výtvarných umění a novou školu nazval Bauhaus. Pro školu také sám navrhl budovu.\n\nVýznamnými pedagogy školy Bauhaus byli: Walter Gropius, Henry van de Velde, Hannes Meyer či Ludwig Mies van der Rohe. Škola měla obnovit \"„jednotu umění pod vedením architektury a obnovit těsný vztah umění k řemeslu. Umění a technika mají vytvořit nový celek. Konečným cílem vší výtvarné činnosti se má stát stavba.“\" Každý student Bauhausu se tedy musel naučit řemeslu. V současné době je Bauhaus vnímán téměř jako synonymum moderního umění, řemesla a designu.\n\nRoku 1924 (či 1925) se musela pod tlakem zemské vlády z Výmaru přestěhovat do Desavy. Ani zde však škola dlouho nevydržela a ze stejných důvodů se roku 1932 podruhé stěhovala do Berlína. Pro svůj výrazně pokrokový a levicový charakter byla několik měsíců po nástupu nacistů k moci obviněna z \"„bolševické rozvratné činnosti“\" a rozpuštěna (1933).\n\nVýznam Bauhausu spočívá ve vynikající učební metodě, která se dnes využívá na všech architektonických školách: výchova na konkrétních úkolech pro reálnou práci. Významná byla také publikační činnost místních pedagogů (Marcel Breuer, Ludwig Hilberseimer, Paul Klee a další).\n\nStyl a myšlení Bauhausu inspiroval i mnohé umělce, výtvarníky, architekty a jiné příslušníky české moderny tehdejší doby. Nebyl to jen Karel Teige, který v letech 1929–1930 přednášel na vysoké škole Bauhausu v Desavě. K prvním kontaktům docházelo již v samém zárodku přizváním Wenzela Hablika k „Výstavě neznámých architektů“ v roce 1919. Kontakty s českou avantgardou lze vystopovat již v raných dvacátých letech, zejména během výstavy Bauhausu ve Výmaru v roce 1923, které se zúčastnili např. Josef Chochol, Jaroslav Fragner, Karel Honzík, Jaromír Krejcar, Jan Emil Koula, Evžen Linhart a Vít Obrtel. Dne 4. července 1924 v rámci „Druhého dne německých stavitelů“ přednášel naopak Walter Gropius v Ústí nad Labem. V roce 1928 se stavební oddělení Bauhausu (Bunzel, Meyer, Sharon) zúčastnilo urbanistické soutěže tamtéž.\n\nK nejvýznamnějším českým studentům fotografie na Bauhausu patřil Jindřich Koch.\n\nJednu z prvních inspirací uměleckou školou Bauhaus v českém prostředí lze najít ve 20. letech 20. století. V této době bylo založeno v nově vzniklé republice několik uměleckoprůmyslových škol a právě v jejich programech se v různé míře jisté inspirace Bauhausem objevovaly. Příkladem může být pražská škola, která přivítala první studenty v roce 1920 jako Odborná škola grafická (Státní grafická škola). Významnou osobností této školy byl grafik Ladislav Sutnar, který se zasloužil o zřízení kurzů reklamní fotografie a příchod kvalitních fotografů Josefa Ehma a Jaromíra Funkeho. Ladislav Sutnar se inspiroval Bauhausem a dalšími průmyslovými školami například v tom, že se snažil prosadit větší spolupráci s firmami a zkoušel zavádět nové technologie.\n\nZ filozofie Bauhausu vyšla i Škola uměleckých řemesel v Bratislavě. Pro tuto školu se vžilo označení „Bratislavský Bauhaus“ z roku 1931 a z pera českého levicového publicisty Josefa Rybáka. Bratislavská škola je nejvíce spojována se jménem ředitele Josefa Vydry. I v moravské metropoli se snažili o reformu v duchu Bauhausu. Jednalo se o Školu uměleckých řemesel v Brně z roku 1924. V roce 1939 do Brna přešlo několik bratislavských pedagogů.\n\nV srpnu 1928 se na pražském Výstavišti uskutečnil VI. Mezinárodní kongres kreslení a užitých umění. Tento kongres byl doplněn mezinárodní Výstavou výtvarné výchovy, kde bylo možné spatřit samostatné oddělení věnované Bauhausu. Díky firmě Baťa bylo v roce 1939 ve Zlíně otevřeno učiliště pro průmyslové výtvarníky. Ve výuce se prolínal praktický, řemeslný a výtvarný výcvik s teoretickými předměty. Největší inspirací byl Bauhaus zlínské škole hierarchií učitelského sboru, a to tak, že vedení dílen spadalo do správy uměleckých vedoucích, kteří měli k dispozici odborné pracovníky.\n\nPřed první světovou válkou měla v českém prostředí ve fotografii dominantní postavení tzv. „umělecká fotografie“ secesního piktorialismu. Dne 8. prosince 1919 na valné hromadě v hotelu Palace v Praze vznikl Svaz československých klubů fotografů amatérů. 10. a 11. dubna o rok později v Litoměřicích vznikla německá obdoba SČKFA. Německý svaz nesl název \"Verband deutscher Lichtbildnervereine in der Tschechoslowakischen Republik\" se sídlem v Liberci a následně v Teplicích. Rok 1920 se pojí současně také se založením Uměleckého svazu Devětsil. V roce 1922 Karel Teige publikoval stať \"Foto–kino–film\", kde formuloval postoje avantgardy k fotografii a představil Man Rayovy fotogramy. Bauhaus především výrazně ovlivnil českou novou fotografii.\n\nFotografie na Bauhausu byla zvučným pojmem dávno předtím, než se stala studovaným předmětem. S výukou fotografie se začalo roku 1929, tedy po celých deseti letech fungování Bauhausu.\n\nJiž po otevření školy Bauhaus se mezi jejími studenty objevovala jména spojená s československým prostředím a hned vzápětí i s československou fotografií. Významným studentem byl olomoucký rodák a absolvent ateliéru Jana Štursy na pražské Akademii Jindřich Koch. Koch studoval také práva, dějiny umění a sochařství ve Vídni. Ve třicátých letech přibylo ještě studium fotografie u švýcarského fotografa Hanse Finslera (Koch později nastoupil na jeho místo). Koch po Finslerovi převzal vedení fotografického oddělení na uměleckoprůmyslové škole na hradě Geibichenstein u Halle. Jindřich Koch krátce před tragickou smrtí v roce 1934 působil jako fotograf Národního muzea v Praze.\n\nTaké další studentka výmarské umělecké školy byla spojena s fotografií. Jednalo se o fotografku Luciu Moholy patřící do pražské německé židovské rodiny Schulzových, která se roku 1921 provdala za László Moholy-Nagye. Ve dvacátých letech se společně věnovali experimentální fotografii. Od roku 1923 studovala ve Výmaru u fotografa Otto Ecknera. Během jejího pobytu v Desavě vznikaly známé fotografické série architektury, dílenských prací a osobností školy. Lucia Moholy se účastnila prvních mezinárodních výstav \"Film und Foto\" ve Stuttgartu (1929) a \"Das Lichtbild\" v Mnichově (1930). V emigraci pak přednášela na uměleckých školách. Její manžel udržoval vřelé kontakty s českou avantgardou a sám se v Československu prezentoval na několika samostatných výstavách.\n\nMezi studenty Bauhausu dále patřili architekt, grafik, scénograf, fotograf a pedagog škol uměleckých řemesel v Brně a v Bratislavě Zdeněk Rossmann, jeho manželka fotografka Marie Rossmannová, slovenský fotografující architekt Ladislav Foltyn a slovenská fotografka Irena Blühová.\n\nKarel Teige obdržel v roce 1929 pozvání na Bauhaus k cyklu přednášek o sociologii architektury, typografii a estetice. Fotograf Jaromír Funke též uvažoval o studiích na Bauhausu, ale v jeho případě zůstalo pouze u úvah, jelikož upřednostnil pedagogické působení na škole uměleckých řemesel v Bratislavě. Bauhaus do českého prostředí dostal i skrze devítiletý pobyt v Praze německý absolvent Bauhausu Werner David Feist, který se věnoval nejen fotografii.\n\nFotografka a publicistka Irena Blühová (1904–1991) proslula jako zakladatelka sociální fotografie na Slovensku. S fotografováním začala v polovině dvacátých let 20. století. Mezi léty 1931–1933 studovala na Bauhausu v Desavě obor fotografie, typografie a propagační grafika (reklama) a později na Škole uměleckých řemesel. V Bratislavě vedla knihkupectví, okolo kterého se vytvořila skupina levicové inteligence. Od roku 1933 fungoval kroužek fotografů s názvem Sociofoto. Irena Blühová vytvořila fotografické cykly reportáží o těžkém životě, bídě a práci na různých místech Slovenska. Fotografie Ireny Blühové mají humanistický obsah. Vyzařuje z nich poetika s citlivým smyslem pro kompozici. Jsou zásadní pro formování moderního dokumentu a fotografické reportáže na Slovensku.\n\nBlühová přišla do Desavy v roce 1931. Byla nejen studentkou avantgardního a kosmopolitního Bauhausu, ale zároveň součástí světa lidí kolem Junkersových leteckých závodů. Stejně jako pro mnoho dalších studentů, se pro Irenu Blühovou nenašla možnost ubytovat se přímo v Bauhausu, takže se ocitla v prostředí obytné kolonie dělníků z Junkersových leteckých závodů. Po příchodu do Desavy absolvovala na Bauhausu přípravné kurzy, jejichž zřízení bylo opravdu revoluční. Následovalo studium jednotlivých oborů, tak jako např. studium fotografie u Waltera Peterhanse. Irena Blühová se objevila na Bauhausu až v jeho závěrečné fázi, ale našla tam vše, za čím šla. Po návratu do Bratislavy zjistila fakt, že na tamní uměleckoprůmyslové škole vyučuje typografii odchovanec Bauhausu Zdeněk Rossmann, s nímž přišla i jeho žena Marie Doležalová, studentka Waltera Peterhanse.\n\nIrena Blühová si díky Bauhausu zdokonalila fotografickou techniku a studium dále přispělo také k racionálnějšímu poznání principů, které do té doby jen tušila. Zůstala sociální fotografkou, ale věděla, že účinnost sociální fotografie nespočívá v samotném zachycení faktu, nýbrž že záleží na kultuře fotografického vidění, na sugestivnosti záběru i na výraznosti zpracování. Blühová vzpomínala na Bauhaus jako „na školu formování člověka, lidského bytí“.\n\n\n\n"}
{"id": "198242", "url": "https://cs.wikipedia.org/wiki?curid=198242", "title": "Bauhaus (budova)", "text": "Bauhaus (budova)\n\nBauhaus je stavba z let 1925/26, kterou navrhl architekt Walter Gropius pro výtvarnou školu Bauhaus v Dessau. Tato budova byla postavena u příležitosti stahování se Bauhausu z Výmaru do Dessau kvůli politickým neshodám. Vstřícný přístup města Dessau umožňoval vytvořit jedinečný školní koncept ateliérů, dílen, internátů a domů učitelů. Podobně jako motto Bauhausu ‒ \"spojit architekturu, umění, design a řemeslo v jeden celek\" ‒ tak působí i tato budova, kterou lze chápat jako manifest funkcionalismu. Od roku 1996 je budova zapsána v seznamu světového dědictví UNESCO.\n\nWalter Gropius důsledně oddělil části budovy Bauhausu a navrhl je podle jejich funkce. Hmota budovy je rozčleněna do tří křídel zalomených do tvaru L, který spolu se zelení vytváří jedinečný urbanistický koncept. Škola a dílny jsou spojeny přes dvoupodlažní probíhající most, který se táhne přes přístupovou cestu z Dessau. Na budově jsou uplatněny velkorysé zasklené fasády použité k prosvětlení učeben a dílen v kombinaci s bílými omítkami přecházejícími do bílo-černo-šedé palety funkcionalismu. Do kompozice jsou vkládány syté červené a žluté plochy typické pro školu Bauhausu. V budově spolu ladí všechny prvky - osvětlení, mobiliář, výtvarné umění.\n\nZákladní strukturou Bauhausu je jasně a důkladně zvážit venkovní systém spojující křídla, která odpovídají za vnitřní provozní systém školy. Administrativa byla umístěna na prvním podlaží mostu a v horním podlaží byl kabinet dvou architektů Waltra Gropiuse a Adolfa Meyera, který byl vzhledem ke své poloze přirovnáván k lodnímu můstku kapitána. Ubytování a školní budovy jsou propojeny přes křídla, kde se mezi stupni nachází montážní hala a jídelna.\n\nNa budově je použit nový technologický a konstrukční systém tehdejší doby a to železobetonový skelet s hřibovými stropy kombinovaný se zdivem na jednotlivých podlažích, a pochozí střechou tvořenou asfaltovými dlaždicemi. Jednou z nejlepších vlastností skeletové konstrukce u této budovy bylo zrušení funkce nosné a dělicí stěny. Tímto systémem se dosáhlo toho, že váha konstrukce se přenesla do železobetonových ramen a zdivo se stalo výplňovým materiálem mezi deskami a sloupy. Systematická vylepšení ve skeletové konstrukci vedla k vytvoření subtilnější konstrukce a prosvětlení fasády zasklenými konstrukcemi.\n\nBudova má celkem 42445 metrů krychlových a její celkové náklady činily 905 500 marek. Tato budova byla postavena za pomoci učitelů a studentů Bauhausu, přičemž mohla být vnímána jako ideální prostředek výchovy.\n\n\n"}
{"id": "198244", "url": "https://cs.wikipedia.org/wiki?curid=198244", "title": "Fisterra", "text": "Fisterra\n\nV minulosti bylo toto místo považováno za konec světa. Nyní je obecně známo jako nejzápadnější místo pevninského Španělska. Ve skutečnosti tímto nejzápadnějším bodem je nejspíše mys Touriñán ležící asi 15 km severněji.\n\nPoutníci do Santiaga de Compostela si svoji cestu často prodlužují až k majáku na jižním cípu tohoto mysu ().\nZápadní pobřeží poloostrova Fisterra nabízí krásné oceánské přírodní pláže. Varovné tabule však upozorňují na jejich nebezpečí.\n"}
{"id": "198253", "url": "https://cs.wikipedia.org/wiki?curid=198253", "title": "Kostel svatého Mikuláše (Mikulášovice)", "text": "Kostel svatého Mikuláše (Mikulášovice)\n\nKostel svatého Mikuláše ( ) je římskokatolický farní kostel v historickém centru města Mikulášovice ve Šluknovském výběžku na severu Čech. Stojí uprostřed nepojmenovaného náměstí, neformálně nazývaného kostelní, při hlavní silnici spojující Dolní Poustevnu a Rumburk. První kostel zasvěcený svatému Mikuláši je v Mikulášovicích zmiňován k roku 1445. Tento první kostel byl založen zřejmě spolu s vesnicí ve druhé polovině 13. století. Novější renesanční kostel, postavený v letech 1551–1555, prošel barokizací a rozšířením mezi roky 1694–1695. Současná stavba pochází z let 1750–1751 a její slavnostní vysvěcení následovalo na sklonku roku 1751. Počínaje rokem 1958 je objekt chráněn jako kulturní památka.\n\nTrojlodní kostel je barokní, 50 metrů dlouhý, 20 metrů široký a 18 metrů vysoký. Kostelní věž dosahuje výšky 60 metrů. Autorem stavby je lipovský stavitel Zacharias Hoffmann. Převážně pozdně barokní a rokokové zařízení pochází z druhé poloviny 18. století a bylo doplněno v průběhu 19. století. K nejcennějším částem mobiliáře patří bohatě zdobený hlavní oltář, dokončený roku 1766, s obrazem svatého Mikuláše od Johanna Lucase Krackera, několik bočních oltářů, kazatelna z roku 1758 a varhany z roku 1901, jež mají 2 166 píšťal. Rekvizice z druhé světové války přečkal pouze zvon svatá Anna odlitý roku 1921 v dílně Richarda Herolda.\n\nFara, přestavěná v roce 1846 po požáru města, přešla roku 2008 do vlastnictví města Mikulášovice a slouží jako bytový dům. Kolem kostela se rozprostírá roku 1872 zrušený hřbitov, na kterém se dochovala řada rokokových a klasicistních náhrobků. Autorem několika z nich je mimo jiné i drážďanský sochař Franz Pettrich.\n\nPodle staré pověsti projížděl kdysi dávno hustým hvozdem pohanský rytíř. V místech dnešních Mikulášovic (bývá uváděn již neexistující statek čp. 315 ve středu města) mu zkřížil cestu obrovský medvěd. Rytířův sluha, který byl křesťanem, se modlil ke svatému Mikuláši a prosil jej o pomoc. Sluhovy modlitby byly vyslyšeny a lítá šelma nechala jeho pána být. Rytíř pak dal jako poděkování za záchranu života postavit na blízkém návrší malou kapli zasvěcenou právě svatému Mikuláši. Kolem kaple vyrostla brzy malá osada uhlířů. Příběh se měl odehrát někdy v průběhu 12. století.\n\nPřesné datování vzniku kostela však není pro nedostatek historických pramenů možné. První církevní stavba zasvěcená svatému Mikuláši stála na místě dnešního kostela pravděpodobně již ve druhé polovině 13. století, tedy v době založení Mikulášovic. Původní kostelík byl patrně dřevěný. První písemné zmínky pocházejí z let 1445 a 1446, kdy jej zmiňují urbáře zhotovené Berky z Dubé, kterým ves patřila. Starší vlastivědná literatura 19. a 20. století mylně klade první písemný záznam do roku 1346. Tato listina, známá jako Matrika míšeňského biskupství, však ve skutečnosti pochází až z roku 1495. K tomuto roku byl ve vesnici uváděn farní kostel, který platil daň ve výši jedné marky ročně míšeňské diecézi. Pod hohnsteinský a později sebnitzký děkanát této diecéze spadal kostel až do 16. století, kdy vazby přerušila reformace. O vzhledu a stavebních úpravách původního dřevěného svatostánku se nedochovaly žádné zprávy.\n\nV 16. století zažívalo tolštejnské panství (zvané také „Schleinitzská země“ – ), kam patřily také Mikulášovice, velký rozkvět, s kterým byl mimo jiné spojen růst počtu obyvatel. Dřevěný kostel přestal vyhovovat, a proto začala roku 1551 z popudu Georga ze Schleinitz († 1565) a dědičného lenního rychtáře Jakobiho výstavba nového, již kamenného kostela. Stavební práce trvaly čtyři roky a vysvěcení nového orientovaného svatostánku s věžičkou, která prozatím neměla zvony, se uskutečnilo roku 1555. Stavba měla obdélníkový půdorys, na východní straně zakončený pětibokým presbytářem, na který ze severu navazovala sakristie. Západnímu průčelí dominovala hranolová věž. Do chrámu se vstupovalo skrze předsíň vystupující z jižní stěny. Brzy po stavbě nového kostela dorazila také do Mikulášovic reformace, a tak část 16. a také 17. století sloužil evangelickým bohoslužbám. Až do této doby docházeli do Mikulášovic věřící ze sousedního saského Hinterhermsdorfu. V průběhu třicetileté války kostel několikrát vyrabovali saští a švédští vojáci. K rekatolizaci došlo nejpozději v 70. letech 17. století.\n\nKdyž se České království na konci 17. století vzpamatovalo z třicetileté války, počet obyvatel začal opět růst. Aby se do kostela vešli všichni věřící, začala 29. dubna 1694 z popudu majitelky lipovského panství, hraběnky Marie Margarethy Slavatové (1643–1698), jeho barokní přestavba. Stavební práce skončily následujícího roku pod vedením zednického mistra Balthasara (Balzera) Hilleho z nedalekého Neustadtu, který krátce předtím dokončil přestavbu kostela svatého Šimona a Judy v Lipové. Hille během práce nalezl gotickou hliněnou sošku Panny Marie s Ježíškem, která stála po dokončení stavebních prací na oltáři v boční kapli. V roce 1701 došlo ke zvýšení věže kostela, a to zdi o necelých 5 metrů a střechy věže o téměř 18 metrů. Hřbitov kolem kostela byl obehnán novou vyšší zdí. Přestože se přestavbou kapacita kostela zvýšila, brzy začal být opět malý.\n\nO výstavbě nového prostornějšího chrámu se začalo jednat ve 40. letech 18. století. Hlavními iniciátory akce byli farář Anton Erben ze Schönerbenu (sloužil v letech 1732–1748) a rychtář Johann Georg Liebisch (ve funkci 1737–1760), jejichž úsilí značně podpořil hrabě Leopold Antonín Salm-Reifferscheidt (1699–1769) se svou chotí Karolinou Ditrichštejnovou (1722–1790). Podle staršího výkladu, který se opíral zejména o kroniku písmáka a rychtáře Johanna Endlera z poloviny 19. století, měla stavba začít roku 1743 pod vedením zkušeného lipovského stavitele Zachariase Hoffmanna (1678–1754), který právě dokončil stavbu nového kostela svatého Martina v hornolužickém Njebjelčicy. Stavební práce na novém svatostánku se prý vlekly, a to především kvůli nedostatku financí. Počáteční kapitál, vytvořený z příspěvků obyvatel obce a hraběte Salm-Reifferscheidta, nestačil, s půjčkou 3 000 zlatých od ostatních farností měla vyrůst do roku 1747 pouze hrubá nezastřešená stavba (přibližně do výše oken). Stavební práce poté ustaly a stavitel Hoffmann odešel na odpočinek. V této době měl navštívit své rodné město Hans Jacob Wähner, pražský zemský stavební mistr pro Čechy. Nedokončenou stavbu podle kroniky okomentoval slovy: \"„Mikulášovičtí, chcete vybudovat kostel nebo zřídit ovčí salaš?“\" Následně se prý ujal dokončení stavby, na kterou sám věnoval 1 500 zlatých. Archivní výzkum v letech 2014–2016 však Wähnerovo autorství vyloučil a posunul dobu vybudování kostela na pozdější dobu. Přípravy na výstavbu nového chrámu tak začaly až koncem roku 1748 a následujícího roku výstavbu schválilo litoměřické biskupství. Vlastní stavební práce se rozeběhly až poté, co dne 11. února 1750 podepsal patron kostela, hrabě Leopold Antonín Salm-Reifferscheidt, smlouvu se stavitelem Zachariasem Hoffmannem a jeho dvěma nejstaršími syny Peterem Paulem a Dominikem. Mikulášovický kostel se stal poslední Hoffmannovou prací. Pro svůj pokročilý věk se smluvně zavázal, že v případě úmrtí práci dokončí jeho dva synové Peter Paul a Dominik. Výstavba chrámu přišla hraběte na 7 132 zlatých a dalších 330 zlatých stálo zastřešení provedené jiřetínským truhlářem Josefem Breuerem. Vysvěcení stavby se uskutečnilo ke konci roku 1751 pod vedením šluknovského děkana Zachariase Wähnera (ve službě 1741–1767). Slavnosti se osobně zúčastnil i hraběcí pár. Nový inventář kostela byl pořizován postupně v průběhu druhé poloviny 18. století a v 19. století.\n\nDo 21. století se zachoval kostel v téměř původní podobě s výjimkou věže a střechy. Ničivý požár z 20. září 1842 silně zasáhl střed města, kde mu za oběť mezi sedmnácti domy a osmi stodolami padla také fara (čp. 10), farní škola (čp. 7) a též kostelní věž. Mobiliář kostela se většinou podařilo zachránit a malby spolu s poškozenými částmi inventáře prošly nutnou renovací následující rok. Obnova věže začala až roku 1862 pod vedením zednického mistra Franze Eiselta z Lipové a trvala jeden rok, během nějž věž získala dochovanou historizující podobu. Do věže byly zároveň umístěny i nové zvony. Rozsáhlá renovace kostela proběhla následně roku 1882 a její náklady činily 5 000 zlatých. Roku 1900, u příležitosti 150. výročí dokončení chrámu, bylo uvedeno do provozu elektrické vedení (osvětlení interiéru a lampy před kostelem). Elektrickou energii dodávala nová místní elektrárna. Poslední celkovou opravou (renovace omítek a průčelí kostela) prošel kostel v letech 1922–1935 na popud místního děkana Franze Pietschmanna (ve službě 1922–1935). Po druhé světové válce stál sice kostel na okraji zájmu, ale přesto je od roku 1958 chráněn jako kulturní památka. Postupná rekonstrukce stavby začala roku 1987 osazením nových hodin na kostelní věž. Hned na počátku 90. let 20. století, v roce 1991, byl kostel vykraden. Roku 1992 prošla obnovou fasáda na západní straně kostela a spodní části věže. V následujícím roce se opravy dočkala střecha. Během dalších let prošel rozsáhlou rekonstrukcí interiér kostela, a to díky místnímu administrátorovi Václavu Horniakovi (ve službě 1994–1999), který se na většině rekonstrukčních prací podílel osobně. V letech 2004 až 2005 bylo obnoveno průčelí kostela v původních barvách a poté se renovace dočkaly i vstupní dveře.\n\nFarní kostel svatého Mikuláše je ve vlastnictví Římskokatolické farnosti Mikulášovice. Pravidelné bohoslužby se slouží ve čtvrtek od 18.00 hodin a v neděli od 14.30 hodin. Duchovním správcem je od roku 2008 administrátor excurrendo P. Jacek Kotisz. Poutní mše svatá se slouží 6. prosince na svátek svatého Mikuláše. Od roku 2011 se na Velikonoční neděli pravidelně konají obnovené velikonoční jízdy. Kostel je též významným kulturním místem, kde se nepravidelně pořádají koncerty vážné i populární hudby.\n\nV rámci Programu záchrany architektonického dědictví bylo v letech 1995–2014 na opravu památky čerpáno 3 596 000 Kč.\n\nMikulášovický kostel patří mezi největší v okrese Děčín. V základu je obdélníkový s půlkruhově zakončeným presbytářem, na západní straně doplněný věží a sakristií, na východní pak oratoří a boční kaplí. Je dlouhý 50 metrů, široký 20 metrů a vysoký 18 metrů. Na rozdíl od svých předchůdců je orientován severojižním směrem. Starý kostel byl totiž zakomponován do nové stavby: z původního presbytáře se stala boční kaple a na původním místě zůstala také věž.\n\nRekonstruované průčelí kostela člení římsy, ve spodní části dvojice pilastrů, ve vyšších partiích lizény. Uprostřed středového rizalitu je umístěn hlavní vchod, po jehož obou stranách jsou zbudovány menší boční vchody. Nad hlavním vchodem se nachází pískovcový alianční erb Salm-Reifferscheidtů a Ditrichštejnů, boční vchody zdobí erby dřívějších majitelů panství: vpravo rodu Trautsonů, vlevo Slavatů z Chlumu a Košumberka. Tyto dva erby pocházejí ze zaniklého kostela z roku 1695. Střed průčelí prolamuje obdélné, půlkruhově zakončené okno. Ve třech nikách stojí sochy Panny Marie, svatého Jana Evangelisty a svatého Václava. Mezi vedlejšími vchody a nikami jsou umístěny štukové sluneční hodiny. Trojúhelníkový štít zdobí masivní pískovcová plastika Nejsvětější Trojice. Boční stěny prosvětlují veliká okna ve stylu barokní gotiky, v presbytáři vitrážovaná. Původní fasády, naposledy renovované ve 30. letech 20. století, jsou sešlé. Značně poškozené jsou i omítky z 90. let 20. století na západní stěně. Původní omítky byly okrové, hrubé, s hladkými lizénami. Stěny jsou bohatě zdobeny epitafy význačných mikulášovických obyvatel.\n\nK západní stěně přiléhá věž v historizující podobě z roku 1863. Je omítnuta přibližně do výše kostela, zbytek věže je z hladkých neomítnutých kamenů. Vysoká je 60 metrů a na ochoz pod stříškou vede 178 schodů (nejprve jsou kamenné, v horní části dřevěné, velmi úzké). Špičku věže zdobí velký kovový kříž. Střecha kostela byla původně krytá šindelem, který nahradil měděný plech (presbytář) a pálené tašky (trojlodí). Vikýře (takzvaná rybí oka) zanikly v průběhu 20. století. Ze zadní části střechy presbytáře vybíhá vysoká sanktusová vížka.\n\nRenesanční kostel z poloviny 16. století nejprve hodiny neměl, pořízeny byly neznámého roku. Kostel vysvěcený roku 1751 měl již ve věži hodiny, ty však spolu s věží padly za oběť požáru v září 1842. Na věž opravenou po požáru byly v roce 1864 umístěny nové hodiny od firmy Johanna Mannhardta (1798–1878) z Mnichova. Ty sloužily svému účelu až do roku 1961, kdy se rozbil hodinový stroj. Nové pořídilo město roku 1987 z iniciativy tehdejšího předsedy městského národního výboru Josefa Hýbla za částku 170 000 korun. Paradoxně jsou tak ve vlastnictví města Mikulášovice. Hodinový stroj je natahován elektricky. Čtyři ciferníky mají v průměru 270 centimetrů, hodinové ručičky 170 centimetrů a římské číslice jsou vysoké 45 centimetrů. Ručičky a číslice jsou pozlacené.\n\nMikulášovický kostel je trojlodní se vstupní předsíní. Strop kostela tvoří klenba s lunetami. Vnitřní zdi kostela jsou vymalovány čistě bíle a umocňují tak bohatou výzdobu. Vybavení kostela je převážně barokní a rokokové z druhé poloviny 18. století, některé prvky mobiliáře jsou historizující z roku 1882.\n\nV presbytáři stojí hlavní oltář zasvěcený svatému Mikulášovi. Práce na něm začaly roku 1759. Je dílem místního truhláře Johanna Jacoba Zabela z domu čp. 377, autorem oltářního obrazu z roku 1761 je Johann Lucas Kracker (1719–1779). Práce na oltáři skončily až roku 1766, autorem většiny z nich je malíř Johann Josef Hübner. Nad oltářním obrazem umístěným ve středu hlavního oltáře se nachází dřevěná plastika Nejsvětější Trojice obklopená několika anděly. Nalevo od oltářního obrazu je umístěna socha svatého Václava, napravo socha svaté Ludmily. Obě sochy od obrazu oddělují dva dřevěné sloupy. Pozdně barokní kamenná křtitelnice pochází z druhé poloviny 18. století. Po obou okrajích presbytáře stojí zdobené rokokové oltáře. Levý je zasvěcen svatému Josefu, pravý svatému Janu Nepomuckému a pochází již ze starého kostela (vyroben roku 1706). Nad oltáři jsou niky s dřevěnými sochami Panny Marie a Gabriela archanděla, představující Zvěstování Panny Marie. Oltářní obrazy jsou mladší z roku 1827, jejich autorem je malíř Josef Führich (1800–1876). Vlevo na stěně hlavní lodi je umístěna výrazná kazatelna od truhláře Schiera z Krásné Lípy. Zhotovil ji v roce 1758, jako materiál zvolil dřevo z mohutné lípy, která byla pro tento účel v obci poražena. Figurální výzdoba, včetně sochy svatého Jana Křtitele, je dílem Johanna Josefa Hübnera. Původně byla kazatelna umístěna výše, protože však nebyla dobře slyšet kázání, byla roku 1783 posunuta níže. Mezi presbytářem a kazatelnou stojí v boční lodi masivní oltář Božího dítěte z roku 1760 od neznámých autorů. Stěny hlavní lodi zdobí zastavení křížové cesty z roku 1812 od místního malíře Josefa Liebsche z domu čp. 566. K obrazové výzdobě kostela dále patří čtyři obrazy z 60. let 18. století od Johanna Lucase Krackera, autora oltářního obrazu, obraz Narození Páně, dva portréty jezuitských světců z druhé poloviny 18. století a řada dalších. Původní dubové lavice stojí ve dvou řadách, mezi nimi je vstup do krypty. Z prostorné kruchty, kde jsou umístěny varhany, vedou schody do dvoupatrových galerií v bočních lodích. Celková kapacita kostela je cca 900 míst. Čtyři zpovědnice jsou umístěny v přízemí bočních lodí.\n\nBoční kaple je zasvěcena Panně Marii. Je sklenuta pásy a šestidílnou klenbou se štukovými barokními žebry. V kapli stojí tři oltáře, nejstarší z nich je oltář Panny Marie Bolestné z let 1761–1762. Na něm bývala umístěna gotická pieta z první poloviny 15. století, v druhé polovině 20. století přemístěná do děčínského muzea. Při levé stěně kaple stojí empírový oltář svaté Gaudencie, který spolu s ostatky světice darovala kostelu roku 1855 mikulášovická rodačka Agnes Theresia Heinová (1792–1856), abatyše cisterciáckého kláštera Sankt Marienthal v Horní Lužici. Nejmladší je novogotický oltář Panny Marie Lurdské.\n\nNové figurky pro betlém, které zakoupil farář Josef Klaus (ve službě 1937–1946) těsně před druhou světovou válkou, zhotovil rožanský betlémář Franz Rosche (1885–1944). Krajinu zpracoval jiříkovský malíř Eduard Kindermann (1867–1949). Po druhé světové válce nebyly již jesličky sestaveny; chyběla Panna Marie, kterou si patrně odnesl odsunutý farář. Ostatní figury, uložené na faře, ukradl jistý místní občan kolem roku 1950. Krajina se dochovala až do 90. let 20. století, kdy však byla správcem farnosti označena za nepotřebnou a byla spálena. V roce 2017 začal vznikat nový kostelní betlém. Krajinu zpracovali členové Spolku betlémářů ze Schirgiswalde. Místní učitel Roman Klinger téhož roku vykoupil část ukradených Roscheho figur. Ty doplnily postavy od místního betlémáře Franze Schütze (1907–2000) a několik nových postav od rumburského řezbáře Jaroslava Blažka. Nový kostelní betlém požehnal 14. ledna 2018 generální vikář litoměřické diecéze Martin Davídek.\n\nZa dobu své existence vystřídal kostel několikery varhany. Prvně zmiňované jsou v roce 1664 a pocházely pravděpodobně z dílny šluknovské varhanářské rodiny Weindtů, pozdější úpravy prováděl patrně českokamenický varhanář Tobias Franz Fleck starší (1618–1698). Tyto varhany měly šest rejstříků a byly bez pedálu. Zanikly při přestavbě kostela v polovině 18. století. Nové dodal Johann Gottlieb Tamitius (1691–1769) ze Žitavy v roce 1761. Oproti předchozím byly větší, měly 721 píšťal ve 13 rejstřících a tři měchy. Díky průběžné údržbě, prováděné různými severočeskými varhanáři, financované povětšinou z veřejných sbírek, sloužily tyto barokní varhany až do roku 1901. O Velikonocích tohoto roku se dočkal kostel nových varhan, které postavila firma bratří Riegerů z Krnova. Před první světovou válkou byly údajně třetími největšími v Čechách (po varhanách v oseckém klášteře a pražském Rudolfinu). Pořízeny byly za částku 21 000 korun. Přestože se někdy uvádí, že mají více jak 3 000 píšťal, jejich skutečný počet je 2 166. Mají dva manuály a 36 (dříve 37) rejstříků. Jejich původní dispozice bez pozdějších změn učiněných Ladislavem Hauserem v polovině 30. let 20. století byla následující:\n\nV období po druhé světové válce nebylo možné získat finance potřebné na pravidelnou údržbu či opravy, a varhany proto přestaly fungovat. Nahrazovalo je harmonium značky Kotykiewicz, a to až do roku 2011, kdy proběhla generální oprava celých varhan. Práce zajišťoval varhanář Petr Stehlík z Hodonína a akce byla financována jak z příspěvku Ministerstva kultury či litoměřické diecéze, tak také z příspěvků německých rodáků a města Mikulášovice.\n\nVe střední části hlavní kostelní lodi je vchod do rozsáhlé krypty, vzniklé při stavbě barokního kostela v polovině 18. století. V kryptě bylo až do druhé světové války umístěno 35 rakví z dubového dřeva. Masivní, čtyřhranné, malbami bohatě zdobené rakve připomínají staré truhly. Pohřbeni tu byli především bohatší mikulášovičtí občané (jejich epitafy jsou umístěny na vnější zdi kostela), dále šest kněží a jedna matka šestinedělka s dítětem. Za druhé světové války byly rakve odstraněny (přemístěny do východní části krypty) a prostor prošel úpravou na protiletecký kryt. Pamětníci a písemné prameny se shodují, že kostel s okolními domy spojovaly podzemní chodby. Při průzkumu v roce 1998 nebyl jejich rozsah zjištěn. Nejčastěji je zmiňována chodba vedoucí na faru (čp. 10) skrze sklep domu čp. 8, v úvahu připadá i propojení s domy čp. 5 a 6.\n\nPůvodní stavba patrně neměla zvon, první malý zvon vyzváněl od roku 1475. Než byly do nové věže renesančního kostela z roku 1555 osazeny zvony, používala se místo vyzvánění řehtačka. Prvních zvonů se dočkal kostel svatého Mikuláše roku 1684. Ty byly přeneseny i do nového chrámu, vysvěceného roku 1751. Největší z nich zdobily reliéfy svatého Mikuláše, Panny Marie, krucifixu a dvou andělů nesoucích pamětní nápis. Zvony sloužily svému účelu až do roku 1842, kdy spolu s věží podlehly velkému požáru. Nové vyrobil roku 1845 chomutovský zvonař Josef Pietschmann za 3 591 zlatých. Věž se obnovy po požáru dočkala až za dalších osmnáct let v roce 1863, a proto došlo k slavnostnímu zavěšení zvonů až 30. listopadu toho roku. Do té doby visely na provizorním dřevěném lešení na kostelním hřbitově. Zvony sloužily svému účelu až do první světové války. Roku 1916 musely být čtyři z nich sňaty a odevzdány, zůstal pouze jediný.\n\nBrzy po skončení války začala sbírka na zvony nové. Přispěli do ní nejen jednotliví občané, ale štědré finanční obnosy darovaly také místní spolky. Z vybraných peněz odlila firma Richarda Herolda v Chomutově pět nových zvonů laděných do akordu G dur, které dne 10. prosince 1921 za velké slávy posvětil děkan Heinrich Fleck z Lipové (ve službě 1898–1926). Čtyři byly následně vytaženy do věže kostela, pátý putoval do věže kaple Nejsvětějšího Srdce Ježíšova na Salmově. Zvony z kostelní věže poprvé zazněly o Štědrém večeru téhož roku. V mikulášovické pamětní knize se dochovaly popisy zvonů:\n\nNové zvony nevydržely v kostele dlouho. Přišla druhá světová válka a také tyto zvony, kromě nejmenšího, musely být 2. dubna 1942 sňaty a odevzdány. Následně byly uloženy ve skladu v německém Hamburku, kde přečkaly bez újmy celou válku. Po jejím skončení se však zpět nevrátily, poválečné Československo o ně údajně neprojevilo zájem. Podle jiných zdrojů byly roku 1953 identifikovány, ale ztratily se při přepravě z Hamburku do Drážďan. Protože nejsou známa jejich inventární čísla, není možné je podle archivních soupisů dohledat. S největší pravděpodobností jsou mikulášovické zvony umístěny v blíže neurčených kostelích v Německu.\n\nZa chybějící zvony nebyly po skončení války pořízeny náhradní. Ve věži tak zůstává pouze zvon svatá Anna z roku 1921 a malý zvon přenesený z blíže neurčené školy v 50. letech 20. století. O zvonu, který visí v sanktusové vížce, prameny mlčí. Není známé jeho stáří ani žádné další informace.\n\nPrvní v pramenech zachycenou faru postavili v letech 1680–1683 místní tesařští a zedničtí mistři George Endler a Martin Schneider. Barokní farní budova, upravená v 18. století, patřila mezi domy, které roku 1842 podlehly požáru. Během následných oprav, na kterých se finančně podílel hlavně majitel panství Jan Salm-Reifferscheidt (1780–1847), získala stavba roku 1846 slohově nevýraznou klasicistní podobu. Stavební práce přišly na 25 000 zlatých a rod Salm-Reifferscheidtů připomíná rodový erb ve štítu. Farní budova přestala v poválečném období sloužit svému účelu a prošla roku 1967 stavební úpravou, která však nerespektovala původní vzhled, ani stavební dispozice budovy. Během přestavby se změnila v bytový dům, u nějž byl zazděn původní hlavní vchod, dosluhující okna nahradila nová, sériově vyráběná, která však neodpovídala původním rozměrům, a dřívější vápenné omítky nahradil brizolit. Na sklonku roku 2008 faru za částku 500 000 korun zakoupilo město Mikulášovice.\n\nKostel svatého Mikuláše je dominantou historického jádra Mikulášovic, které bylo do poloviny 20. století nazýváno Kostelní náměstí. Z něj vede ke kostelu široké schodiště s kamenným rokokovým zábradlím z roku 1794, které bylo v roce 1900 doplněno dvěma, na začátku 21. století již nefunkčními lucernami. Areál kostela je celý obehnán kamennou zdí. Zatravněný dvůr sloužil až do 70. let 19. století jako hřbitov. Na něm se nachází množství cenných rokokových a klasicistních náhrobků, např. hrobka továrníka Ignaze Röslera, hrobky rodičů podnikatele Franze Zachariase Römische a řada dalších od sochaře Franze Pettricha (1770–1844) či hrob tomášovského rychtáře Johanna Antona Endlera. Přímo na zdi kostela jsou umístěny další epitafy, například patologa Franze von Dittricha či faráře Josefa Menzela (švagr Ignaze Röslera). V zadní části dvora stojí nevýrazná, již nepoužívaná márnice.\n\nV okolí kostela se nachází řada památkově chráněných domů, z nichž některé spojuje s kostelem společná minulost. Na západě Kostelního náměstí stojí dům čp. 5 (hotel Ron), patrně nejstarší dům ve městě. Prostranství před ním zdobí barokní socha svatého Jana Nepomuckého ze 2. třetiny 18. století. Do svahu jižně od kostela jsou zakomponovány domy čp. 2 (Císařský dům), kde 20. září 1779 přenocoval císař Josef II., dvojdům čp. 4 a 1002 (hvězdárna a bývalá lékárna) a čp. 10 (bývalá fara). Nároží východně od kostela zdobí barokní socha Immaculaty, umístěná v zahradě novorenesančního domu čp. 8 (Červený kříž), za kterým stojí bývalá farní škola a pozdější radnice (do roku 1945) čp. 7. V roce 2016 zveřejnilo město Mikulášovice studii k plánované rekonstrukci historického jádra města.\n\nS kostelem svatého Mikuláše je spojena řada církevních i světských osobností. Farář Josef Klaus (ve službě 1937–1946) byl po druhé světové válce odsunut, zanechal však cenné svědectví o prvních poválečných měsících. Mons. Robert Franze (1910–2003) začínal v Mikulášovicích jako ministrant, i když jako kněz působil v jiných farnostech. Hudební skladatel Anton Rösler (1785–1850) vyučoval na farní škole a od roku 1812 až do své smrti hrál na varhany nejen v místním kostele. Své hudební začátky si zde odbyli proslulý hobojista Franz Schidlik (1814–1900), který hrával v kostelním sboru, či budoucí operní zpěvačka Anni Frind (1900–1987), jež ve sboru zpívala.\n\n\n\n"}
{"id": "198255", "url": "https://cs.wikipedia.org/wiki?curid=198255", "title": "Michigan-Huron", "text": "Michigan-Huron\n\nMichigan-Huron ( ) je jezero v Severní Americe v soustavě Velkých jezer. Nachází se na území Kanady (provincie Ontario) a USA (státy Wisconsin, Michigan, Illinois, Indiana). Většinou bývá uváděno jako dvě jezera (Michiganské a Huronské), která jsou spojená průlivem Mackinac. Z hydrologického hlediska se však jedná o jezero jedno. Obě části mají stejnou nadmořskou výšku a jsou spojená průlivem širokým 8 km a hlubokým 40 m, kterým proudí voda někdy jedním a jindy zase druhým směrem. Má rozlohu 117 702 km². Je 710 km dlouhé. Dosahuje maximální hloubky 282 m. Leží v nadmořské výšce 176 m. Podle rozlohy se tak jedná o největší sladkovodní jezero na světě. Podle objemu vody je však až čtvrté po Bajkalu, Tanganice a Hořejším jezeru.\n\n\n"}
{"id": "198256", "url": "https://cs.wikipedia.org/wiki?curid=198256", "title": "Řád křižovníků s červeným srdcem", "text": "Řád křižovníků s červeným srdcem\n\nŘád křižovníků s červeným srdcem – Cyriaci ( \"Canonicus Ordo crucigerorum cum rubeo corde\", zvaní někdy též \"polští křižovníci\", či \"bílí augustini\") vznikl jakožto špitálský řád, jemuž papež Alexandr III. dal roku 1179 pravidlo Řehole svatého Augustina, a jejž potom papež Alexandr IV. roku 1256 prohlásil za kanovnický řád, a dal mu hlavní sídlo v Římě při dnes již neexistujícím chrámu Santa Maria de Metrio.\n\nŘád se původně jmenoval \"Bratří řehole kající sv. Augustina blahoslavených mučedníků\". V 17. století byli nadáni právem mít pod řádovým červeným křížem červené srdce, od 18. století se nazývali \"Řeholní kanovníci křížovníci s červeným srdcem blahoslavených mučedníků od pokání\". \n\nŘád byl nazván podle mučedníka sv. Cyriaka (zemřel roku 309). Hlavním posláním řádových bratří byla duchovní správa, péče o nemocné ve špitálech a hoštění poutníků. Tito klášterníci byli posláni papežem Inocencem do tehdy pohanské Litvy, do Livonska. Tam je poznal při své výpravě proti pohanským Prusům (14. prosince 1254 – 6. února 1255) český král Přemysl Otakar II.\n\nRoku 1257 nechal polský kníže Boleslav V. se svou manželkou, kněžnou Kingou, založit cyriacký klášter v Krakově. \n\nŘád se vyznačoval společenstvím všeho, společným duchem, úkony, šatem a svatou chudobou. Mniši měli každý nejvýše dva hábity, pro zimu měli nárok na prostý kožich. Jako duchovní měli na temeni hlavy vystříhanou tonzuru (kolečko), vlasy ostříhané mezi tonzurou a ušima na šíři tří prstů. Stříháni byli 15× do roka, vždy v určitý svátek, poprvé na Narození Páně, naposledy v den svatého Ondřeje.\n\nDo Čech byli povoláni bratři Cyriaci z Livonska králem Přemyslem Otakarem II. V roce 1256 se jim dostalo od papeže Alexandra IV. nové konstituce povýšením na řád kanovnický. Král jim nechal vybudovat nejstarší konvent v Praze na Starém Městě, v místě řečeném Na Rvačkách, na pustém vltavském břehu, s kostelem svatého Kříže Většího.\n\nČeští cyriaci se rozšířili z Prahy do Pardubiček (kostel svatého Bartoloměje), na Chloumek u svatého Václava, v Orlíku (Klášterci nad Orlicí) na Královéhradecku u kostela Panny Marie, v Nových Benátkách u kostela Panny Marie (kolem roku 1350). K řádu patřily ještě korporátní fary. Tímto velkým rozšířením bylo způsobeno, že generální převorství bylo přeneseno do Prahy. \n\n17. dubna 1393 rybáři našli tělo Jana Nepomuckého zachycené na pravém břehu Vltavy, nedaleko kláštera (v místech dnešní Základní školy a SPŠ stavební, Dušní 17). Od nich jeho tělo převzali bratři cyriaci, jejichž novicové je uctivě vyzvedli a s úctou odpovídající jeho hodnosti je pochovali v kostele sv. Kříže většího při svém klášteře. Generálním převorem byl tehdy bratr Jan (1373–1403), třetí generální převor řádu, od přenesení sídla řádu do Prahy. \n\nV době husitských válek nezbylo cyriakům než z Prahy po vypálení a vyvraždění pobočných klášterů uprchnout do Polska, kde v Krakově při kostele svatého Marka měli svůj klášter. I jejich farnost měla dříve nebývalé rozměry. Vzhledem k rozšíření české řádové provincie byla správa řádu přenesena do Prahy. \n\nDo Prahy se cyriaci vrátili v roce 1628. \n\nCyriaci založili 15. května 1715 tradici Svatojánských slavností NAVALIS, které až do zrušení řádu Josefem II. organizovali. V jejich řadách působili také učenci. Archivář a církevní historik Jan Karel Rohn (1711–1779) sepsal a mezi léty 1774–1777 vydal první tři svazky dějin české církve podle krajů pod titulem \"Antiquitas ecclesiarum, capellarum et monasteriorum...\"\n\nRoku 1783 byl řád v rámci náboženských reforem Josefa II. zrušen a postupně docházelo také k devastaci pražského kláštera, který při asanaci Starého Města zmizel zcela. Řád křižovníků s červeným srdcem se nejdéle udržel v Polsku, kde jeho provincie zanikla v roce 1832.\n\nNa místě chrámu svatého Kříže Většího stojí dnes Základní škola a SPŠ stavební, Dušní 17.\n\nPo řádu zde zbylo:\n\nSousoší Piety byla zasvěcena 29. kaple Svaté cesty z Prahy do Staré Boleslavi, která byla založena roku 1674.\n\n\n\n"}
{"id": "198257", "url": "https://cs.wikipedia.org/wiki?curid=198257", "title": "Binturong", "text": "Binturong\n\nBinturong (\"Arctictis binturong\") je velká stromová cibetka s dlouhým chápavým ocasem, která žije v korunách stromů deštných pralesů jihovýchodní Asie. Pojmenování binturong je malajského původu, v angličtině se pak můžeme setkat s označením \"bearcat\", což znamená \"medvědokočka\". Binturong totiž skutečně připomíná křížence mezi těmito dvěma zvířaty.\n\n\nBinturong je středně velká šelma s dlouhým, huňatým a hlavně chápavým ocasem. Chápavý ocas je u šelem vzácný, jediný další druh, který se jím může pyšnit, je jihoamerický kynkažu z čeledi medvídkovití, který také žije na stromech. Pohlavní dimorfismus není příliš výrazný, nicméně samice bývají o 20% těžší a větší než samci (u bornejského poddruhu \"A. b. penicillatus\" mohou vážit až 40 kg). Binturong je ploskochodec, podobně jako medvěd našlapuje celou plochou chodidla.\n\nSrst je nápadně dlouhá, hrubá a obyčejně tmavě hnědá až černá. Uši jsou krátké a zakončené delší štětičkou chlupů, oči jsou poměrně malé, červenohnědé barvy. Podobně jako další cibetkovité šelmy, má i binturong pachové žlázy umístěné na zadku.\n\nBinturongové jsou v několika poddruzích rozšířeni na území zahrnujícím severovýchod Indie, Thajsko, Barmu, Malajsii, indonéské ostrovy Sumatra, Jáva, Borneo, Bangka a filipínský ostrov Palawan. Obývají horní stromové patro neprostupných deštných lesů do 1400 m n. m.\n\nBinturong se téměř výhradně zdržuje v korunách stromů, při šplhání si pomáhá ocasem. Není pro něj problém viset z větví podobně jako lenochod, nebo šplhat po kmeni hlavou dolů; dokáže také výborně plavat. Zřejmě jsou aktivní ve dne i během noci.\n\nObvykle žije samotářsky, i když byl pozorován i ve skupinách, obvykle se jednalo o samici s mláďaty. Někdy se samicí zůstává samec i po narození mláďat a ta ho nijak neodhání. Pachové žlázy využívají k signalizování své přítomnosti jiným binturongům. Teritorialita není nijak vyhraněná.\n\nPáří se celoročně, většinou však v období od února do dubna a pak od července do listopadu. Březost trvá přibližně 90–92 dní, pak samice v dutině stromu porodí 2–3 mláďata. V přírodě se binturongové dožívají asi 10 let, v zajetí to může být i přes 20.\n\nBinturong je převážně plodožravý (nejčastěji jí fíky) a významně se tak podílí na šíření semen. Pojídá také mršiny, loví hlodavce, malé plazy nebo ptáky, vybírá ptačí hnízda a nepohrdne ani malými bezobratlými, listy nebo výhonky. Obvykle se uvádí, že je dobrý v chytání ryb, ale není to pravda.\n\nMístní domorodci chovají binturongy jako domácí zvířata, jejich maso je považováno za lahůdku a využívá se také v orientální medicíně.\n\nBinturong se nachází v několika desítkách evropských zoo. V přibližně pěti desítkách jsou chována zvířata bez určení poddruhu. Jednotlivé poddruhy jsou pak mnohem raritnější, neboť se nachází v maximálně deseti evropských institucích.\n\nV Česku chová binturongy Zoo Olomouc a Zoo Ostrava. Poddruh binturong palawánský je pak k vidění v Zoo Plzeň a Zoo Praha, který nahradil původní zvířata. Tento poddruh je chován jen v sedmi dalších evropských zoo.\n\nV pražské zoo se poprvé binturongové objevili v roce 1959. V chovu nastalo několik přestávek, ale až do roku 1994 žili v pavilonu malých savců (či též pavilon vzácných živočichů) v horní části zoo. Tento pavilon byl po roce 2000 přestavěn na expozici nazvanou Afrika zblízka. Ve stejné době se ovšem binturongové do Prahy vrátili díky výstavbě pavilonu Indonéská džungle, který byl otevřen v roce 2004 a o rok později původní skupinu hulmanů jávských nahradily právě tyto cibetkovité šelmy. Nejprve dorazila ze Zoo Ústí nad Labem samice Bína původem z Vietnamu (2005), o rok později pár (samec z Paříže a samice ze Zoo Halle v Německu) a roku 2007 ještě výměnou za německou samici nová samice ze Zoo Ostrava, díky níž byl vytvořen kompatibilní pár, který se v roce 2008 prvně rozmnožil, ale mládě nebylo odchováno. Binturongy se podařilo prvně odchovat v roce 2009. Do roku 2013 včetně bylo odchováno celkem 11 mláďat. Roku 2012 se dokonce narodila čtyřčata. V roce 2013 došlo k zásadní změně, neboť byla původní zvířata odvezena do jiných zoo a v Praze začal být chován vzácný poddruh – binturong palawánský. Mladí jedinci (pár) byli přivezeni z filipínské Zoo Avilon. Ke konci roku 2017 byl stále chován tento pár. Tento druh sdílí expozici společně s vydrami hladkosrstými.\n\n\n"}
{"id": "198278", "url": "https://cs.wikipedia.org/wiki?curid=198278", "title": "Pískomil mongolský", "text": "Pískomil mongolský\n\nPískomil mongolský (\"Meriones unguiculatus\") je jeden z 15 druhů pískomilů z rodu \"Meriones\". Živí se semeny a přebytek ukládá do nory. Je rozšířen ve východní Asii. Žije v poušti Gobi. Po 24-26 dnech březosti porodí samice 2-8 mláďat.\n\nJe typický svým hedvábným dlouhým ocasem, který je zakončen chomáčkem chlupů. Jeho srst je hnědobéžová, má černé oči a drápky. Žijí ve skupinách maximálně o 20 kusech. Vyhrabávají podzemní nory. Váží 70-110 gramů v závislosti na potravě a jejím množství. Na délku mají 8-12 cm a ocas může být stejně dlouhý.\n\nMohou mít kožíšek v barvě černé, krémové, stříbrné, ale i zlatý, bílý nebo černobílý. Jediné původní zbarvení je tzv. aguti, ale jako domácí mazlíček se vyskytuje v mnoha dalších barevných varietách.\n\nPokud si chovatel chce pořídit pískomila, měl by si koupit nejméně dva. Pískomil mongolský snáší samotu velice špatně a může z toho mít psychické potíže.\nCelkově se jedná o druh nenáročný na chov, ani s odchovy nebývají problémy.\nPři ochočování pískomilů je dobré si dávat pozor, aby jej majitel nechytal za za chocholatý konec ocasu, protože by se mohl utrhnout. Pískomilům se podobně jako např. ještěrkám při nebezpečí strhne kůže z konce ocásku. Zbude špičatý krvavý konec ocásku, který uschne, odláme se a ocásek se zaoblí. Roztomilá chocholka na konci už však nedoroste. Pískomil bude mít potíže se skákáním, ocas totiž funguje jako kormidlo.\n\nPískomil může skákat až 50 cm nad zem. Žije mírumilovně v rodinných svazcích, musí-li bránit své teritorium, dokáží neúprosně bojovat. Vyskytuje se ve skupinách s komplexní sociální strukturou a přísným hierarchickým uspořádáním. Hloubí rozvětvený systém nor v hloubkách 150 cm až 5 m.\n\n"}
{"id": "198281", "url": "https://cs.wikipedia.org/wiki?curid=198281", "title": "Broadsword and the Beast", "text": "Broadsword and the Beast\n\nBroadsword and the Beast je album vydané skupinou Jethro Tull 10. dubna, 1982.\n\nReedice z roku 2005 je rozšířena o osm bonusů, skladeb nahraných během nahrávání alba, které se na album vydané v roce 1982 nedostaly.\n\n\nPísmo na okraji obalu alba, je runové písmo Cirth , které použil J.R.R. Tolkien v románu „Pán Prstenů“. Text je však anglicky, ale i tak je to pěkný úvod k textům písně \"Broadsword\":\n\n\"„Vidím temnou plachtu na horizontu, pod černým mrakem slunce skrývající. Přivezte mě můj široký meč a jasné porozumění. Přivezte mě kříž ze zlata, jako talisman“\"\n"}
{"id": "198282", "url": "https://cs.wikipedia.org/wiki?curid=198282", "title": "Roklinka", "text": "Roklinka\n\nRoklinka (v originále , sindarsky: \"Imladris\", jinak také \"Karningul\" nebo \"Poslední domácký dům východně od moře\") je sídlo elfů ve Středozemi J. R. R. Tolkiena. Založil ji půlelf Elrond ve Druhém věku (4 nebo 5 tisíc let před událostmi Pána prstenů) a byl jejím pánem, dokud neodplul s nositeli Prstenu. Žila zde také Celebrían, Elrondova manželka, Elladan a Elrohir, jejich synové, a Arwen, jejich dcera, z dalších známých elfů pak Glorfindel a Erestor. Z lidí v Roklince vyrůstal například Aragorn.\n\nRoklinka je umístěna na okraji strmé úzké rokle v „Koutci“ mezi řekami Brunien (Bouřná) a Mšená, na úpatí Mlžných hor.\n\nByl zde uložen Narsil, meč, jenž byl zlomen a znovu zkut, po zkutí se mu říkalo Andúril.\n\nV Roklince se konala Elrondova rada, na které bylo rozhodnuto jak naložit s Jedním prstenem.\n\nNa konci Čtvrtého věku byla Roklinka opuštěna. Elrond s mnoha elfy odplul do Valinoru, zbytek pak odešel do elfské kolonie v Ithilienu nebo do království v Temném hvozdu.\n"}
{"id": "198283", "url": "https://cs.wikipedia.org/wiki?curid=198283", "title": "Desert Eagle", "text": "Desert Eagle\n\nDesert Eagle (anglicky \"pouštní orel\"), nebo také „Deagle“ [diːgəl], je poloautomatická pistole izraelské výroby.\n\nPrvní návrh vznikl v roce 1979. První prototyp byl vyroben o dva roky později firmami \"Magnum Research Inc.\" a \"IMI\" (zkratka \"Israeli Military Industries\"). Pistoli v současnosti vyrábí firma IMI, v roce 1995 byla výroba přesunuta do firmy \"Saco Defense\" ve státě Maine v USA, ale v roce 2000 se znovu vrátila do Izraele, poté, co Saco převzala společnost General Dynamics.\n\nDesert Eagle je velmi velká a velmi těžká pistole (verze .50AE má hmotnost dva kilogramy) a je tedy jednou z největších na světě.\n\nNěkdy ji používají lovci na lovení velké a odolné zvěře. Na běžné nošení však vhodná není, hlavním důvodem je její značná hmotnost a neskladnost.\n\nDesert Eagle se vyrábí v několika variantách v ráži .357 Magnum, .41 Magnum, .44 Magnum, .440 Corbon a nejvýkonnější .50 Action Express. Hlavně mají také různé délky – 15 a 25 centimetrů.\n\nDo roku 1999 se vyráběla varianta s délkou 35 centimetrů. Zásobník má kapacitu 9 nábojů pro .357 Magnum, 8 nábojů pro .44 Magnum a .41 Action Express a 7 nábojů pro .440 Corbon a .50 AE. Pistole se vyrábí v chromovaném, černém a dalších barevných provedeních.\n\nVzhledem ke specifičnosti zbraně se nepředpokládá, že by byla zavedena u jakýchkoli ozbrojených složek jako standardní zbraň. Značný zpětný ráz všech jejích ráží prakticky znemožňuje použití pro policii kvůli špatné ovladatelnosti. Veliké rozměry a hmotnost neumožňují skryté či dlouhodobé nošení a zpomalují manipulaci se zbraní. Nízká kapacita je další nevýhodou. Desert Eagle je ale nesmírně populární mezi civilními střelci. Jakožto velmi výkonná a impozantní zbraň je považován za symbol, ba přímo artefakt a mít jej v ruce, nebo s ní dokonce střílet, je pro většinu zbraňových nadšenců zážitek na celý život.\n\n"}
{"id": "198291", "url": "https://cs.wikipedia.org/wiki?curid=198291", "title": "Sklad číslo 7 (bratislavský přístav)", "text": "Sklad číslo 7 (bratislavský přístav)\n\nSklad číslo 7 bratislavského přístavu je zachovaná technická památka v Bratislavě v městské části Ružinov na nábřeží Dunaje. \n\nBudova byla postavena ve 20. letech 20. století ve funkcionalistickém stylu. Má čtyři poschodí a dvě z dálky viditelné čtvercové věže a uprostřed okrouhlou věž s mohutnou kupolí. Stavba je výjimečná svou železobetonovou konstrukcí s mohutnými podpěrnými sloupy. \n\nNachází se v záhybu Dunaje v blízkosti zrekonstruované budovy Tower 115 a v blízkosti mezinárodního obchodního centra Eurovea, jehož výstavba probíhá od roku 2006. Od roku 2007 prochází Sklad č. 7 rozsáhlou rekonstrukcí, po jejím skončení se bude sklad využívat jako zázemí plánovaného kulturního centra \"Auditórium\". To má nahradit současný Park kultúry a oddychu, který ustoupí výstavbě komplexů River Park a \"River Side\".\n\nV roce 2001 sklad použili filmaři jako kulisu pro natáčení amerického filmu \"Uprising\".\n\n"}
{"id": "198294", "url": "https://cs.wikipedia.org/wiki?curid=198294", "title": "Kings of Leon", "text": "Kings of Leon\n\nKings of Leon je rocková skupina složená ze tří bratrů a bratrance ze Mt. Juliet v Tennessee. Pohybují se mezi žánry Southern rock, indie a blues. Jejich první a druhé album, která byla výborně hodnocena kritikou, jim získala množství fanoušků, především v Evropě.\n\nNázev skupiny je odvozen od jména Nathanova, Calebova a Jaredova otce a dědečka, oba se jmenovali Leon. Jared a Caleb se narodili v Tennessee, zatímco Nathan a Matthew v Oklahomě. Bratři strávili mnoho času v mládí cestováním po americkém Jihu s jejich otcem, cestujícím kazatelem, a jejich matkou, která je učila, když nebyli ve škole. Podle časopisu Rolling Stone „zatímco Leon kázal v kostelích a stanech na dálném Jihu, chlapci navštěvovali bohoslužby a občas zajišťovali údery do bubnů. Byli vyučováni doma nebo zapsáni v malých farních školách. Kromě pěti let, kdy se usadili v Jacksonu v Tennessee, Followillové strávili celé své dětství cestováním po Jihu v růžovém Oldsmobilu 1988, usazujíce se na týden, dva všude, kde měl Leon podle plánu kázat.“\n\nJejich otec byl zbaven kněžství a jejich rodiče se rozvedli v roce 1997 a po několika různých zaměstnáních se v roce 1998 bratři přestěhovali do Nashvillu. V roce 1999 založili skupinu s jejich bratrancem Matthewem. Jejich hudba je ovlivněna náboženskou výchovou, jejich jižanskými kořeny a také ostatními muzikanty včetně Matthewa R. Hudsona, který hrál na bicí podobným stylem jako Nathan.\n\nPřed tím, než se pustili do rock and rollu, zpívali bratři Nathan a Caleb country. Pracovali krátkou dobu s vydavatelstvím Pistol Creek Productions. Většinu času s tímto vydavatelstvím strávili zpíváním na rodeích. Také byli kratší dobu členy West Tennessee Mass Choir.\n\nNathan, nejstarší z bratrů, absolvoval dnes již zaniklou soukromou školu, Christian Life Academy, v Hendersonu, TN. Caleb školu opustil ve středním ročníku, aby se věnoval country.\n\nKdyž zpívali s RCA, byli představeni skladateli a producentovi z Nashwillu, Angelovi Petragliovi, který dříve pracoval s umělci jako Brooks & Dunn, Trisha Yearwood a Martina McBride. Petraglia se pro kapelu ukázal jako velmi důležitý tím, že je posunul více rockově orientovaným směrem a podílel se na mnoha jejich písních. „Já jsem tyto hochy přeorientoval na Rolling Stones a mnoho starého surového rock and rollu,“ řekl.\n\nBylo první vydání Kings of Leon. Obsahoval některé skladby, které byly později vydány na Youth and Young Manhood. Nicméně obsahuje i proslulou „Wicker Chair“. Na všech skladbách se podílel Petraglia.\n\nJejich start započal s albem Youth and Young Mandhood a s ním si získali hvězdnou popularitu, především mimo Spojené státy tím, že byli vybráni populárními rockovými kapelami The Strokes a U2, aby je doprovázeli na jejich tour. Na všech písních se opět podílel Petraglia, který také přispěl kytarou a koprodukoval album s Ethanem Johnsem. Skladba „Red Morning Light“ byla využita pro úvodní video v počítačové hře FIFA 2004. „Holy Roller Novocaine“ byla využita ve filmu Talladega Nights: The Ballad of Ricky Bobby a v TV show The Shield.\n\nJejich druhé album Aha Shake Heartbreak bylo vydáno ve Velké Británii v říjnu 2004 za všeobecného aplausu. Album bylo vychvalováno za mix garážového a jižanského rocku. „The Bucket“, „Four Kicks“ a „King of the Rodeo“ byly všechny vydány jako singly. „Aha Shake Heartbreak“ bylo vydáno 22. února 2005 v USA.\n\nV březnu 2006 bylo NME ohlášeno, že Kings Of Leon jsou zpět ve studiu a pracují na třetím albu. Bubeník Nathan Followill NME.COM řekl: „Člověče, my právě teď sedíme na hromadě písniček a přejeme si, abychom je mohli nechat svět poslechnout!“\n\n„Charmer“, „My Party“, „Arizona“ a „Fans“ byly uvedeny v Milwaukee ve Wisconsinu 2. července 2006 na Summerfestu, který možná měl i neplánovaný přídavek, který obsahoval další nové skladby, ale celý seznam zůstal utajen. Další nové skladby byly uvedeny později v roce 2006, včetně „On Call“, „McFearless“ a „Black Thumbnail“. The Kings hráli další novou skladbu zvanou „My Party“ na 2006 Austin City Limits Music Festival.\n\nTřetí album Kings of Leon bylo nazváno Because of the Times, což je nepříliš jemná narážka na konferenci presbytariánských kněží v Alexandrii v Louisianě, kterou bratři často navštěvovali. Album bylo vydáno 2. května 2007 ve Velké Británii a o den později v USA. Albu předcházel single „On Call“, který byl k dispozici je stažení na iTunes 6. února. Single byl pro rádia uvolněn 26. února v USA a do prodeje šel ve Velké Británii 26. března. Tuto skladbu můžete momentálně slyšet na jejich MySpace stránce. 13. února album uniklo na P2P sítě a tak je k dispozici ke stažení jako „záložní“ kopie. Zdroj kopie je neznámý.\n\n\nChristopher „Nacho“ Followill, další bratranec bratrů, často cestuje s Kings of Leon jako technik, stejně tak se objevil na videu Four Kicks.\n\n\n"}
{"id": "198305", "url": "https://cs.wikipedia.org/wiki?curid=198305", "title": "Slovnaft", "text": "Slovnaft\n\nSLOVNAFT a.s. je největší rafinérie na Slovensku. Založena byla v roce 1957. Nachází se v Bratislavě, v městské části Ružinov.\n\nNavazuje na rafinérii Apollo, založenou v roce 1895, blízko dnešního mostu Apollo, která byla v červnu 1944 zničena nálety spojeneckých bombardérů. V roce 1946 byly zbylé provozy Apolla znárodněny a v roce 1949 přejmenovány na Slovnaft, který ale není právním nástupcem Apolla. V roce 2000 se Slovnaft stal součástí maďarské skupiny MOL Group, která v současnosti vlastní 98,4 procent akcií Slovnaftu.\n\nV roce 2012 patřil Slovnaft mezi největší plátce DPH na Slovensku.\n\nSlovnaft zaměstnává téměř 2200 lidí, ročně zpracovává 5,5 až 6 milionů tun ropy. Slovnaft má také dvě zahraniční dceřiné firmy – Slovnaft CZ v Česku a polskou Slovnaft Polska. Na Slovensku provozuje 210 čerpacích stanic.\n\n"}
{"id": "198306", "url": "https://cs.wikipedia.org/wiki?curid=198306", "title": "DG 307", "text": "DG 307\n\nDG 307 byla česká undergroundová hudební skupina, kterou v roce 1973 založili Pavel Zajíček a Mejla Hlavsa. Její název je odvozen od označení psychiatrické diagnózy (Přechodné situační psychické poruchy), která umožňovala mladým mužům získat modrou knížku a vyhnout se povinné vojenské službě.\n\nSpolečně s Plastic People of the Universe a dalšími undergroundovými kapelami byla DG 307 terčem perzekuce ze strany komunistického režimu. Represe vyvrcholily v roce 1976, kdy byl také Zajíček zatčen a rok vězněn. Po jeho propuštění proběhly jen dva koncerty DG 307 v roce 1979. V roce 1980 Zajíček emigroval a skupina nevyvíjela žádnou činnost. V roce 1992 znovuobnovil kapelu Zajíček spolu s Hlavsou projektem \"Uměle ochuceno\".\n\nOd roku 2016 je skupina kvůli Zajíčkově zdravotnímu stavu neaktivní.\n\nJediným stálým členem kapely byl její lídr Pavel Zajíček. Dále v ní v různých obdobích působili Milan Hlavsa, Michal Koval (baskytara), Ivan Bierhanzl (kontrabas, baskytara), Tomáš Schilla (violoncello), Petr Fučík (bicí), Tomáš Vtípil, Dalibor Pyš (el. housle), Josef Janíček, Ivo Pospíšil, Vladimír „Hendrix“ Smetana, Vladimír „Plivník“ Vyšín, Jaroslav Kukal, Jan Kindl, Miloslav Hájek, Otakar „Alfréd“ Michl, Jan Sahara Hedl, Pavel Zeman, Ladislav Leština, Antonín Korb, Eva Turnová, René Starhon, Pavel Cigánek, Josef „Bobeš“ Rössler, Tobiáš Jirous, Oto Sukovský a další.\n\n\nKudrna, Ladislav, Stárek Čuňas, František: \"Kapela\". Pozadí akce, která stvořila Chartu 77. Praha: Academia, 2017, ISBN 978-80-200-2757-3\n\n"}
{"id": "198310", "url": "https://cs.wikipedia.org/wiki?curid=198310", "title": "Walafrid Strabo", "text": "Walafrid Strabo\n\nWalafrid nebo také Walahfrid Strabo či Strabus, tedy Šilhavý) (808 – 18. srpen 849) byl svébský (švábský) benediktinský mnich, teologický spisovatel, básník, botanik, diplomat v letech 838 až 849 opat kláštera v Reichenau.\n\nWalafrid pocházel z rodu Alamanů a narodil se u Bodamského jezera. Již jako dítě byl rodiči dán do kláštera v Reichenau jako oblát. V letech 823 – 824 složil řeholní sliby, roku 825 odešel studovat do kláštera ve Fuldě, kde mu přednášel slavný teolog Rabanus Maurus a kde se stal jeho celoživotním přítelem Gottschalk z Orbais, o němž se Walafried často zmiňuje ve svých básních. V letech 829 až 838 působil na dvoře císaře Ludvíka Pobožného v Cáchách jako kaplan císařovny Judity a jako vychovatel budoucího císaře Karla II. Holého. Vzpomínky na tuto profesní a životní etapu později vtělil do básně \"Metrum Saphicum\".\n\nRoku 838 císař Ludvík I. Pobožný jmenoval Walafrida opatem kláštera benediktinů na ostrově Reichenau. Zde Walafried rozvinul své všestranné schopnosti a věnoval se jak teologii, humanitním vědám a básnictví, tak pěstování rostlin.\n\nNapsal rovněž předmluvu k Einhardou spisu \"Vita Karoli Magni\", který dle vlastního uvážení rozdělil do kapitol a tyto opatřil nadpisy, aby se čtenář v díle lépe orientoval.\n\n"}
{"id": "198311", "url": "https://cs.wikipedia.org/wiki?curid=198311", "title": "Kolem Flander 2007", "text": "Kolem Flander 2007\n\n91. ročník cyklistického závodu Kolem Flander (Belgie) v originále Ronde van Vlaanderen se uskutečnil 8. dubna 2007.\n"}
{"id": "198321", "url": "https://cs.wikipedia.org/wiki?curid=198321", "title": "Al-Andalus", "text": "Al-Andalus\n\nAl-Andalus (arabsky: الأندلس) je historický arabský název pro oblast Pyrenejského poloostrova ovládaného ve středověku muslimy.\n\nOd roku 711 začala vojska islámského chalífátu pronikat přes Gibraltar na poloostrov a během několika let jej z velké části obsadila. Roku 750 sem utekl potomek svrhnuté dynastie Umajjovců a založil zde Córdobský emirát. Postupem času se Córdobský emirát (od roku 929 chalífát) stal jedním z center vzdělanosti a kultury na evropském kontinentě.\n\nPo roce 1031 se tento státní útvar rozpadá na menší samostatné státy známé jako \"Taifas\". Vzhledem k malé vojenské síle se tyto státy stávaly obětí křesťanské expanze – tzv. \"reconquisty\", tedy úsilí za znovudobytí Pyrenejského poloostrova z rukou muslimů. Přes invaze muslimských armád Almorávidů a posléze Almohadů byla značná část Španělska dobyta do konce 14. století křesťanskými vojsky. Posledním muslimským státem na území Španělska byla Granada, dobytá vojsky Aragonie a Kastilie roku 1492.\n\nV roce 711 muslimští Arabové a Berbeři z oblasti dnešního Maroka využili jedné občanské války ve vizigótském království k překročení Gibraltarského průlivu. Jejich velitel Tárik ibn Zijád se vylodil u Gibraltaru (\"Džebel el Tárik\" – „Tárikova skála“) a v létě roku 711 přesvědčivě zvítězil v bitvě u řeky Guadalete nad vizigótským králem Roderichem (\"Rodrigem\"), který v boji padl. Muslimové rychle ovládli Toledo, odkud pokračovali v dalších výbojích na poloostrově.\n\nPříchozí Arabové resp. Berbeři (případně souhrnné označení Maurové) s sebou do Španělska přinesli také svoji kulturu a především náboženství – islám – jenž byl založen prorokem Mohamedem na počátku 7. století. V roce 716 učinil arabský místodržitel hlavním městem Al-Andalusu (jak Pyrenejský poloostrov nazývali Maurové) Córdobu. Do roku 718 ovládali muslimové většinu poloostrova kromě hornatého severozápadu, kde se místní vizigótské šlechtě úspěšně podařilo zorganizovat odpor proti dobyvatelům.\n\nJiž brzy po konsolidaci své moci ve Španělsku překročili muslimové Pyreneje a zahájili tak nájezdy do Akvitánie a Galie. V roce 732 dobyl muslimský generál Al-Ghafíki Arles a Bordeaux a pokračoval dále na sever ve směru na Tours, kde se 10. října 732 střetl v bitvě u Poitiers s franským vojskem, jemuž velel Karel Martel. Al-Ghafíki v této bitvě padl a Arabové byli poraženi, načež se stáhli zpět na Iberský poloostrov. Muslimové se po této porážce pokusili ještě několikrát proniknout na sever, byli ale vždy odraženi. V jejich rukou zůstala pouze oblast okolo města Narbonne nazývaná Septimánie.\n\nMístodržitelům Andalusie byla umajjovským chalífou v Damašku udělena hodnost emírů. Když byli Umajjovci poraženi v občanské válce v chalífátu Abbásovci, Abd ar-Rahmán I., jediný přeživší Umajjovec, uprchl do Španělska, kde byl s nadšením přijat místním obyvatelstvem a založil zde vlastní říši s hlavním městem v Córdobě – Córdobský emirát (v Córdobě nechal postavit unikátní Velkou mešitu – Mezquita). Al-Andalus se tak v dalších staletích stal dějištěm vnitřních bojů mezi arabskými umajjovskými vládci, Berbery ze severní Afriky a křesťanským vizigótsko-římským obyvatelstvem. Abbásovci se pokoušeli Abd ar-Rahmána porazit, avšak ten všechny jejich armády vyslané do Španělska porazil, čímž uhájil nezávislost emirátu. Mnoho Berberů, kteří obdrželi neúrodnou zemi na severu poloostrova, po několika letech slabých úrod opustilo své statky a vrátilo se zpět do Afriky. Absence muslimské vládnoucí vrstvy však v odlehlých oblastech na severu vytvořila mocenské vakuum, kterého později využili rodící se křesťanské státy ke svému rozmachu.\n\nNa konci 8. století požádal místodržitel Zaragozy, který byl soupeřem Abd ar-Rahmána I., o pomoc Karla Velikého. Franský král proto na počátku roku 778 vytáhl do severního Španělska se svým vojskem. Během dalších let pokračovali Frankové ve svých tažení na poloostrov a odňali Maurům Septimánii a také Barcelonu.\n\nV 10. století vyhlásil Abd ar-Rahmán III. vznik cordóbského chalífátu, čímž definitivně přerval veškeré zbývající svazky s chalífy v Sýrii a Egyptě. Za panování prvního chalífy dosáhla arabská věda a umění na pyrenejském poloostrově svého největšího vrcholu. Zemi zdobila četná veliká a bohatá města. S Córdobou, která byla tehdy největším městem Evropy, soupeřila další kvetoucí sídla jako Granada se svojí Alhambrou, Sevilla, Toledo či palácový komplex Medina Azahara. Chalífát byl zaměstnán především vybudováním své mocenské základny v severní Africe, přesto však byla jeho území postupně omezena pouze na okolí města Ceuta. Současně docházelo sice k pomalému, ale vytrvalému útěku křesťanů \"tzv. Mozarabů\" do severních království, která tak pozvolna posilovala svoji moc. Nicméně Al-Andalus si nadále udržoval převahu nad křesťanskými královstvími, jak z ekonomického a kulturního, tak i vojenského hlediska. Kromě toho vzájemné vnitřní konflikty mezi křesťanskými královstvími je činily poměrně neškodnými soupeři.\n\nVrcholu své politické moci dosáhl chalífát kolem roku 1000 za místodržitele Abi Amira al-Mansúra (známého také jako Almanzor, to znamená „Vítězný“), kdy Maurové dobyli a vydrancovali mnohá křesťanská města včetně Barcelony v roce 985. Po smrti Almanzora se chalífát ponořil do občanských válek, během nichž se rozpadl v tzv. „taifská království“. Vládcové těchto států mezi sebou soupeřili nejen v oblasti vojenství, ale také v podpoře umění a kultury. Vůči výbojným křesťanským státům na severu poloostrova se však ukázali jako zcela bezmocní. Poté, co kastilský král Alfons VI. dobyl v roce 1085 Toledo, muslimští vládcové jen s velkou nelibostí povolali do země Almorávidy, kteří vpadli do Andalusie ze severní Afriky a vytvořili zde almorávidskou říši, která dočasně představovala záštitu španělským muslimům.\n\nVe 12. století se almorávidská říše zhroutila a byla v roce 1147 nahrazena vládou Almohadů. V bitvě u Las Navas de Tolosa 16. července 1212 byli Almohadé poraženi spojeným křesťanským vojskem Portugalska, Leónu, Kastílie, Navarry a Aragónu. V polovině 13. století existoval ve Španělsku už pouze jediný nezávislý muslimský stát v Granadě. 1. ledna 1492 jeho poslední sultán, Mohamed XI. Boabdil, kapituloval a předal město Katolickým Veličenstvům Isabele Kastilské a Ferdinandu Aragonskému, čímž maurská etapa v dějinách Španělska skončila, třebaže arabské a muslimské osídlení Iberského poloostrova se zachovalo až do 16. století.\n\nAl-Andalus zůstává dodnes zachován v povědomí Arabů resp. muslimů a Evropanů jako příklad nejvyspělejší arabské a islámské kultury. Díla z doby starověkého Řecka (kromě jiných například Sókratés, Platón, Aristoteles, Pythagoras a mnoho dalších), byla učenci přeložena do arabštiny a jejich teoretická i praktická hodnota tak byla zachována a tehdejšími učenci dále rozvíjena. Po vítězství v bitvě u Las Navas de Tolosa se tato díla včetně důležitých prací z oborů astronomie, hudby, filozofie, matematiky (například algebra nebo Pythagorova věta atd.) či medicíny dostala do rukou Evropanů a v pozdějších staletích tak napomohla k rozvoji renesance.\n\nDoba před dobytím Andalusie Almorávidy se vyznačovala ovzduším vzájemné tolerance mezi vládnoucími muslimy a velkými náboženskými obcemi křesťanů a židů. Po nastolení vlády Almorávidů na poloostrově se nicméně prosadil silný náboženský dogmatismus a intolerance, takže mnoho Židů uprchlo do křesťanské části Španělska.\n\n\n\n"}
{"id": "198322", "url": "https://cs.wikipedia.org/wiki?curid=198322", "title": "Španělská válka za nezávislost", "text": "Španělská válka za nezávislost\n\nŠpanělská válka za nezávislost, známá v jiných jazycích též jako \"Poloostrovní válka\" či \"Válka na Pyrenejském poloostrově\", byla jednou z napoleonských válek. Trvala mezi lety 1808–1814.\n\nJosef Bonaparte, Napoleonův bratr a neapolský král, byl za přítomnosti španělských a amerických zástupců prohlášen v Bayonne za krále Španělska a v červenci 1808 vstoupil do Madridu.\n\nŠpanělský národ se ale touto novou, z ciziny dosazenou vládou cítil ponížen a odmítl ji proto akceptovat. Již před Josefovým příchodem do země vypuklo proti Francouzům celonárodní povstání. Velení vzbouřenců (ústřední junta) se sice dopustilo některých chyb, když často zasahovalo nanejvýš nesmyslným způsobem do vojenských operací nebo odvolávalo schopné generály, nicméně jeho výzvou ke guerillové válce v prosinci 1808 nastal v bojích zásadní zvrat. Nepřetržité útoky \"guerrilleros\" vyčerpávaly francouzské okupanty a znemožňovaly jim tak využít jejich vítězství na otevřeném poli.\n\nK podpoře povstalců přispěla také občasná tažení Britů do Španělska vedených Arthurem Wellesleyem, pozdějším vévodou z Wellingtonu, třebaže Britové byli vždy po několika menších úspěších přinuceni postupujícími Francouzi k ústupu zpět do Portugalska. V lednu 1810 vstoupila francouzská vojska do Andalusie a po dobytí Almeidy vpadlo v srpnu 80 000 Francouzů do Portugalska s cílem vyhnat odsud Brity. Porážka povstalců se zdála být neodvratnou, zvláště když se především vyšší a majetnější vrstvy obyvatelstva začaly přidávat na stranu bonapartistického krále. Do Cádizu, kam se junta uchýlila, byly svolány cortesy, jež v roce 1812 vypracovaly první moderní, liberální ústavu Španělska, neformálně nazývanou \"La Pepa\". Ústava počítala se vznikem konstituční monarchie, v níž by zákonodárná pravomoc náležela cortesům a kromě jiného také požadovala zrušení instituce inkvizice. Tento dokument byl ve své době nadmíru pokrokový a stal se základem pozdějšího španělského ústavního vývoje.\n\nV Portugalsku se zatím Wellesley úspěšně ubránil francouzským útokům, jejichž dlouhé zásobovací linie byly současně napadány španělskými povstalci. Wellesley byl následně cortesem pověřen velením veškerých španělských vojenských sil. V lednu 1812 Wellesley zahájil nové tažení do Španělska a poté, co porazil Francouze u Salamanky, vtáhl v srpnu 1812 do Madridu. Pod tlakem posílených francouzských vojsk byl sice znovu přinucen k ústupu za portugalské hranice a Madrid tak byl naposled obsazen Francouzi, avšak katastrofa Napoleonova vojska v Rusku měla zásadní dopad také na vývoj války na Iberském poloostrově. V červnu 1813 byli Francouzi definitivně poraženi v bitvě u Vitorie a následně se před vytrvale postupujícím Wellesleyem stáhli zpět za Pyreneje. Španělsko tak znovu nabylo svoji nezávislost.\n"}
{"id": "198325", "url": "https://cs.wikipedia.org/wiki?curid=198325", "title": "Geraldton", "text": "Geraldton\n\nGeraldton je město v Západní Austrálii ležící v zálivu Champion Bay\".\" Nachází se asi 425 km na sever od Perthu v regionu Mid West. Záliv byl poprvé probádán v roce 1849, poté zde byl založen olověný důl, jenž předcházel vzniku města.\n\nPřístav v Geraldtonu je nejdůležitějším přístavem na západním pobřeží a je důležitým centrem místní těžařské produkce, rybaření, obilného zemědělství, chovu ovcí a v neposlední řadě také turismu.\n\nExistují důkazy o přítomnosti lidí na západním pobřeží Austrálie již před 40000 lety, přesto je nejisté, kdy se domorodí obyvatelé poprvé usadili v oblasti dnešního Geraldtonu.\n\nDnes se domorodí obyvatelé v tomto regionu obecně hlásí ke kultuře 'Yamatji' či 'Wajarri'. Umění tohoto národa se vyznačuje výrazným stylem malby, kdy je používáno tisíců teček (okrových a dalších založených na přírodních pigmentech) k vytvoření vzorů a obrazů s motivy důležitými pro kulturu 'Yamatji'. Západoaustralské museum \"(The Western Australian Museum)\" v Geraldtonu má stálou expozici zaměřenou na tuto kulturu a historii regionu.\n\nMnoho evropských námořníků 17. a 18. století při svých cestách narazilo nebo ztroskotalo, na ostrovech Houtman Abrolhos nacházejících se 60 kilometrů západně od Geraldtonu. Také zde byli roku 1629 vysazeni dva vzbouřenci z lodi Batavia, nicméně se nedochoval žádný důkaz, že by se vylodili v okolí dnešního Geraldtonu.\n\nZtroskotání lodi Batavia, vlajkové lodi Nizozemské Východoindické společnosti na Houtman Abrolhos dne 4. června 1629 při její první plavbě a následné události jsou významnou historickou událostí regionu. V místním muzeu je vystavena řada artefaktů (například hliněné dýmky, stříbrné mince či děla) pocházejících jak z vraku Batavie, tak i z mnoha jiných vraků lodí, které v oblasti ztroskotali. Jmenovitě například vraky lodí Zuytdorp, Zeewijk a Vergulde Draeck.\n\nGeorge Fletcher Moore na škuneru \"Champion\" prozkoumal oblast v lednu 1840 a při této příležitosti objevil dosud neznámý záliv. V dubnu téhož roku podnikl expedici do této oblasti také poručík John Lort Stokes z lodi HMS Beagle, který zmíněný záliv pojmenoval Champion Bay, podle škuneru Champion.\n\nPoté se do oblasti se svou expedicí vydal Augustus Gregory. Člen jeho expedice, James Perry Walcott, pak roku 1848 objevil olovo v korytu řeky Murchison. Na základě tohoto objevu byl založen důl \"Geraldine\". Samotné město pak bylo vyměřeno roku 1850 a o rok později začal prodej pozemků. Město bylo pojmenováno na počest Charlese Fitzgeralda, 4. guvernéra Západní Austrálie.\n\nBěhem druhé světové války zde byla 10. února 1941 otevřena místní letecká výcviková škola RAAF No. 4. Škola byla zrušena v květnu 1945.\n\nDle sčítání lidu z roku 2016, měl Geraldton 37432 obyvatel.\n\n\nNávštěvnické centrum města Geraldton se nachází v budově bývalé železniční stanice.\n\nMaják Point Moore stojí jižně od přístavu v Geraldtonu a je kulturní a historickou atrakcí. Jedná se o nejstarší zachovalý maják v Západní Austrálii a byl také první věží s ocelovou konstrukcí postavenou na území Austrálie. Je vysoký 35 m a jeho 1000w halogenová lampa je viditelná na vzdálenost 23 námořních mil. Svou funkci začal maják plnit v roce 1878.\n\nV roce 2007 došlo k revitalizaci pobřežní oblasti a nyní se zde nachází hřiště s vodními atrakcemi, veřejné parky, pláže, místa pro piknik a basketbalové hřiště. Projekt revitalizace byl dokončen v roce 2008.\n\nNa ulici Gummer Avenue na vrcholku Mount Scott se nachází památník, který připomíná osud lehkého křižníku HMAS Sydney, který se zapojil do bojů během druhé světové války a byl zničen během bitvy s německým křižníkem Kormoran ve Žraločí zátoce (\"Shark Bay)\" v listopadu 1941. Když byl křižník potopen, zemřelo všech 645 námořníků.\nDočasný památník byl vztyčen již v roce 1998, kdy měl podobu velkého balvanu, se vztyčenou žerdí s vlajkou a bronzovou plaketou. Při příležitosti 60. výročí potopení křižníku byl 18. listopadu 2001 odhalen památník nový. Památník sestává z několika částí: Najdeme zde stélu umístěnou na lodní přídi a žulovou zeď se jmény všech členů posádky, které tehdy v bitvě zahynuli. Dále je zde bronzová socha ženy vzhlížející k moři a čekající na návrat lodi do přístavu. A v neposlední řadě také kopule s nerezové oceli tvořená 645 racky, kteří představují duše mrtvých námořníků, neboť podle folkloru jsou racci někdy označováni jako \"ptáci duše\" a věří se, že jsou dušemi lidí, kteří zemřeli na moři.\n\nHlavními plážemi v Geraldtonu jsou Tarcoola Beach, Back Beach, Separation Point, Point Moore, Pages Beach, Town Beach, Champion Bay, St Georges, Sunset Beach a Bluff Point.\n\nKatedrála svatého Františka Xaverského byla navržena světově proslulým architektem a katolickým knězem Monsignorem Johnem Hawesem (1876-1956). Stavba započala v roce 1916 a byla dokončena roku 1938. Katedrála má unikátní architekturu a patří mezi nejlepší katedrály postavené ve 20. století.\n\nKatedrála svatého kříže je katedrála anglikánské církve a byla postavena v 60. letech 20. století.\n\nGeraldton má středomořské klima částečně s aridním vlivem. Klima je zde velmi slunečné, kdy ročně je zde kolem 164 jasných dnů.\n\nV zimě se denní teploty průměrně pohybují okolo 20 °C a také v tomto období spadne většina ročních srážek. V letních měsících jsou průměrné teploty 32-33 °C, v některých dnech však teploty dosahují i více jak 40 °C. Přímořské oblasti města jsou každé odpoledne ochlazovány mořským vánkem a průměrné teploty jsou zde proto nižší než ve vnitrozemských oblastech Geraldtonu.\nGeraldton má veřejnou autobusovou dopravu provozovanou firmou \"TransGeraldton\" a autobusové spojení s Perthem zajišťuje společnost \"Transwa\".\nAerolinky \"QantasLink\" a \"Virgin Australia Regional Airlines\" operují několik linek spojující Letiště Geraldton s Perthem. Dále z tohoto letiště létají charterové lety na ostrovy Houtman Abrolhos, do důlních oblastí v Západní Austrálii a do různých turistických destinací. Kromě toho se zde také nachází letecká škola a aeroklub.\n\n"}
{"id": "198329", "url": "https://cs.wikipedia.org/wiki?curid=198329", "title": "Garáže Kačerov", "text": "Garáže Kačerov\n\nGaráže Kačerov jsou autobusové garáže Dopravního podniku hl. m. Prahy v Praze-Michli, nacházející se nedaleko stejnojmenného depa a stanice metra. Garáže byly zprovozněny 28. května 1966.\n\nV současné době je zde umístěno cca 270 autobusů a to typy SOR NB 12, SOR NB18 , Karosa B951E, Karosa B961, Irisbus Citybus 12M a Irisbus Citybus 18M. Počtem autobusů jsou kačerovské garáže největší v Praze. Vypravují autobusy zejména na linky v jižní a jihozápadní oblasti Prahy, částečně i do Severního Města. V garážích je 7 odstavných ploch označených 1 - 6 a plocha „VII“ (u výpravny). K tankování slouží 4 stojany na naftu, 2 jsou na bionaftu a 2 na motorovou naftu. Od začátku léta 2011 přibyl stojan na Ad-Blue do nových autobusů SOR NB12, 18. Kačerovské garáže také provozují jednu ze čtyř operativních záloh.\n\n"}
{"id": "198331", "url": "https://cs.wikipedia.org/wiki?curid=198331", "title": "Pupienus", "text": "Pupienus\n\nMarcus Clodius Pupienus Maximus (asi 164 – červen 238 Řím) byl římský císař vládnoucí spolu se svým kolegou Balbinem asi od března do června roku 238, podle některých údajů 99 dní.\n\nV otázce Pupienova původu nejsou dnes odborníci zajedno. Někteří v něm vidí příslušníka plebejské rodiny, jenž za svůj vzestup vděčil výlučně vlastním schopnostem, existují však i názory, že jeho předkové patřili do řad urozenců či přinejmenším k zámožnějším kruhům. Hlavní potíž je v tom, že náš nejpodrobnější pramen, Historia Augusta, obsahuje množství nedůvěryhodných údajů a zbylé prameny hovoří o Pupienovi jen stručně. Přesto se na základě současného stavu poznání zdá, že jeho rodina nebyla nevýznamná, a on sám byl přijat mezi patricie asi již za vlády Septimia Severa.\n\nPupienus absolvoval během svého života obvyklou civilní úřední kariéru, oženil se s Pescennií Marcellinou a nabyl díky tomuto svazku značného jmění. Po prétuře a konzulátu (\"consul suffectus\") spravoval jako místodržitel obě Germánie a provincii Asia a roku 234 dosáhl řádného konzulátu; současně ho jmenovali do funkce prefekta Říma, důležité vzhledem k metropolitnímu charakteru města. Povahou byl prý spíše strohý a přísný, což způsobilo, že jako městský prefekt nebyl u lidu příliš v oblibě.\n\nBěhem konfliktu mezi senátem a císařem Maximinem Thrákem patřil Pupienus k dvacetičlennému senátnímu kolegiu, určenému k obraně Itálie před vpádem císařských jednotek. Tehdy byl zcela jistě rozhodným Maximinovým protivníkem a stoupencem vzdorocísaře Gordiana v Kartágu, o jeho dřívějších politických postojích však není známo nic. Po Gordianově smrti ho senátoři asi v březnu 238 zvolili novým vzdorocísařem proti Maximinovi – jeho kolegou v úřadě se stal senátor Caelius Balbinus.\n\nŘímský lid však nebyl s volbou spokojen a zvláště ho pobouřilo Pupienovo jmenování, protože se obával jeho přísnosti. Bránil oběma císařům vyjít z radnice a požadoval, aby byla moc svěřena někomu z Gordianova rodu. Císaři proto nechali na Kapitol přivést třináctiletého Gordianova vnuka téhož jména a prohlásili jej \"caesarem\". Toto gesto lid uspokojilo.\n\nPřibližně v dubnu 238 vpadl do Itálie Maximinus Thrax, který dosud pobýval v Panonii, aby bránil tamní hranice před různými zadunajskými etniky; jeho záměrem bylo senátní revoltu co nejrychleji potlačit. Oba císaři si rozdělili povinnosti tak, že u lidu méně oblíbený Pupienus vytáhl do boje proti Maximinovi, zatímco Balbinovi připadla starost o Řím. Když Pupienus dospěl do Ravenny a shromažďoval tam další oddíly, dorazila k němu zpráva, že Maximinus byl zabit při obléhání Aquileje vlastními vojáky. Jeho hlavu a hlavu jeho syna poslal císař spolu se zprávou o vítězství do Říma a sám vyrazil k Aquileji. Tam se mu dostalo slavnostního přivítání a i Maximinovi vojáci mu odpřisáhli věrnost, zlákáni slibem peněžních darů. Nato část vojáků propustil domů a se zbylými se vrátil do hlavního města, kde byl přivítán jako triumfátor.\n\nTřebaže dějepisci píší, že společná vláda obou císařů se vyznačovala umírněností a u lidu si získali velkou úctu, vojáci těžce nesli, že musejí poslouchat císaře jmenované senátem a rovněž jim byla trnem v oku Pupienova germánská osobní stráž. Zosnovali tedy proti panovníkům spiknutí. Jeho úspěchu napomohl i fakt, že vztahy mezi oběma císaři byly dosti napjaté a každý se snažil strhnout svrchovanou moc na sebe.\n\nAsi v červnu 238, zhruba dva měsíce po Maximinově pádu, vtrhli nespokojení pretoriáni do paláce na Palatinu s úmyslem císaře zabít. Pupienus chtěl povolat na pomoc svou germánskou stráž, ale Balbinus se proti tomu postavil, protože se domníval, že ji nechce použít k obraně, nýbrž proti němu. Zatímco se takto dohadovali, vpadli vojáci do jejich pokojů a vyvlekli je nahé na ulici, kde je všemožně uráželi a týrali. Jakmile se o tom dozvěděli Pupienovi Germáni, vyrazili oběma na pomoc. Přišli však pozdě, protože pretoriáni oba císaře zabili a novým vládcem provolali mladého Gordiana III.\n\n\n"}
{"id": "198332", "url": "https://cs.wikipedia.org/wiki?curid=198332", "title": "Kaple Nejsvětější Trojice (Mikulášovice)", "text": "Kaple Nejsvětější Trojice (Mikulášovice)\n\nKaple Nejsvětější Trojice () se nachází u silnice z Brtníků do Mikulášovic, nedaleko odbočky na Velký Šenov poblíž místa zvaného \"U Pěti lip\". Je chráněna jako kulturní památka České republiky.\n\nPůvodně stávala na místě dřevěná stavba s šindelovou střechou. Se stavbou barokní kaple začal pravděpodobně zednický mistr Zacharias Hoffmann z Lipové roku 1736, stavbu však dokončil mikulášovický rodák, stavitel Johann Jacob Wähner roku 1742. Traduje se, že stavba kaple byla zkouškou před náročnějším úkolem – přestavbou kostela sv. Mikuláše. Přestože stojí kaple daleko za městem, byla hojně využívána. V den svátku Nejsvětější Trojice ke kapli chodívalo procesí. Okolí kaple bylo původně zalesněné, stromy však byly postupně vykáceny již v 19. století.\n\nJedinečná stavba zpustla po druhé světové válce, stejně jako další mikulášovické kaple. Od roku 1966 je kaple památkově chráněna; v tomto roce však kapli chybělo nejen vnitřní vybavení, ale také dveře. V 80. letech[20. století byla opravena střecha, ta však příliš dlouho nevydržela. V 90. letech 20. století a na počátku 21. století se stávala stavba opakovaně terčem zlodějů, kteří poškodili kamennou dlažbu a několikrát i střechu.\n\nKaple je v majetku města Mikulášovice, využívána je pouze sporadicky (májové pobožností, svátek Nejsvětější Trojice).\n\nKaple Nejsvětější Trojice je největší z mikulášovických kaplí. Je postavená na neobvyklém trojúhelníkovém půdorysu s vykrojenými rohy, který symbolizuje trojjedinost Boha. Jako stavební materiál byly použity především pískovcové kvádry, střecha je krytá břidlicí a je zakončena trojbokou lucernou s dvojitým křížem. Stavba je bez oken, v každé ze tří stěn je vysoký portál zakončený jednoduchým obloukem. Portály jsou v současnosti bez dvěří. Interiér kaple a dveře byly rozebrány po 2. světové válce, uvnitř najdeme jen tři prázdné niky, kde původně stávaly oltáře s obrazy.\n\n\n\n"}
{"id": "198334", "url": "https://cs.wikipedia.org/wiki?curid=198334", "title": "Garáže Hostivař", "text": "Garáže Hostivař\n\nGaráže Hostivař (oficiálně Dopravně-opravárenská základna Hostivař, zkratkou DOZ Hostivař) jsou autobusové garáže a opravny Dopravního podniku hl. m. Prahy (DPhlmP) v Praze-Hostivaři, celá vstupní část objektu i menší část garáží leží na území Malešic. Na areál garáží navazuje strašnické depo metra Hostivař a stanice metra Depo Hostivař.\n\nPůvodně sloužil hostivařský areál výhradně k opravám autobusů. Zastaralé a nevyhovující prostory v Rustonce a v dalších objektech, kde byly provizorně prováděny opravy autobusů, byly v polovině 80. let 20. století nahrazeny moderním areálem v Hostivaři. Otevřen byl na přelomu let 1984 a 1985 a tvořily jej dvě rozlehlé haly s dvorem mezi sebou, sociálním zařízením a potřebnými kancelářskými prostorami. I v současnosti je DOZ Hostivař hlavní opravnou autobusů DPhlmP, jsou zde prováděny generální opravy, modernizace, opravy historických vozidel z Muzea MHD, ale i zakázkové opravy pro jiné zákazníky.\n\nSamotné garáže byly zprovozněny 2. dubna 1994 a jsou tak nejnovějšími pražskými autobusovými garážemi. Nahradily zrušené garáže Libeň. Z počátku nebyl areál opraven na garážování vozů připraven, teprve v roce 2000 byla otevřena nová venkovní plocha pro 163 autobusů, o rok později byla zprovozněna hala denního ošetření. Kapacita hal činí 110 standardních autobusů. V prostoru garáží se nachází i podniková autoškola a zájezdové autobusy.\n\nK 1. září 2005 zde bylo garážováno celkem 204 autobusů včetně kloubových a nízkopodlažních. K témuž datu bylo z Hostivaře vypravováno 50 linek MHD včetně několika nočních, školních, jedné příměstské a dvou speciálních linek pro zdravotně postižené občany. Do hostivařských garáží byly zařazeny první nízkopodlažní autobusy v Praze, tři vozy Neoplan N 4014/3 již v roce 1994.\n\n"}
{"id": "198337", "url": "https://cs.wikipedia.org/wiki?curid=198337", "title": "Vykolejený čas", "text": "Vykolejený čas\n\nVykolejený čas (1959, Time Out of Joint) je sci-fi román amerického spisovatele Philipa K. Dicka. Zkrácená verze románu vyšla na pokračování od prosince roku 1959 do února roku 1960 pod názvem \"Biography in Time\" v britském časopise \"New Worlds Science Fiction\" Název románu je odvozen od Hamletovy věty (1. dějství, výstup 5) \"Vymknuta ze svých kloubů doba šílí\" (Time Out of Joint).\n\nRomán se odehrává koncem padesátých let 20. století jednom americkém městečku. Válečný veterán Ragle Gumm si vydělává výhrami v prapodivné hádankové soutěži místních novin. Začíná si všímat podivností, které si nedokáže vysvětlit a které jej přesvědčí o tom, že v městečku není něco v pořádku. Vše totiž vypadá jakoby svět, ve kterém žije, sloužil jenom k tomu, aby jej oklamal.\n\nNakonec se rozhodne z městečka utéct, což se mu skutečně podaří. Tím se dostane do skutečného světa, do devadesátých let, ve kterých zuří občanská válka mezi Zemí a Měsícem. Uvědomí si, že jeho prací bylo odhadnout, kam povede příští raketový útok z Měsíce. Pak se rozhodl přeběhnout na stranu měsíčních kolonistů a tajně plánoval emigrovat na Měsíc. Byl zajat, jeho paměť byla smazána, a bylo pro něho vytvořeno falešné město. Zde díky hádankám v novinách mohl nadále pokračovat ve své práci pro pozemskou armádu.\n\n"}
{"id": "198340", "url": "https://cs.wikipedia.org/wiki?curid=198340", "title": "Kravín", "text": "Kravín\n\nKravín je druh budovy, ve které se chová skot pro maso a nebo pro mléko.\n\nLze se setkat buď s vazným ustájením, kdy jsou jalovice či krávy přivázány řetězy za hlavu ke žlabu, nebo s ustájením volným.\n\n\n"}
{"id": "198348", "url": "https://cs.wikipedia.org/wiki?curid=198348", "title": "Vol. 3: (The Subliminal Verses)", "text": "Vol. 3: (The Subliminal Verses)\n\nVol. 3: (The Subliminal Verses) je v pořadí třetí studiové album americké metalové skupiny Slipknot vydané u nakladatelství Roadrunner Records.\n\n\n\n\n\n"}
{"id": "198351", "url": "https://cs.wikipedia.org/wiki?curid=198351", "title": "Hvannadalshnjúkur", "text": "Hvannadalshnjúkur\n\nHvannadalshnjúkur nebo Hvannadalshnúkur je nejvyšší hora Islandu, nachází se na severozápadním okraji masivu Öræfajökull. Její nadmořská výška je 2110 m. Tvoří součást národního parku Skaftafell.\n\n"}
{"id": "198352", "url": "https://cs.wikipedia.org/wiki?curid=198352", "title": "Dějiny Indonésie", "text": "Dějiny Indonésie\n\nNárodní stát, známý v moderní době jako Indonésie, se skládá z 17 508 ostrovů, z nichž je více než 6 000 obydlených. Tento ostrovní stát byl v historii ovlivněn a formován řadou vládců a vlád, kolonizací a různými událostmi a krizemi, jako jsou přírodní katastrofy nebo občanské války. \n\nFosilní pozůstatky Homo erectus, někdy nazývaného Člověk jávský naznačují, že Indonéské souostroví bylo obydleno před 2 miliony až půl milionem let. Moderní člověk zde byl před více než 60 tisíci lety.\n\nAustronésané, kteří v současnosti tvoří většinu populace, migrovali do jihovýchodní Asie z Taiwanu. Do Indonésie dorazili okolo roku 2000 př. n. l. a s rozšiřováním po souostroví začali vytěsňovat domorodé melanéské obyvatelstvo do oblastí na východě. Díky ideálním podmínkám pro zemědělství a zvládnutí pěstování rýže okolo roku 800 př. n. l. se mohly rozvíjet vesnice a města, které nakonec daly základ prvním královstvím. Díky strategickému umístění Indonésie rostl jak obchod mezi ostrovy, tak i mezinárodní obchod. Obchodní spojení s Indií a Čínou bylo navázáno několik století př. n. l. Od té doby hrál obchod v indonéské historii zásadní roli.\n\nIndičtí učenci datují vznik Jávského království (vyznávajícího hinduismus) do roku 200 př. n. l.. Nejstarší archeologická památka tohoto království, zvaného též Salakanagara, pochází z národního parku Ujung Kulon v západní Javě, kde byla na vrcholu hory Raksa na ostrově Panaitan nalezena časná hinduistická socha Ganéšy, patrně z 1. století. Salakanagara byla silně ovlivněna indickou kulturou. Pozdní indické zdroje tvrdí, že království bylo založeno indickými obchodníky (spis \"Pustaka Rajya-rajya I Bhumi Nusantara\" ze 17. století). Existenci království potvrzují i některé čínské zdroje, jinak se ale nedochovaly takřka žádné doklady. Podle \"Pustaka Rajya Rajya i Bhumi Nusantara\" založil království Ind Aki Tirem a vládlo mu postupně osm králů, přičemž všichni nelsi jméno Dewawarman (Dewawarman I.–VIII.)\n\nKrálovství Salakanagara bylo vytlačeno novým státem v oblasti, královstvím Tarumanagara (či též Taruma). Existovalo v letech 358–669. Jeho král Purnawarman v 5. století nechal vytvořit nejstarší známé nápisy na území Indonésie. V roce 397 Purnawarman založil nové hlavní město království a nazval ho Sunda Pura, což znamená Svaté město. Nacházelo se na severu dnešní Džakarty. Král nechal vytvořit sedm pamětních kamenů s nápisy nesoucími jeho jméno, ve kterých prosí hinduistická božstva o přízeň při vysušování oblastí a stavbě kanálů. Další krále Tatumu známe jen jmény, patrně ale byli všichni ze stejné dynastie.\n\nKrálovství Medang zažilo svůj vrchol mezi 8. a 10. stoletím. Vzniklo ve středu Jávy kolem dnešní Yogyakarty. Ovládalo ho dynastie Sailendra, později dynastie Sanjaya. Král Sri Sanjaya zanechal nápisy na kamenech. Monumentální hinduistický chrám Prambanan v blízkosti Yogyakarty byl postaven králem Pikatanem. Významnou památkou je také chrámový komplex Borobudur. Král Dharmawangsa nařídil v roce 996 překlad Mahábháraty do javánštiny. Centrum království bylo přesunuto z centrální Jávy na východ ostrova králem Mpu Sindokem, možná kvůli výbuchu sopky Merapi. Říše se stala dominantní mocí nejen na Jávě, ale také na Bali, v jižním Thajsku, na Filipínách a v Kambodži. Královská dynastie se rozdělila do dvou, buddhistické a šivaistické. To vedlo k občanské válce a následnému rozdělení státu. Šivaistická dynastie vládla nadále království Medang, buddhistická dynastie založila království Šrívidžaja na Sumatře. Nepřátelství mezi nimi skončilo až v roce 1006, kdy byla dynastie v Medangu smetena vzpourou. Říše Šrívidžaja pak oblast ovládla. Přesto šivaistická dynastie přežila, ovládla roku 1019 část území na východní Jávě a poté Kahuripanské království na Bali.\n\nKrálovství Šrívidžaja bylo etnicky malajské. Centrum mělo v dnešním Palembangu, šlo o klasickou obchodní námořní říši, která se držela při pobřeží a neusilovala o ovládnutí velkého území. Šrívidžajské námořnictvo kontrolovalo obchod v Malackém průlivu a nakonec ovládlo takřka celý obchod s kořením v oblasti. Série nájezdů jihoindických Čólů v 11. století však hegemonii Šrívidžaje zničila. Za definitivní konec bývá označován rok 1414, kdy Parameswara, poslední princ království, uprchl do Temasiku a pak do Malakky. Jeho syn pak konvertoval k islámu a založil Malacký sultanát na Malajském poloostrově. \n\nVe 13. století vzniklo na východě Jávy hinduistické království Madžapahit, jehož vliv se rozšířil do většiny Indonésie. Toto období je někdy označováno za „zlatou éru“ indonéských dějin. Vrcholu moci říše Madžapahit dosáhla za vlády rádži Hayama Wuruka (panoval v letech 1350–1389) a jeho prvního ministra Gajah Mady. Podle Nagarakretagamy (také jako Desawarnana, dílo z roku 1365 oslavujicí Hayama Wuruka) bylo na jávském centru říše závislých téměř sto států od Sumatry po Novou Guineu.\n\nOd počátků islámu muslimové cestovali v rámci obchodu na území Indonésie, první Indonésané konvertovali k islámu v jedenáctém století. Vzhledem k toleranci ostatních náboženství (buddhismu a hinduismu) se islám poměrně rychle šířil a už v šestnáctém století ho vyznávala většina populace. Velkou úlohu v tom jistě sehrálo přijetí islámu dvěma největšími říšemi v Indonésii, totiž Malaccou a Majapahitem. Islám je dosud nejrozšířenějším náboženstvím v Indonésii (86% v roce 2000), indonéští muslimové se počítají k nejtolerantnějším. Většina tamních muslimů patří k sunnitské větvi, šíitů je minimum, pouze asi 100 000.\n\nPrvní Evropan, který navštívil Indonésii, byl Portugalec Francisco Serrão v roce 1512. Za koloniální éry však byla Indonésie doménou Holanďanů. Největší vliv tam měla nizozemská Východoindická společnost, založená v roce 1602. Formálně ale byly indonéské státečky stále nezávislé, neboť koloniální nadvláda Nizozemí byla vyhlášena až roku 1800 vytvořením Nizozemské východní Indie. \n\nIndonéské osvobozenecké hnutí začalo až roku 1908, kdy byl založen nacionalistický spolek \"Budi Utomo\" (tj. Čisté úsilí). V následujících letech bylo založeno mnoho menších skupin (nejvýznamnější se stala Indonéská nacionalistická strana, vedená pozdějším prezidentem Sukarnem), tyto skupiny si však získaly sympatie některých složek nizozemské politiky, zejména levicových. K vlastní revoluci ale v té době nedošlo. \n\nKdyž bylo v květnu 1940 Nizozemí obsazeno Německem, Nizozemská východní Indie se připojila ke Spojencům. Počátkem roku 1942 však byla Nizozemská východní Indie obsazena Japonskem. Japonští okupanti se k domácímu obyvatelstvu chovali velmi krutě, zejména se to ale týkalo osob nizozemského původu nebo nizozemsko-indonéských míšenců.\n\n17. srpna 1945 byla odbojovou organizací BPUPKI (volně přeloženo Indonéský výbor - vedený Sukarnem) vyhlášena jednostranně nezávislost. Nizozemci se však pokusili indonéské ostrovy, které patřily do nizozemské koloniální říše před druhou světovou válkou, znovu ovládnout. Národní strana Indonésie vedená Sukarnem se jim však postavila na odpor a zahájila ozbrojený boj zvaný dnes indonéská národní revoluce. Koncem roku 1945 Britové zprostředkovali mír a byly vytvořeny Spojené státy indonéské, s omezeným nizozemským vlivem. Nizozemci se s ním však nespokojili a roku 1947 provedli tzv. „policejní razii“, kterou chtěli zemi znovu ovládnout. Pod tlakem OSN bylo v prosinci 1947 uzavřeno příměří. V roce 1948 v zemi vypuklo komunistické povstání. Sukarno se ho rozhodl potlačit, avšak Nizozemci situace přesto využili k nové intervenci. Dobyli Džakartu a uvěznili Sukarnovu vládu. To však vyvolalo silnou kritiku ze světa, která Nizozemce přinutila k jednání na haagské konferenci. Tam byla v roce 1949 dosažena dohoda a Indonésie získala nezávislost. V čele nového státu stanul Sukarno. Tím zanikla Nizozemská východní Indie. Nizozemci udrželi moc jen v části ostrovů, která byla zvána Nizozemská Nová Guinea, avšak jen do roku 1962. V roce 1963 byla i tato oblast připojena k Indonésii.\n\nJedním z teritoriálních problémů, které musela vláda nového státu řešit byly Jižní Moluky, které měly silnou kalvínskou tradici. Místní křesťané se po vzniku nového státu začali obávat nadvlády muslimů. Proto vyhlásili 25. dubna 1950 nezávislost Republiky Jižní Moluky, prezidentem se stal Chris Soumokil. Následovala invaze indonéské armády, která na podzim 1950 obsadila hlavní město Ambon. Vláda se pak přesunula na ostrov Seram. Po dalších bojích byla v říjnu 1952 oficiálně oznámena likvidace jihomoluckého státu. Část jeho příznivců emigrovala do Nizozemska, kde bývalí vojáci dostali občanství, zbytek přešel k partyzánskému boji. Odpor byl definitivně zlomen v roce 1963, kdy byl zajat Soumokil, který byl v roce 1966 popraven. Neklid v provincii se však pravidelně vrací. Mírnějším problémem byl Východoindonéský stát, vyhlášený roku 1946, jemuž Sukarno nejdříve udělil v rámci Indonésie autonomii, ale tu nakonec rychle zrušil.\n\nSukarnova vláda byla silně diktátorská, balancující mezi tehdy silnými militaristy, radikálními muslimy a komunisty. V rámci studené války patřil Sukarno k hlavním představitelům hnutí nezúčastněných států a roku 1955 také uspořádal v Indonésii Bandungskou konferenci, která toto hnutí do značné míry iniciovala. V roce 1958 byl učiněn pokus Sukarna zdiskreditovat pornografickým filmem a donutit jej odstoupit, ale naproti očekávání se Sukarno u moci udržel.\n\nPrávě militaristé a komunisté byli příčinou Indonéské občanské války v letech 1965 – 1966. Pravicoví militaristé vedení generály Suhartem a Nasutionem a podporovaní CIA se s částí armády pokusili svrhnout prezidenta Sukarna. Sukarnovi ale zůstala věrná část armády a komunisté, tento konflikt měl za následek občanskou válku. Suhartem prováděná taktika spálené země měla za následek obrovské ztráty, kolem milionu lidí.\n\nV roce 1967 se Sukarno vzdal prezidentské funkce ve prospěch generála Suharta. Ten nastolil takzvaný Orde Baru (Nový řád), snažil se získávat investice ze zahraničí. Jeho více než třicetiletá vláda (1967 – 1998) byla sice ekonomicky velmi úspěšná, zejména díky industrializaci Indonésie, přispělo ale k polarizaci společnosti na hrstku bohatých západních společností a milionů lidí nabízející jim levnou pracovní sílu, který trvá dodnes. Suhartův režim byl velmi autoritativní, téměř fašistický, ale příznivý k velkým korporacím a investorům. Postupně, v důsledku čím dál větší zkorumpovanosti a také asijské ekonomické krize stoupala nespokojenost občanů s jeho vládou. V důsledku občanských protestů byl 21. května 1998 donucen k rezignaci, prezidentem se stal Jusuf Habibie. \n\nIndonésie se stala demokratickým státem, v demokratické vládě se vystřídalo několik prezidentů (a jedna prezidentka). Současným indonéským prezidentem je Joko Widodo.\n\nLevná práce, práce dětí a selhávající sociální infrastruktura patří nadále mezi hlavní problémy země.\n"}
{"id": "198353", "url": "https://cs.wikipedia.org/wiki?curid=198353", "title": "Mistrovství Evropy v judu 2007", "text": "Mistrovství Evropy v judu 2007\n\nMistrovství Evropy se konalo v Kombank Arena v Bělehradě, Srbsko, ve dnech 6.-8. dubna 2007 a kategorie bez rozdílu vah proběhla v Arena Ursynów ve Varšavě 1. prosince 2007.\n\n Bělehrad\n\n\n"}
{"id": "198355", "url": "https://cs.wikipedia.org/wiki?curid=198355", "title": "Opinel", "text": "Opinel\n\nOpinel je francouzská firma vyrábějící kapesní nože. Založena byla v roce 1890.\n\nNože Opinel jsou jednoduché, robustní, ale levnější zavírací kapesní nože se střenkou z bukového dřeva, vyráběné od roku 1890 ve francouzském městě Saint-Jean-de-Maurienne v oblasti Savojska. Sídlem firmy a výroby je od roku 1973 francouzské město Chambéry.\n\nPrvní nůž Opinel vyrobil Joseph Opinel v dílně svého otce v malé obci Albiez-Le-Vieux u Saint-Jean-de-Maurienne. Od roku 1896 vyráběl se třemi zaměstnanci okolo 60 kusů denně. V roce 1901 už původní dílna nestačila a tak Opinel postavil novou, ve které zaměstnával patnáct dělníků. O osm let později si Opinel nechal registrovat obchodní známku s logem firmy: ruku s korunkou (\"main couronnée\"), to od té doby označuje všechny čepele nožů. Nože prodávali nejprve obchodní cestující, později Opinel začal i sám svou produkci vyvážet do Belgie a Itálie. V roce 1911 získal jeden z jeho nožů zlatou medaili na mezinárodní výstavě v Turíně.\n\nV roce 1920 se výroba rozšířila i do nově postavené továrny ve městě Cognin u Chambéry. Do začátku druhé světové války firma prodala 20 miliónů nožů. Společnost i v současnosti vlastní rodina zakladatele. V Saint-Jean-de-Maurienne je i muzeum (\"Le Musée de l'Opinel\"). V provozech v Cogninu a Chambéry firma zaměstnává okolo sta zaměstnanců, a ročně vyrábí čtyři až pět miliónů nožů.\n\nTradiční modely mají střenku z bukového dřeva a čepel z vysoceuhlíkové oceli. Ta má sice dobré ostří (oproti nerezovému materiálu se nemusí tak často ostřit) ale je nutné ji udržovat čistou a suchou aby nekorodovala.\n\nV průběhu let vznikla široká škála variací na základní typ, používajících dřevo z dubu, ořešáku, olivovníku, nebo habru. Někdy se používají i jiné materiály jako například rohovina. Čepele jsou vyráběny i z nerez oceli a tak jsou tyto nože téměř bezúdržbové.\n\nKonstrukce nožů Opinel je velice jednoduchá; sestává ze tří nebo čtyř částí: čepel, dřevěná rukojeť, nýtovaný kovový pásek, držící čepel a (mimo malých modelů) kroužek k zajištění čepele ve správné pozici, chránící uživatelovu ruku před nečekaným zavřením nože. Kroužek byl zaveden v roce 1955.\n\nKlasické modely nožů Opinel jsou vyráběny v deseti velikostech, číslovaných od 2 do 12. Nože Opinel od 1 do 11 jsou vyráběny nepřetržitě od roku 1939. Nůž číslo 8 (s čepelí 8,5 centimetru) je nejpoužívanějším běžnými uživateli, větší modely jsou používány při kempování nebo jako kuchyňské nože. Později se začal vyrábět i model 13, (\"Le Géant\": Gigant\") s čepelí 22 cm.\n\nElegantní křivka čepele je tradičního španělského designu, známého pod názvem \"yatagán\". V současnosti firma vyrábí široký sortiment modelů. Byly přidány i nové modely pro zahradníky a kuchaře a jídelní nože.\n\nObrázek ruky pochází ze znaku města Saint-Jean-de-Maurienne, a reprezentuje relikvii Jana Křtitele. Korunka je ze znaku oblasti Savojska.\n\nOpinel také vyrábí nože v omezených sériích k významným událostem, jako například k Mistrovství světa ve fotbale, pořádaném v roce 1998 ve Francii, k Tour de France, a také třeba nůž \"Opinel History 2000\" k oslavám roku 2000.\n\n"}
{"id": "198365", "url": "https://cs.wikipedia.org/wiki?curid=198365", "title": "Ťan-šan", "text": "Ťan-šan\n\nŤan-šan (čínsky 天山, pinyin \"Tiān Shān,\" český přepis \"Tchien-šan,\" rusky, kazašsky a kyrgyzsky \"Тянь-Шань,\" \"Tjan'-Šan',\" ujgursky تەڭرىتاغ, transliterováno \"Tängritagh)\" v překladu z čínštiny „Nebeské hory“, z ujgurštiny „Hory duchů“, je rozsáhlé pohoří ve střední Asii, táhnoucí se rovnoběžkovým směrem v délce asi 2800 km od Kyrgyzstánu po Sin-ťiang. Průměrná šířka pohoří je 300–600 km. Je šestým nejvyšším pohořím na světě.\n\nŤan-šan je starší než jižněji ležící horstva Alpsko-himálajského systému, neboť začal vznikat už při kaledonském vrásnění. Jeho vývoj však pokračoval i během vrásnění hercynského (variského), kimmerského a alpinského. Díky tomu pokrývá Ťan-Šan pestrý reliéf od zarovnaných povrchů po glaciálně modelovaný vysokohorský reliéf.\n\nK vymezení a geografickému členění Ťan-šanu existuje několik přístupů. Geologicky orientované vymezení a členění přiřazuje k Ťan-šanu také Pamiro-alaj (Gissaro-alajský systém) a Ťan-šan je v tom případě členěn na pět částí na severní (zahrnující Zailijský Alatau, Kungej Alatau, Džungarský Alatau a Tarbagataj, Kyrgyzský hřbet a někdy také Talaský Alatau), centrální (tvořený trojúhelníkem hřbetů Ferganského, Kokšaal-tau a Těrského, někdy rozdělovaný ještě na Ťan-šan centrální a vnitřní), západní (hřbety ze severu ohraničující Ferganskou kotlinu – hřbety Čatkalský, Ugamský, Pskemský, Kuraminský), jižní (Pamiro-alaj, tedy hřbety Alajský, Turkestánský, Zeravšanský a Hissarský) a východní (Ťan-šan na území Číny – hřbety Chalyk-tau, Borohoro, Bogda, Barkol a Karlik).\n\nNaproti tomu geografové obvykle považují Pamiro-alaj za samostatný horský systém a člení Ťan-šan pouze na tři části, a sice na západní (kromě hřbetů ze severu ohraničujících Ferganskou kotlinu též Talaský Alatau, Kyrgyzský hřbet, Zailijský a Kungej Alatau), centrální (tvořený trojúhelníkem hřbetů Ferganského, Kokšaal-tau a Těrského, tedy shodné vymezení) a východní, kam je kromě hřbetů v Číně přiřazován též Džungarský Alatau a Tarbagataj. Ze západního je někdy vyčleňován ještě severní Ťan-šan zahrnující Zailijský a Kungey Alatau. Toto členění je také obvykle používáno mezi horolezci a horskými turisty.\n\nŤan-šan je vrásno-zlomové pohoří vrásněné při kaledonském (severní části pohoří) a hercynském (jižní části pohoří) orogénu. Následně byla zdejší oblast peneplenizována a k reaktivaci výzdvihu došlo v souvislosti s kimmerským a poté alpinským vrásněním.\n\nVhledem k velkému územnímu rozsahu i složitému geologickému vývoji je geologická stavba pohoří velmi pestrá. Nacházíme zde hlubinné vyvřeliny proterozoického i paleozoického stáří, prvohorní vulkanity, nejrůznější sedimentární i metamorfované horniny od proterozoika po mezozoikum. Mezihorské deprese jsou pak vyplněny terciérními sedimenty.\n\nVzhledem ke značnému rozsahu horského systému Ťan-šanu se v jeho jednotlivých částech výrazně liší i reliéf. Najdeme zde jak oblasti s vysokohorským reliéfem s extrémní vertikální členitostí, tak i pouze středohorské oblasti se zarovnanými povrchy. Nejvyšších výšek dosahuje centrální Ťan-šan ve své východní části v horském uzlu hřbetů Kokšaal-tau, Meridionální a Sarydžaz, kde se nacházejí nejvyšší vrcholy pohoří – sedmitisícové Džengiš Čokusu (7439 m n. m.) a Chan Tengri (6995 nebo 7010 m n. m.) a také řada dalších šestitisícových vrcholů. Na západ od tohoto horského uzlu, ve střední části centrálního Ťan-šanu, se nachází vysoko vyzdvižená, nicméně relativně málo vertikálně členitá syrtová oblast s náhorními plošinami, zarovnanými povrchy a poměrně krátkými paralelními hřbety. Horstva západního Ťan-šanu jsou nižší, s výjimkou Zailijského Alatau nepřesahují nadmořskou výšku 5000 m n. m., přesto jsou však obvykle značně vertikálně členitá s výrazně alpínským reliéfem. Východní Ťan-šan tvoří izolované hřbety, dosahující obvykle nadmořských výšek nad 5000 m n. m., a zvedající se přímo z okolních sníženin, což posiluje jejich vertikální mohutnost. Nejvýchodnější části Ťan-šanu (Barkol-šan, Karlik-šan) již tak vysoké ani vertikálně mohutné nejsou.\n\nCelý Ťan-šan je intenzivně zaledněn a ledovce nalezneme ve většině zdejších horských hřbetů. Celková plocha zalednění v pohoří dosahuje 10 000 km. Zatímco v nižších hřbetech západního Ťan-šanu jsou zejména drobnější karové a svahové ledovce, případně krátké ledovce údolní, v centrálním Ťan-šanu je zalednění skutečně masivní. Centry zalednění jsou zejména horský uzel hřbetů Kokšaal-tau, Meridionální a Sarydžaz s nejdelším ťanšanským, 60,5 km dlouhým ledovcem Inylček, dále pak západní část hřebene Kokšaal-tau kolem piku Dankova a masiv Ak-šijrak.\n\nHranice sněžné čáry se zvyšuje s rostoucími teplotami a zejména klesajícími úhrny srážek od severozápadu k jihovýchodu. Zatímco v Džungarském Alatau je její výška kolem 3000 m a v Zailijském Alatau či Čatkalském hřbetu je její výška kolem 3600 metrů nad mořem, v jižní a východní části centrálního Ťan-šanu se zvyšuje až nad 4200 m n. m. a v některých částech hřbetu Kokšaal-tau je dokonce 4600 m n. m. vysoko. Velký vliv na zalednění a výšku sněžné čáry má také expozice svahů.\n\nBěhem svrchního pleistocénu došlo v horách střední Asie ke dvěma glaciálním cyklům, přičemž při tom starším byl rozsah zalednění větší. Rozsah zalednění při posledním glaciálním maximu kulminoval před 14–16 tisíci lety a rozsah zalednění v té době byl jedenapůl až dvojnásobný než rozsah dnešní. Pozice sněžné čáry byla o 150–300 metrů, v některých případech dokonce až o 450 m níže, než je její současný stav. Mezi lety 9000–3000 před naším letopočtem se ledovce rozkládaly zhruba na stejné ploše jako v současnosti, poté se rozsah zalednění oscilačně zvyšoval až do 19. století.\n\nNaprostá většina ledovců je nyní v ústupové fázi. Například v masivu Ak-šiirak mezi lety 1934 a 1977 ustoupilo 83 % ledovců, dalších 13 % bylo stabilních a pouhé 4 % postoupily. Zaledněná oblast v Zailijském Alatau se mezi padesátými a osmdesátými lety 20. století zmenšila o více než 63 km. Kromě samotného ústupu je pozorované též ztenčování ledovců. Předpokládá se, že ve výškách pod 4100–4300 metrů nad mořem zde můžou ledovce zcela zaniknout. Odtání ledovců by mělo velký vliv na změnu vodního režimu řek pramenících v Ťan-šanu a tím i velké ekonomické a společenské dopady.\n\nŤan-šan se nachází na rozhraní mezi subtropickým a mírným podnebným pásmem. Místní klima je extrémně kontinentální a poměrně aridní. Jsou zde velmi velké rozdíly v teplotách mezi jednotlivými ročními období. V zimě se na severní úpatí nasouvá chladný sibiřský vzduch a vznikají zde četné teplotní inverze, které však nezasahují příliš vysoko. Díky tomu má severní podhůří Ťan-šanu vyšší průměrné zimní teploty než okolní nížiny. Normální vertikální gradient zimních teplot je obnoven od výšek cca 1500 metrů nad mořem. Mírná zima je také v chráněné Ferganské kotlině a v kotlině jezera Issyk-kul, kde je zima zmírňována vlivem nezamrzajícího jezera. Naopak ve vysoko položených oblastech a horských údolích centrálního Ťan-šanu se průměrné zimní teploty pohybují kolem −20 °C a teploty mohou spadnout i pod −50 °C. Oproti tomu v létě je ve všech výškách zachováván normální teplotní gradient, průměrné červencové teploty dosahují nad 26 °C ve Ferganské kotlině a nad 24 °C v Čujské dolině a klesají na méně než 8 °C na syrtových plošinách centrálního Ťan-šanu ve výškách kolem 3500 m n. m.\n\nVlhkost je do oblasti Ťan-šanu přinášena zejména od západu atlantickými vzdušnými masami. Nejvyšší úhrny srážek jsou proto dosahovány zejména v západních částech pohoří, kdy návětrné západní svahy Ferganského hřbetu dosahují více jak 1000 mm srážek. Směrem k východu množství srážek ubývá. Výrazně se také projevují efekty návětří a závětří – mezihorské kotliny ve srážkovém stínu okolních hřbetů dostávají méně než 200 mm srážek. V různých částech pohoří je také různá sezonalita srážek. V pohořích obklopujících Ferganskou kotlinu jsou nejvyšší úhrny srážek dosahovány v jarních měsících, kdy se sem posouvá íránská větev polární fronty, a poměrně srážkově bohaté je i zimní období. Jarní srážková maxima jsou i v severních podhorských oblastech a nížinách. Všechny ostatní horské hřbety mají nejvyšší úhrny srážek v letních měsících a zima je z důvodu přítomnosti sibiřské anticyklony téměř beze srážek. V mezihorských kotlinách centrálního Ťan-šanu jsou tak i přes velké zimní mrazy zimy bezsněžné.\n\nCelá oblast Ťan-šanu je odvodňována do bezodtokých pánví a žádná část vody odtékající z Ťan-šanu se tak nedostává až do světového oceánu. Západní část pohoří i části centrálního Ťan-šanu se nachází v povodí Aralského jezera a je odvodňována řekou Syrdarja a její zdrojnicí řekou Naryn. Severní části Ťan-šanu jsou odvodňovány řekou Ču, která se ztrácí ve sníženině Aščikol, a řekou Ili do jezera Balchaš. Jižní svahy Ťan-šanu odvodňuje řeka Tarim a její zdrojnice, její voda se ztrácí v oblasti dnes již vyschlého jezera Lobnor. Severní svahy hřbetů Borohoro, Bogda, Barkol či Karlik ve východním Ťan-šanu a jihovýchodní svahy Džungarského Alatau jsou odvodňovány kratšími vodními toky do Džungarské pánve.\n\nOdtokový režim horských řek Ťan-šanu je niválně-glaciální, glaciálně-nivální a pouze v pohořích bez zalednění (například části Ferganského hřbetu) také čistě nivální. Maxima průtoku jsou tedy dosahována v pozdně jarních nebo letních měsících.\n\nNa území Ťan-šanu se nachází několik velkých tektonických jezer. Největším z nich je s plochou přes 6200 km jezero Issyk-kul, nacházející se v tektonické depresi mezi hřbety Kungej a Těrskej Alatau. Jméno jezera, znamenající v překladu „horké jezero\", má svůj původ ve faktu, že jezero ani při nejchladnějších zimách nezamrzá. Dalšími velkými jezery jsou Song-kul nebo Čatyr-kul v Kyrgyzstánu nebo Sayram v Číně. Kromě nich najdeme v pohoří nesčetné množství glaciálních jezer.\n\nŤan-šan a obecněji pohoří střední Asie jsou jedním ze čtyř center biodiverzity na území bývalého Sovětského svazu. Nacházíme zde zvláštní mix druhů indo-himálajských, mongolských, eurasijských a středomořských, stejně tak jako řadu lokálních endemitů. Relativní bohatost zdejší bioty v porovnání s okolními nížinami je dána dále větší stanovištní diverzitou horského prostředí a také tím, že kryté horské oblasti mohly sloužit jako refugia v klimaticky nepříznivých epochách.\n\nPohoří se zvedá z okolních polopouští a pouští a najdeme v něm všechny výškové vegetační stupně. V severním Ťan-šanu navazuje na pásmo pelyňkové polopouště kavylová step s častými křovinami růží (\"Rosa\") nebo zimolezů (\"Lonicera\") ve stinných lokalitách nebo v údolích. Na horní hranici tohoto pásma přechází v lesostep se střemchami (\"Prunus padus\") a divokými jabloněmi (\"Malus sieversii\"). Dolní hranice lesa, tvořeného smrkem Schrenkovým (\"Picea schrenkiana\"), je na severních svazích ve výškách 1500–1800 metrů nad mořem, přičemž na jižních svazích například v Kungej Alatau, často stupeň lesa úplně chybí. Horní hranice lesa je pak mezi 2500–3000 m n. m. Nad ní jsou v subalpinské zóně dlouhostébelnaté trávníky s porosty různých druhů jalovců. Nad 3000–3500 m n. m. jsou pak alpinské trávníky s nižší druhovou diverzitou.\n\nPoněkud odlišná je vegetace západního Ťan-šanu (v užším vymezení) a návětrných svahů Ferganského hřbetu. Nad subtropickými polopouštěmi se nachází pás suché stepi, na kterou navazuje pásmo mozaikovitě uspořádaných opadavých listnatých lesů a křovin tvořených dominantně ořešáky (\"Juglans regia\"), s příměsí javoru turkestánského (\"Acer turkestanicum\") a divokých jabloní (\"Malus sieversii\"). Nad tímto pásmem je pak pásmo rozvolněných porostů jalovců (\"Juniperus\"). Ve výškách nad 2500–2700 m n. m. dřevinná vegetace vyklidňuje do dlouhostébelnatých trávníků. Tyto subalpinské trávníky jsou velmi produktivní a slouží jako zdroj letních pastvin. Na dlouhostébelnaté trávníky navazují ve výškách nad cca 3200 m n. m. alpinské krátkostébelnaté trávníky. V biosferické rezervaci Sary-Čelek na rozhraní mezi Čatkalským hřbetem a Talasským Alatau je jediné místo rozšíření endemického poddruhu jedle sibiřské, ťanšanské jedle \"Abies sibirica\" var. \"semenovii,\" někdy považované za samostatný druh \"Abies semenovii.\" Podhůří Ťan-šanu je také uváděno jako možná oblast domestikace některých ovocných stromů, jako je jabloň (\"Malus domestica\") nebo pistácie (\"Pistacia vera\").\n\nVegetace východního Ťan-šanu je díky jeho suššímu klimatu chudší, nicméně i zde je vyvinut nad pásmy polopouště a suché stepi lesní stupeň a nad ním pestré alpinské louky.\n\nFauna hor a podhůří je pestrá, přežívá zde i řada velkých savců, jako je irbis horský (\"Uncia uncia\"), kozorožec sibiřský (\"Capra sibirica\"), divoké ovce Argali (\"Ovis ammon\"), osel divoký (\"Equus kiang\") nebo jelen maral (\"Cervus elaphus sibiricus\"), dále medvědi, vlci, lišky, zajíci. Stepní i subalpinské louky jsou pak doménou nejrůznějších hlodavců, jako je svišť šedý (\"Marmota baibacina\"), nebo pišťuchy (např. \"Ochotona rutila\").\n\nOchrana přírody v oblastech Ťan-šanu na území postsovětských republik vychází ze sovětského modelu územní ochrany přírody. Území jsou chráněna buď jako striktní přírodní rezervace – zapovědniky, odpovídající IUCN kategorii I, méně často jako národní parky (IUCN kategorie II), v případě méně striktní ochrany jako zakazniky nejrůznějšího typu – lesnické, krajinné, lovecké, aj., odpovídající nejrůznějším kategoriím (III–VIII) dle IUCN.\n\nNejstarší rezervací v oblasti je zapovědnik Aksu-Žabagly v Kazachstánu, vyhlášený již v roce 1926. K dalším významným rezervacím a národním parkům patří biosferická rezervace Sary-Čelek, zapovědniky Beš-Aral, Issyk-kulský či Saryčat-Ertaš nebo národní parky Ala Arča či Karakol na území Kyrgyzstánu, či Ugamský-Čatkalský národní park v Uzbekistánu nebo národní park Ile-Alatau v Kazachstánu. Zakazniků nejrůznějšího typu je pak v oblasti celá řada a síť chráněných území je tak poměrně hustá.\n\nV čínské části Ťan-šanu je územní ochrana přírody mladšího data, prvním národním parkem zde vyhlášeným byl v roce 1982 národní park Ťan-šan Ťan-čchi () v pohoří Bogda-šan, jako národní park je též chráněno jezero Sayram (). Přírodní rezervací je též čínské okolí nejvyššího vrcholu Tomur.\n\nProblémy z hlediska ochrany přírody zůstává legální i ilegální lov divoké zvěře – irbise horského či ovcí Argali. Problémem je také příliš intenzivní pastva a následná degradace vegetace a půdy.\n\nV roce 2014 byly na seznam světového přírodního dědictví UNESCO zapsány čtyři lokality v čínské části pohoří. O dva roky později dalších 13 chráněných území v Kazachstánu, Kyrgyzstánu a Uzbekistánu. Souhrnná rozloha všech těchto územních celků ve 4 státech je 11 348 km².\n\nVzhledem k aktivnímu orogennímu vývoji je celá oblast Ťan-šanu seismicky aktivní, ačkoli ne tolik, jako v jižněji ležícím Pamíru. Seismická aktivita je soustředěna podél jednotlivých zlomů, zejména na okrajích pohoří, vnitřní konsolidované části jsou seismicky klidnější. V oblasti byla zaznamenána celá řada silných zemětřesení – například kazašské hlavní město Almaty zasáhla silná zemětřesení v letech 1887 a 1911.\n\nDalším přírodním rizikem jsou mury, které v některých případech mohou zasáhnout až podhorská města. Ničivá mura zasáhla počátkem 20. let 20. století Almaty a zahubila na 500 lidí. S nebezpečím mur je spojeno také nebezpečí průvalů morénami hrazených horských jezer. V roce 1963 zaplavila mura jezero Issyk v Zailijském Alatau a způsobila jeho protržení a následnou ničivou povodeň v níže položených oblastech. Průvalů horských jezer z nejrůznějších příčin je v oblasti zaznamenána celá řada. Podle katalogizace z roku 1999 je jen na území Kyrgyzstánu 287 jezer s rizikem průvalu, z toho u 63 může dojít k průvalu v nejbližších letech. V letech 2004–2010 byl v rámci české rozvojové pomoci řešen projekt na monitoring vysokohorských jezer v Kyrgyzstánu a ochranu obyvatelstva před katastrofálními povodněmi vzniklými jejich průvalem, při kterém bylo cílem zpracovat rizikovou analýzu konkrétních jezer a údolí, vybudovat stálou monitorovací stanici, zabezpečit hráz jezera Koltor a vytvořit prognózu vlivu změny klimatu na zalednění a horská jezera.\n\nSamotné pohoří je osídleno jen řídce, zalidněny jsou především jeho okrajové části a přilehlé kotliny. U rurální populace je častá transhumance – sezónní kočování mezi letními pastvinami ve vyšších horských polohách a zimními pastvinami v mezihorských kotlinách. Nejpestřeji a nejhustěji je osídlen západní Ťan-šan a přilehlá Ferganská kotlina. Žijí zde Kyrgyzové, Uzbeci, Kazaši, Rusové, z části i Tádžikové. Centrální Ťan-šan je dominantně osídlen Kyrgyzy. V jižním podhůří Ťan-šanu spadajícího do Tarimské pánve převládá ujgurské osídlení, kromě Ujgurů zde žijí též Kyrgyzové a Číňané. Severní čási Ťan-šanu jsou osídleny především Kazachy, případně Rusy, v Dźungarském Alatau též Džúngary. Východní Ťan-šan je osídlen zejména Ujgury a Kazachy, dále pak Mongoly, Číňany, Kyrgyzy a některými vzácnými čínskými menšinami.\n\nŤan-šan tvoří rozhraní mezi čtyřmi regiony s částečně nezávislým historickým vývojem – Ferganskou kotlinou na západě, oblastí Čujské doliny a Sedmiříčí na severu, Džungarskou pánví na východě a Tarimskou pánví na jihu. Klíčová pro oblast Ťan-šanu byla také existence hedvábné stezky překonávající Ťan-šan v několika větvích přes horské průsmyky jako je Terek nebo Torugart. Pohoří bylo a z části dosud zůstává doménou kočovných populací. První usedlou civilizací v oblasti byla říše Sogd, jejíž vliv zasahoval do Ferganské kotliny, západního Ťan-šanu a Čujské doliny. Později se Ferganská kotlina v období výprav Alexandra Makedonského ocitla na periferii helénského světa. Od 1. století před naším letopočtem se Ťan-šan dostává pod nadvládu Číny za dynastie Chan a dynastie Tchang. Po bitvě na řece Talas v roce 751 se Ťan-šan dostal do islámské sféry vlivu a byl postupně ovládán arabskými, perskými a turkickými vládci. Vpádem Čingischána v 13. století se Ťan-šan stal součástí Mongolské říše a později říše Tamerlánovy a pod nadvládou mongolských nebo turkifikovaných chanátů zůstal až do 18. století. Poté se většina Ťan-šanu stala součástí Čínské říše za dynastie Čching. V souvislosti s expanzí Ruska do oblasti střední Asie se pak v průběhu 19. století dostala hranice mezi Západním Turkestánem (kam zasahoval ruský vliv) a Východním Turkestánem (pod vlivem čínským) do své dnešní podoby.\n\nPohoří bylo známo již starým Číňanům i významným geografům evropského starověku. Jako samostatné horstvo zakreslil Ťan-šan Klaudios Ptolemaios pod názvem Auksakijské hory. V následujících staletích pocházejí zprávy o Ťan-šanu od cestovatelů procházejících po hedvábné stezce: buddhistický misionář Süan-cang v 7. století přešel z Tarimské pánve pod nejvyššími vrcholky Kokšaal-tau k jezeru Issyk kul, v roce 1246 překonal Ťan-šan Giovanni Carpini, o dva roky později tudy cestoval André de Longjumeau a v roce 1253 pak Vilém z Rubroeku. První spolehlivější prameny o pohoří pocházejí z 18. století, kdy jednak probíhaly mapovací práce v západní Číně, a jednak se o tuto oblast začali zajímat Rusové, například Filipp Sergejevič Jefremov. Pro poznání této oblasti pak měla velký význam práce Alexandra von Humboldta \"Asie centrale\" z roku 1843, která shrnuje všechny v té době dostupné informace o horách střední Asie. Po připojení oblastí západního Turkestánu k Rusku ve druhé polovině 19. století působila v oblasti celá řada ruských expedic, mezi kterými zaujímá čelní místo působení Petra Petroviče Semjonova, jenž dostal později za své zásluhy o poznání pohoří přídomek Ťanšanský. Ten sestavil přesnou mapu ťanšanských hřbetů a shromáždil řadu údajů o ledovcích, výšce sněžné čáry a provedl rozsáhlá geologická pozorování. Kromě něj působil v oblasti například Nikolaj Aleksejevič Severcov, Alexandr Vasiljevič Kaulbars, Nikolaj Prževalskij a řada dalších. Do nitra centrálního Ťan-šanu na ledovec Inylček se dostali až počátkem 20. století Italové Scipione Borghese a Jules Brocherel, výšku Chan Tengri pak jako první v roce 1902 určil Vasilij Vasiljevič Sapožnikov a ve stejném roce působil v oblasti ledovce Inylček i Gottfried Merzbacher.\n\nJako první horolezecký počin v oblasti Ťan-šanu můžeme hodnotit právě působení Gottfrieda Merzbachera v roce 1902, Merzbacher usiloval o zdolání Chan Tengri, ale ani s pomocí tyrolských horských vůdců se nedostal dál než na úpatí. Horolezci se do hor vrátili znovu až na konci 20. let, kdy se roku 1929 o výstup na Chan Tengri neúspěšně pokusila výprava Michaila Timofějeviče Pogrebeckého. O dva roky později pak další výprava vedená Pogrebeckým Chan Tengri z jihu zdolala. Následoval boom horolezecké činnosti v Ťan-šanu, kdy bylo v průběhu 30. let zdoláno mnoho horských štítů v oblastech Kyrgyzského hřbetu a centrálního Ťan-šanu a působila zde celá řada výprav. Roku 1937 byl skupinou Augusta Andrejeviče Letavěta poprvé pozorován vysoký štít na jih od Chan Tengri, a proto Letavět následujícího roku zorganizoval výpravu s cílem tento štít zdolat. To se zdařilo 19. září 1938 účastníkům této expedice Leonidu Gutmanovi, Jevgeniji Ivanovovi a Alexandru Sidorenkovi, kteří pomocí leteckého altimetru určili výšku vrcholu na 6900 m n. m. a pojmenovali vrchol \"Pik 20 let Komsomola\". Rozvoj horolezectví přerušila druhá světová válka, během níž ale také v roce 1943 proběhlo topografické mapování centrálního Ťan-šan, přičemž byla změřena výška \"Piku 20 let Komsomola\" na 7439 m n. m., což z něj činí nejvyšší vrchol Ťan-šanu. Na počest vítězství bitvy u Stalingradu došlo k přejmenování vrcholu na \"Štít Vítězství\" (\"Pik Pobedy\"). Zároveň byl však vzhledem k velkému výškovému rozdílu zpochybněn výstup z roku 1938.\n\nPo druhé světové válce došlo k rychlému obnovení horolezecké činnosti v sovětské části Ťan-šanu. Celá řada skupin se pokoušela o zdolání oficiálně nezlezeného piku Pobedy, některé z těchto pokusů, jako kazašská expedice roku 1955, skončily tragicky. Úspěšná byla až v roce 1956 skupina pod vedením Vitalije Michailoviče Abalakova. Na základě porovnání fotografií pořízených na vrcholu Abalakovem a účastníky expedice z roku 1938 byl zpětně výstup z tohoto roku uznán a Pik 20 let Komsomola byl s Pikem Pobedy ztotožněn. V sovětské části Ťan-šanu postupně vzniklo několik horolezeckých táborů a Ťan-šan se stal častým cílem jak sovětských horolezců, tak i horolezců z jiných zemí východního bloku, a zřídka i horolezců západních. Některé ťan-šanské terény si získaly v horolezeckém světě značný věhlas – například severní stěny piku Svobodné Koreje v Kyrgyzském hřbetu a piku Džigit v Těrském Alatau byly prostoupeny několika výstupy oceněnými v rámci mistrovství SSSR v horolezectví v kategorii technicky obtížných výstupů. Po rozpadu Sovětského svazu se Ťan-šan otevřel horolezcům z celého světa a zpřístupněny byly i některé doposud nedostupné oblasti.\nČínská část Ťan-šanu, na rozdíl od sovětské části, byla navštěvována horolezci poměrně zřídka . S výjimkou expedice Gottfrieda Merzbachera v letech 1907–1908 je zájem o horolezectví ve východním Ťan-šanu daleko mladšího data. Mezi významné horolezecké počiny zde lze řadit výstup na \"Pik Pobedy\" (čínsky zvaný Tomur Feng) z jihu – z čínské strany, uskutečněný čínskou expedicí v roce 1977, dále výstup na \"Bogda Feng\" (5445 m n. m., nejvyšší vrchol Bogda-šan) japonskou expedicí v roce 1981, výstup na Xuelian Feng (6627 m n. m., nejvyšší vrchol Chalyk-tau) japonskou expedicí v roce 1990, či výstup na \"Pik Vojennych Topografov\" (6873 m n. m.) z jihu ruskou expedicí v roce 2006. Celá řada významných vrcholů zde však dosud zůstává nezlezena.\n"}
{"id": "198367", "url": "https://cs.wikipedia.org/wiki?curid=198367", "title": "Žák (Klánovice)", "text": "Žák (Klánovice)\n\nŽák může mít v oblasti klánovického lesa dva významy:\n"}
{"id": "198369", "url": "https://cs.wikipedia.org/wiki?curid=198369", "title": "Hol (Klánovice)", "text": "Hol (Klánovice)\n\nVesnice Hol stávala na území dnešního Klánovického lesa (zvaného také Vidrholec) na východ od dnešní pražské části Klánovice. První zmínka o vsi je z roku 1346, v roce 1437 je označována jako pustá. Pozůstatky některých staveb jsou dodnes patrné. Ves byla v minulosti mylně onačována jako Žák, když na ni bylo přeneseno jméno nedalekého rybníka. Po jižním okraji území, kde ves stávala, nyní prochází frekventovaná železniční trať Praha – Kolín.\n\nJeště v 16. století se na území dnešního Klánovického lesa nacházelo několik vesnic doplněných soustavou rybníků, polí a lesů. Vesnice Lhota nad Úvalem (v některých pramenech nazývaná Vidrholec) a Slavětice zanikly v průběhu 16. a 17. století.\n\nPoslední zmínka o osadě Hol je z roku 1615, kdy majitel panství Tomáš z Proseče přiznával \"26 lidí poddaných v Jirnách a na Žáku\". Zdejší osady byly sužovány jak neúrodnou půdou a nedostatkem obživy, tak hlavně průběhem bojů třicetileté války. V jejím průběhu zde ubývalo obyvatel až nakonec zanikly. V průběhu let opuštěné osady zarostly hustým lesem, který byl opět osidlován až po roce 1878 realitním podnikatelem Václavem Klánem.\n\nZáklady původních staveb nejsou odkryté a lze je vysledovat zejména z terénních nerovností. Nejzachovalejší a nejcennější památkou na tomto místě, je středověká kamenná studna, která zásobovala vesnici pitnou vodou.\n\n"}
{"id": "198374", "url": "https://cs.wikipedia.org/wiki?curid=198374", "title": "Motonari Móri", "text": "Motonari Móri\n\nMotonari Móri, : , \"Móri Motonari\", (16. duben 1497 – 6. červenec 1571) byl prominentním daimjó ze západního regionu Čúgoku, který sehrál významnou roli během období Sengoku.\n\nNarodil se jako Šodžumaru v malém panství provincie Aki. Jeho otec, Hirotomo Móri, zemřel, když mu bylo devět let a ponechal vedení klanu na Motonariho starším bratrovi Okimotovi. Ten dodržoval spojenectví s Jošiokim Óuči (jenž byl silným daimjóem na západ od panství Móriů), které zařídil již Hiromoto kdysi v Kjótu. Roku 1516 však Okimoto umírá a Motonari se stal ochráncem jeho syna Komacumarua. Zanedlouho však zemřel také Okimotův syn a Motonari se dostává do čela klanu Móri.\n\nSevřenost mezi silnými klany Amago a Óuči nutila Motonariho vládnout notnou dávkou diplomacie a šetrného využívání síly. Díky vynikajícímu strategickému myšlení dokázal obratně využít své schopnosti a oba klany pokořit. Když se k úspěchům později přidala porážka klanu Ótomo z provincie Bungo, jeho západní hegemonii v Čúgoku nestálo nic v cestě.\n\nMotonari měl tři syny, jejichž jména se zapsala do historie. Takamoto Móri, Motoharu Kikkawa i Takakage Kobajakawa byli vychováváni tak, aby dokázali společně udržet silné postavení Móriů. Demonstroval tuto filozofii na svém šípu. Každého syna donutil zlomit jeden šíp. Pak to samé museli zopakovat se třemi šípy najednou. V druhém případě šípy nedokázali zlomit, čímž je vysvětleno, proč je důležité, aby všichni tři drželi při sobě.\n\nNejstarší syn, Takamoto, zemřel po rychle probíhající nemoci (nebo otravě), během svého tažení proti klanu Amago. Kvůli tomu se nestal Motonariho nástupcem, a tento post připadl Takamotovu synovi Terumotovi. Rozezlen a rozhořčen, nechal Motonari popravit a zlynčovat všechny, kteří mohli být za Takamotovu smrt odpovědni.\n\nMotonari měl celkem synů devět a k tomu dvě dcery. Čtyři děti (včetně výše zmíněných třech synů) měl se svou ženou Мii-no-katou (někdy též Mjókjú), tři děti s ženou z klanu Nomi a čtyři s ženou z klanu Mijoši.\n"}
{"id": "198377", "url": "https://cs.wikipedia.org/wiki?curid=198377", "title": "Georg Christoph Lichtenberg", "text": "Georg Christoph Lichtenberg\n\nGeorg Christoph Lichtenberg (1. července 1742, Ober-Ramstadt u Darmstadtu – 24. února 1799, Göttingen) byl německý osvícenecký aforista, fyzik, astronom a matematik.\n\nNarodil se jako nejmladší ze 17 dětí výjimečně vědecky vzdělaného luterského pastora. Byl velmi drobné postavy a celý život trpěl hrbem, který mu později ztěžoval i dýchání. Absolvoval \"latinskou školu\" (gymnázium) v Darmstadtu a s podporou hessenského vévody od roku 1763 studoval na univerzitě v Göttingen, kde se roku 1769 stal mimořádným a od roku 1775 řádným profesorem experimentální fyziky, matematiky a astronomie. Na pozvání svých žáků dvakrát navštívil Anglii v letech 1770 a 1774-1775, kde byl srdečně přijat králem Jiřím III., který mu nabídl místo profesora filosofie. Ze svých cest publikoval \"Dopisy z Anglie\" a byl známým, i když také kritickým anglofilem.\n\nJako jeden z prvních, kdo své přednášky doplňoval experimenty, si získal nejen oblibu u studentů, ale i celoevropskou pověst. Dopisoval si s mnoha významnými osobami své doby, včetně J. W. Goetha a I. Kanta, matematik Carl Friedrich Gauss navštěvoval jeho přednášky a roku 1783 ho v Göttingen navštívil italský fyzik Alessandro Volta. Roku 1793 byl zvolen členem Royal Society v Londýně.\n\nV životě měl několik lásek, s mladou M. Stechardovou žil až do její smrti 1782, od roku 1783 žil s M. Kellnerovou (1768-1848), s níž se 1789 oženil a měl s ní šest dětí.\n\nLichtenberg se zabýval zejména elektřinou a zkonstruoval velký elektrofor (kondenzátor), který nabíjel elektrostatickou indukcí a který produkoval výboje na vzdálenost 38 cm. Studoval rozvětvené tvary výboje na povrchu izolantů (tzv. Lichtenbergovy obrazce) a zobrazoval je tak, že povrch po výboji posypal jemným práškem, který pak otiskl na papír. Tak objevil fyzikální princip pozdější xerografie.\n\nByl také jeden z prvních, kdo zavedl do Německa hromosvod, a vymyslel systém formátů papíru, který se jako ISO 216 užívá dodnes.\n\nZa života proslul jako břitký polemik a autor populárně vědeckých článků, kterých napsal kolem 230. Jeho díla vynikají vtipem i satirou. Kritizoval a zesměšňoval pokrytectví i falešnou vědu, ale román Laurence Sterna \"Tristram Shandy\" ostře odmítl jako \"hanobení církve\". Psal i do dobových magazínů, hlavně do \"Göttinského kapesního kalendáře\" (\"Göttinger Taschenkalender\"), pro který pracoval od roku 1768 jako redaktor, a do \"Göttinského magazínu vědy a literatury\", který v letech 1780-1782 spoluvydával.\n\nPo smrti mu vynesly slávu a pověst jednoho z nejlepších německých aforistů především krátké rukopisné záznamy, dochované v sešitech. Sešity s aforismy, kterých se dochovalo jedenáct a označují se písmeny A (od 1765) až L (do smrti); sešity G, H a značná část sešitu K se však ztratily. Zachované sešity obsahují asi 5500 záznamů, pokud započítáme i ztracené sešity, ze kterých dnes známe pouze část vydaných textů, odhaduje se počet na 6,5–7 tisíc záznamů.\n\nLichtenbergovy sešity, které sám nazýval \"Sudelbücher\" (mazanice), jsou jakousi knihou denních záznamů, či pracovním deníkem. Obsahují pestrou směsici textů všeho druhu – myšlenky, úvahy, pozorování, postřehy, vzpomínky, slovní hříčky, anekdoty, nápady, citáty, poznámky a výpisky z četby, kuriozity i banality z denního života. Tematicky zahrnují jak společnost tak i soukromý život, politiku, dějiny, vědu, literaturu, umění, filosofii, psychologii, náboženství.\n\nLichtenbergovu velikost si cenily i takové osobnosti, jako byli Hebbel, Kant, Goethe, Kierkegaard, Schopenhauer, později třeba Wagner, Lev Tolstoj nebo Ludwig Wittgenstein. Friedrich Nietzsche jeho aforismy zařazoval na roveň Goethovým.\n\nKráter na Měsíci nese Lichtenbergovo jméno.\n\n"}
{"id": "198379", "url": "https://cs.wikipedia.org/wiki?curid=198379", "title": "Dionysius Exiguus", "text": "Dionysius Exiguus\n\nDionysius Exiguus (\"Diviš Malý\", míněno skromný) (cca 470 – cca 544) byl římský kněz skytského původu z nynějšího území Dobrudže v Rumunsku a člen komunity nazývané „Skythští mniši“.\n\nPřibližně od roku 500 žil v Římě, kde jako učený člen římské kurie přeložil z řečtiny do latiny 401 církevních kánonů, včetně kánonů apoštolských a koncilních dekretů z Nikaie, Konstantinopole a Chalkedonu, a také kolekci papežských dekretálů od Siricia po Ansatsia II. Tyto sborníky byly na Západě velmi ceněny stejně jako průvodce kostelní administrativou. Dionysius napsal také pojednání o elementární matematice. Beda a Felix ho povýšili na opata (představený mnichů) i když Dionysiův přítel Cassiodorus uvádí v díle zvaném \"Institutiones\", že ještě na sklonku života byl prostým mnichem.\n\nDionysius je nejznámější jako tvůrce křesťanského letopočtu (éry), který počítá léta od domnělého narození Ježíše Krista. je používáno pro číslování let (ročení) Gregoriánského a Juliánského kalendáře. Tuto dataci využil při výpočtu stanovení velikonoc ve svých velikonočních tabulkách, ale nepoužil při tom žádnou ověřitelnou historickou událost. Když pracoval na svých tabulkách, roky Juliánského kalendáře byly označovány jménem konzula, který ten rok vykonával svůj úřad – on sám uváděl že „současný rok“ byl rokem „konzulství Probuse Juniora [Flavius Probus]\", který také označil jako 525. rok „od chvíle inkarnace [vtělení] našeho Pána Ježíše Krista“, zkráceně \"léta Páně\", latinsky anno Domini. Jakým způsobem dospěl k tomuto datu není známo, protože o tom nezanechal žádné dokumenty. Jím vynalezený systém číslování let měl nahradit datování podle diokleciánské éry, které se používalo při tvorbě starých velikonočních tabulek, protože nepovažoval za vhodné číslovat roky od nástupu k moci císaře, který proslul pronásledováním křesťanů. Dionysiův letopočet se stal převažujícím systémem číslování roků v Západní Evropě až poté, co ho použil Beda Ctihodný ve své \"Historia ecclesiastica gentis Anglorum\", dokončené roku 731.\n\nNeznáme spolehlivě způsob, jakým Dionysius dospěl k datu Kristova narození.\n\nHistorikové se ale domnívají, že se jim podařilo rekonstruovat postup jeho uvažování. Dionysius patrně vycházel ze tří základních poznatků:\nNa základě třetího poznatku vyhledal Dionysius ve svých tabulkách nejbližší rok, na který připadne velikonoční neděle opět na 25. března. Tímto rokem byl rok 279 diokleciánské éry, neboli rok 563 n. l. Od tohoto roku odečetl číslo 532 – tzv. velkou indikaci. To je výsledkem násobení čísel 19 (měsíční kruh) a čísla 28 (sluneční kruh). Po 532 letech tedy odpovídají čísla dnů v měsíci stejným dnům v týdnu i stejné měsíční fázi, z čehož vyplývá že po 532 letech připadají velikonoce na stejné dny, které zaujímaly před touto dobou. Po odečtení velké indikace došel Dionysius k závěru, že Kristus vstal z mrtvých 25. března roku 31 n. l. Po odečtení předpokládaného Kristova věku, tj. 31 let, pak dospěl k datu jeho předpokládaného narození. Z toho vyplývá, že v roce 1 se Kristus nenarodil, nýbrž měl první narozeniny.\n\nDnes se ví, že se Dionysius dopustil při výpočtu roku Kristova narození několika chyb:\n\nV současné době se většina badatelů přiklání k názoru, že Ježíš Kristus se narodil v rozpětí let 7 – 4 př. n. l., přičemž se mnozí přiklánějí k roku 7 př. n. l., kdy došlo k velmi vzácné a v astrologii velevýznamné třikrát se opakující konjunkci Saturna (židovské planety) a Jupitera (královské planety) ve znamení ryb (4. června, 23. září a 13. prosince). Domněnku, že betlémská hvězda vlastně nebyla kometa, ale zvláštní uspořádání planet, vyslovila řada vědců a církevních představitelů, mezi prvními např. Tertullianus.\n\nV roce 525 Dionysios připravil z vlastní iniciativy tabulky budoucích dat velikonoc a soubor „argumentů“ vysvětlujících jejich výpočet (computus). Nestalo se tak tedy z popudu papeže Jana I.. Všimněme si dobře, že pouze prvních devět argumentů je od Dionysia – argumenty 10 až 16 stejně tak jako druhý odstavec ze 3 a 4 argumentu a třetí odstavec z devátého argumentu byly vloženy později. Argumenty 11 a 12 naznačují, že tyto byly vloženy roku 675, krátce před Bedou. Dionysios představil své tabulky a argumenty prostřednictvím dopisu biskupovi Petroniovi (psaném také roku 525) a dalším doplňujícím vysvětlujícím dopisem (psaný roku 526). Tyto práce ve svazku 67 z 217 svazků Patrologia Latina také zahrnují dopis od biskupa Proteria z Alexandrie papeži Lvu Velikému (napsaný před rokem 457). Ačkoliv nemá název od Dionysia, byla tato kolekce nedávno nazvána \"Liber de Paschate\" (\"Kniha o velikonocích\") podle Audetteho.\n\nDionysios ignoroval oficiální tabulky používané římskou církví, které byly zhotovené roku 457 Victoriem z Akvitánie, přičemž si stěžoval že se nepodřídila alexandrijským zásadám aniž by uznala jejich existenci. Pro jistotu, že jeho vlastní tabulky byly správné, jednoduše prodloužil sadu tabulek zhotovených v Alexandrii, které obíhaly v latině na západě, ale nikdy nebyly na západě využívány pro určování data velikonoc (přesto byly používány v Byzantské říši, v řečtině). Latinské tabulky byly připraveny podřízeným biskupa Cyrila Alexandrijského krátce před jeho smrtí roku 444. Pokryly periodu 95 let neboli pěti cyklů měsíčních kruhů (19 let) v letech datovaných podle Diokleciánovy éry, jejíž první rok vychází na rok 285 n.l. (moderní historické datum ve vývoji velikonoc). Diokleciánské roky byly výhodné neboť jejich rozčlenění na 19 poskytuje zbytek rovnající se roku decennovenálního cyklu (1-19).\n\nEpakta (stáří měsíce k 22. březnu) všech prvních decennovenálních let byla nula, čímž se stal Dionysius prvním známým latinským středověkým spisovatelem používající číslici nula. Latinské slovo \"nulla\", znamenající \"nic\" bylo použito proto, že pro nulu neexistovala žádná římská číslice. Nula může být pravděpodobně nalezena v dřívějších latinských matematických pojednáních, poskytujících informaci o \"slovu\", ale ne o \"symbolu\". Pro určení decennovenálního roku byl dělen Dionysijký rok plus jedna číslem 19. Pokud vyšel výsledek 0 (byl nahrazen číslem 19), pak byl představován latinským slovem \"nihil\", což znamená \"nic\". Obě byla jako nula používána všemi pozdějšími středověkými počtáři (počítající velikonoce), ukazující, že je mylný předpoklad o tom, že číslo nula bylo v Západní Evropě neznámé, dokud ho jako symbol (0) nepřevzala ve 12. století od muslimů.\n\nDionysius zkopíroval poslední decennovenální cyklus Cyrilliánských tabulek končících rokem 247 Diokleciánské éry a poté přidal nových 95 let tabulek číslovaných podle \"Anni Domini Nostri Jesu Christi\" (\"Léta našeho Pána Ježíše Krista\"), protože, jak vysvětloval Petroniovi, nechtěl pokračovat v číslování let vzpomínkou na tyrana, který pronásledoval křesťany. Jediným důvodem, který udával pro začátek jeho nových 95letých tabulek rokem 532, bylo, že ještě šest let zbývalo z Cyrilliánských tabulek po roce, kdy začal psát své tabulky. Pro pozdější roky uváděl, že to bylo 525 let po inkarnaci Krista, bez určení pozdějších událostí v jiných kalendářích. Nepochopil, že se data Alexandrijských velikonoc opakují po 532 letech, navzdory zjevné znalosti viktoriova 532 ročního 'cyklu', oznamujíce pouze to, že se velikonoce neopakují po 95 letech. Věděl že viktoriovy velikonoce nesouhlasí s alexandrijskými velikonocemi, takže bezpochyby předpokládal, že nemají žádný vztah k alexandrijskému cyklu. Mimoto zřejmě nerealizoval jednoduché vynásobení devatenáctky (decennovenální cyklus) čtyřmi (cyklus přestupných let) a sedmi (týden), které určuje 532 let v alexandrijském cyklu, jinak by takovou prostou skutečnost uvedl.\nNeexistuje žádný důkaz, že by římská církev přijala dionysijké tabulky dříve než v desátém století, i když je možné že platili již někdy v průběhu šestého století. Většina představitelů britské církve je přijala synodě ve Withby roku 664, a přestože jen malé množství klášterů a kostelů je odmítlo přijmout, trvalo přes 300 let než je přijaly i poslední členové britské církve. Franská církev (Francie) tyto tabulky přijala později až v devátém století pod patronátem Alcuina, poté co přijel z Británie.\n\nAčkoliv Dionysius uvádí, že První nikajský koncil v roce 325 schválil jeho metodu datování Velikonoc, dochované dokumenty nejsou jednoznačné. Koncilní kánon předpokládá mlčky, že římská a alexandrijská metoda jsou stejné i kdyby tomu tak nebylo, zatímco zástupci z Alexandrie uvádí v dopise svým bratrům, že právě jejich metoda byla podporována koncilem. V obou případech byla 'Dionysiova' metoda používána církví v Alexandrii (ale ne římskou církví) přinejmenším již roku 311, ale s velkou pravděpodobností již v prvním desetiletí čtvrtého století, jak je uvedeno v koptském alexandrijském kalendáři. Tím je zřejmé, že Dionysius nevyvinul žádnou novou metodu v datování velikonoc. Jeho největší zásluhou bylo, že převedl argumenty z alexandrijského kalendáře do kalendáře juliánského. Vyplývající juliánské datum pro velikonoce byla neděle následující po Luně XIV (14 den měsíčního cyklu), která se vyskytne na nebo po \"XII Kalendas Aprilis\" (21. březen) (12 dní před 1. dubnem, včetně). 14 den měsíčního cyklu, Nisan 14, bylo datum židovského kalendáře, kdy se zabíjela velikonoční jehňata (v pozdním odpoledni) do té doby, než zničení druhého chrámu v roce 70 bránilo jejich pokračujícímu obětování, stejně tak jako den, kdy musí být sebrány všechny zbytky a drobky kynutého chleba a spáleny. Z tohoto důvodu byl Nisan 14 dnem přípravy na Pesach. Alexandrie si ho snad vybrala proto, že to byl den, kdy byl podle Janova evangelia Kristus ukřižován (18:28, 19:14), v přímém rozporu k synoptickým evangeliím (Matouš 26:17, Marek 14:12, a Lukáš 22:7), která uvádí, že byl ukřižován poté, co jedl Seder, svou poslední večeři. Tehdy i nyní se Seder jedl po západu slunce na počátku 15. Nisanu. Protože Dionysiova metoda výpočtu velikonoc používala data v Juliánském kalendáři, nazývá se také Juliánské velikonoce. Tyto termíny velikonoc jsou ještě používány bezmála v celé ortodoxní církvi. Gregoriánské velikonoce používají stejnou definici, jen vztaženou k vlastním solárním a lunárním datům.\nJiž od druhého století některá biskupství ve východní části Římské říše počítala roky od narození Krista, ale neexistovala mezi nimi žádná dohoda na správnosti této datace – o těchto pokusech psali Kléméns Alexandrijský (cca 190) a Eusebios z Kaisareie (cca 320). Protože Dionysius neumístil inkarnaci (vtělení) Krista do jednoznačného roku, kompetentní vědci oba roky AD 1 (1 rok po narození Krista) a 1 BC (1 rok před narozením Krista). Nejvíce byl preferován rok 1 před narozením Krista (historici nepoužívají rok nula). Protože výročí vtělení připadalo na 25. března, což bylo blízko velikonoc, roku který byl 525 let „od chvíle vtělení“, mlčky předpokládal, že od velikonoc uplynulo celých 525 let. Díky tomu by se měl den po roce od vtělení označovat jako 25. březen 1, ve smyslu toho, že Dionysus umístil vtělení na 25. březen roku 1 př. n. . Vzhledem k tomu, že narození Ježíše proběhlo o devět měsíců později, Dionysos mlčky předpokládal bez toho, že by to kdy uvedl, že se Kristus narodil 25. prosince roku 1 př. n. l. Jediný učenec, Georges Declerq (Declerq, 2002), se domnívá, že umístil vtělení a narození do roku 1 n. l., zakládajíce svůj závěr na struktuře Dionysiových velikonočních tabulkách. V obou případech Dionysius ignoroval své předchůdce, kteří obvykle umísťovali narození Krista do dnešního roku 2.\n\nKepler byl první, který si všiml, že se Kristus narodil za vlády Heroda (Matouš 2:1–18), jehož smrt umístil do roku 4 př. n. l. Kepler vybral tento rok protože Josef Flavius uvádí, že krátce před Herodovou smrtí proběhlo zatmění Měsíce. Byla navrhována i jiná zatmění, která by se mohla vázat k Herodově smrti. Podle Josefa Flavia zemřel Herodes v roce 3 př. n. l.\n\n\n\n"}
{"id": "198381", "url": "https://cs.wikipedia.org/wiki?curid=198381", "title": "Moravská zemská knihovna", "text": "Moravská zemská knihovna\n\nMoravská zemská knihovna je v Brně se čtyřmi miliony dokumentů druhou největší knihovnou v České republice. Plní funkci krajské knihovny v Jihomoravském kraji. Moravská zemská knihovna je knihovnou s univerzálním knihovním fondem, doplněným specializovanými fondy. Zpracovává a uchovává konzervační fond (na základě práva povinného výtisku), buduje a uchovává historický fond (soubor rukopisů, starých tisků, grafiky a mapy). Jako výzkumná organizace se podílí na evropských a národních projektech, především z oblasti digitalizace a ochrany fondů. Služeb knihovny využívá přibližně 21 000 čtenářů, kteří mají k dispozici více než 660 studijních míst, 80 počítačů a přístup k databázím elektronických informačních zdrojů, kterých využívá až milion návštěvníků ročně. Knihovna pořádá pravidelně výstavy, přednášky a další kulturní akce. Jejím zřizovatelem je Ministerstvo kultury ČR.\n\nPředchůdcem Moravské zemské knihovny byla knihovna Hospodářské společnosti pro Moravu (Společnost pro hospodářství a svobodná umění – Gesellschaft des Ackerbaues und freien Künste) založená 30. března 1770. Hospodářské společnosti, jejichž úkolem bylo podporovat rozvoj zemědělské výroby, byly zakládány z iniciativy státu a byly navázány na státní orgány. Působnost brněnské Hospodářské společnosti byla omezena pouze na zkoušky a imatrikulace hospodářského úřednictva nebo vydávání dobrozdání vyžádaných moravským guberniem. Příruční knihovna byla pravděpodobně součástí inventáře už od vzniku tohoto spolku, o čemž svědčí také vlastnická razítka v některých tiscích, písemné doklady o vlastnictví knih máme však až z počátku 19. století.\n\nDne 11. prosince 1804 došlo na základě dvorského dekretu ke sloučení stagnující Hospodářské společnosti s podobně zaměřenou přírodovědnou institucí, Soukromou společností přátel sdružených za účelem zvelebování přírodoznalství a vlastivědy, založenou v roce 1794. Vznikla tak Moravskoslezská společnost pro zvelebení orby, přírodovědy a vlastivědy (K. k. mährisch-schlesische Gesellschaft zur Beförderung der Ackerbaues, der Natur- und Landeskunde). Šlo o organizované seskupení složené především z představitelů šlechty a brněnské inteligence, v rámci této společnosti se rozvíjela i knihovna, která byla pravděpodobně umístěna v paláci hraběte Kounice na Velkém náměstí (nyní náměstí Svobody), kde se společnost scházela. Ředitelem korporace byl zvolen Antonín Bedřich Mitrovský a poté, co 6. ledna 1807 ze zdravotních důvodů odstoupil, ho na postu ředitele nahradil Hugo František Salm.\n\nPrvní písemné doklady o vlastnictví knih společnosti pochází z doby, kdy si hospodářská společnost začala soustavněji budovat a evidovat své sbírky. První knižní položka zapsaná v inventáři je datovaná 6. července 1808, jednalo se o publikaci bavorského policejního ředitele Johanna Bernharda Fischera o aklimatizaci cizokrajných rostlin \"Über den Körnerverlust im Saatgetraide…\" vydanou v Norimberku roku 1808. V roce 1808 tak byl vytvořen základ knihovny, která se později stala základem fondu Moravské zemské knihovny.\n\nPočátek historie Moravské zemské knihovny v Brně je spojen s Františkovým muzeem – dne 29. července 1817 císař František I. vydal dekret schvalující vznik muzea, které bylo na jeho počest nazváno Františkovo. Veřejnost byla se založením muzea seznámena vyhláškou moravsko slezského gubernátora Antonína Friedricha Mitrovského dne 24. března 1818. Již od počátku svého vzniku bylo Františkovo muzeum úzce spjato s Hospodářskou společností, která se stala jednou z jeho zakládajících organizací. V červenci 1818 byly muzeu díky intervenci hraběte Mitrovského u olomouckého arcibiskupa Maria Tadeáše z Trautmannsdorfu propůjčeny k bezplatnému užívání budovy Biskupského dvora, kam byla spolu se sbírkami přemístěna také knihovna, která byla sloučena s příruční knihovnou Hospodářské společnosti. Prvním správcem knihovny Františkova muzea se stal profesor Albín Heinrich (1785–1864), který nastoupil v roce 1832 na místo muzejního konzervátora, správce mineralogické sbírky a knihovny Františkova muzea. V roce 1864 nastoupil na místo kustoda Františkova muzea Moriz Wilhelm Trapp (1825–1895) a díky jeho péči se knihovní fond značně rozrostl, především z darů soukromých osob či institucí. Moriz Wilhelm Trapp se stal také autorem prvního tištěného knihovního katalogu vycházejícího v letech 1864–1896. Knihovna Františkova muzea se rozrůstala z nákupů i z darů, v roce 1882 je v tištěném katalogu zaznamenáno 33 707 jednotek. Knihovna Františkova muzea, v této době používána pouze jako příruční knihovna pro členy Hospodářské společnosti a badatele Františkova muzea, byla jednou z největších soukromých spolkových knihoven v habsburské monarchii.\n\nDne 11. prosince 1883 v 9 hodin dopoledne byla muzejní knihovna nacházející se v přízemí muzea oficiálně zpřístupněna veřejnosti. Od této doby byla knihovna otevřena k užívání široké veřejnosti po celý rok s výjimkou období svátků a velkého úklidu, který byl prováděn pravidelně od 15. července do 15. srpna. Otevřena byla ve všední dny kromě pondělí od 9 do 12 a 16 do 19 hodin, v neděli od 9 do 12 hodin. Vstup do ní byl bezplatný a byla určena především odborné veřejnosti, profesorům i studentům. Od roku 1883 měla knihovna také zajištěny pravidelné finanční dotace od moravského zemského sněmu. Byl to první krok k vytvoření zemského statutu knihovny a pravidelný roční příspěvek dovolil zřídit i čítárnu a přibrat další pracovní sílu v osobě Wilhelma Schrama (1850–1925).\n\nJiž od roku 1882 se Christian d’Elvert pokoušel prosadit převzetí muzea a knihovny do zemské správy. Františkovo muzeum i Hospodářská společnost se potýkaly s finančními problémy a převzetím muzea zemskou správou by zajistilo dotace na rozšíření knihovního i muzejního fondu. Podstatnou roli vedoucí k reorganizaci muzea hrál vznik Muzejního spolku v roce 1888, který se stal centrem vědeckého a kulturního života, např. v roce 1890 se na popud členů Muzejního spolku zrodil mimořádný projekt Vlastivědy moravské. Díky aktivitě Muzejního spolku a jeho neustálým stížnostem na nečinnost Františkova muzea došlo k přebudování expozic, systematizaci doplňování sbírek a k větší otevřenosti této instituce občanům. Ve dnech 26. a 28. června 1899 byly uzavřeny smlouvy, na základě kterých Hospodářská společnost ukončila svou činnost a Františkovo muzeum i s knihovnou přešlo do vlastnictví země. Dne 11. ledna 1900 došlo k formálnímu předání muzea a jeho správou byla pověřena Moravská muzejní společnost, vzniklá 17. prosince 1899.\n\nOd roku 1899 začala knihovna navenek vystupovat jako samostatná instituce pod názvem Zemská knihovna moravská. V této době měla knihovna 72 000 svazků knih, 1 200 rukopisů a 13 000 map. Od tohoto roku se také začala postupně osamostatňovat od Františkova muzea a vystupovat jako samostatná instituce.\n\nDíky narůstajícímu fondu se začala knihovna Františkova muzea, které byly vyhrazeny dvě místnosti, potýkat s nedostatkem prostoru. V létě 1907 došlo k přestěhování knihovny z Biskupského dvora do nově postavené budovy Zemského domu II. na dnešním Žerotínově náměstí 3/5. V Zemském domě knihovna získala místnosti v levém křídle objektu, kromě půjčovny a většího skladiště zde byla k dispozici čítárna pro 70 návštěvníků a výstavní sál. V roce 1899 došlo k formálnímu a v roce 1907 k definitivnímu oddělení knihovny od Františkova muzea. V rámci pozemštění knihovny a jejího přestěhování do Zemského domu II. byla provedena delimitace mezi Zemskou knihovnou moravskou a Zemským archivem, sídlícím také v prostorách Zemského domu II. Zemský archiv získal od Františkova muzea rozsáhlou sbírku středověkých rukopisů výměnou za sbírku mincí a jiných muzejních předmětů. Knihovna tak byla ochuzena o cennou sbírku literárních rukopisů. Jako zemská instituce získala knihovna možnost pravidelného růstu, který jí zaručoval zemský rozpočet vyčleněním prostředků na nákup knih, inventáře, i jistotu pro personál.\nK definitivnímu oddělení finančního hospodaření knihovny od Františkova muzea došlo až k 1. lednu 1913. Prvním ředitelem Zemské knihovny moravské byl jmenován Wilhelm Schram, který ve Františkově muzeu působil od roku 1884 jako kustod a od 13. prosince 1890 jako knihovník a správce 60 000 tisků, které byly v knihovním fondu muzea uloženy. Ze Schramovy iniciativy se součástí knihovního fondu staly soubory grafických listů a map.\n\nKnihovna od počátku spolupracovala s řadou brněnských spolků, díky nimž získala množství knižních přírůstků nebo deponátů, např. v roce 1907 byla do Zemské knihovny moravské deponována knihovna Matice moravské o rozsahu 3 504 jednotek. Na počátku 20. století se knihovna stala odbornou knihovnou spolupracující s univerzitami, a to i protože 28. ledna 1919 vláda ČSR přijala zákon o zřízení české univerzity v Brně a Ministerstvu školství a národní osvěty bylo uloženo zřídit pro ni vědeckou knihovnu. Univerzitní knihovnou se měla stát Zemská knihovna s již poměrně rozsáhlým knižním fondem. Jedinou otázkou zůstalo financování knihovny. Už od roku 1919, po ustavení univerzity a otevření její lékařské a právnické fakulty, provádělo ministerstvo praktické kroky k rozšíření knihovního fondu, a to nejen přidělováním každoročně poměrně vysokých dotací, ale také organizováním nákupů celých knihovních sbírek. Dne 15. července 1921 vláda ČSR schválila smlouvu o převzetí knihovny od země a dne 23. května 1923 se Zemská a universitní knihovna v Brně stala státní institucí spadající pod správu Ministerstva školství a národní osvěty. Jejím ředitelem byl jmenován stávající ředitel Jaroslav Sutnar (1873–1947).\n\nUmístění Zemské a universitní knihovny zůstalo v původních prostorech Zemského domu II. Byla zde půjčovna, všeobecná studovna s maximálně 98 místy, která již v této době nedostačovala, profesorská studovna, výstavní sál, šatna, sedm kanceláří a pět místností skladišť.\n\nV roce 1925 došlo k přesunu knihovny do místností nově postaveného Zemského domu III. na rohu Žerotínova náměstí a Kounicovy ulice. Byla rozšířena studovna, takže od 3. listopadu 1927 byla její kapacita 166 míst. Kapacita knihovny byla i tak nedostačující a roku 1929 ministerstvo školství schválilo výstavbu nové budovy knihovny.\n\nNávrh nové budovy vypracoval v roce 1933 architekt Bohuslav Fuchs. Budova knihovny se měla stát nedílnou součástí plánovaného univerzitního městečka situovaného mezi ulice Kounicovu a Veveří. Kvůli hospodářské krizi však k realizaci novostavby nedošlo, přestože se za stavbu nové budovy knihovny postavila řada autorit a stávající prostory knihovny v Zemském domě byly již v této době zcela nevyhovující a nedostačující. Protože budova projektovaná Bohuslavem Fuchsem nebyla realizována, potýkala se knihovna i nadále s nedostatkem místa. V roce 1934 proto dalo ministerstvo školství tehdejšímu řediteli, Jaroslavu Sutnarovi, doporučení, aby svazky starších, méně používaných knih a časopisů byly uloženy mimo prostory knihovny a uvolněné místo bylo vyhrazeno pro nové přírůstky. Pomocí depozitářů měl být alespoň načas vyřešen kapacitní problém knihovny.\n\nV roce 1931 byl vydán první Čítárenský a výpůjční řád Zemské a universitní knihovny. Přístup do čítárny byl povolen každému, kdo překročil věk 14 let, v případě doporučení ředitele školy i čtenářům mladším. Většina knih byla půjčována prezenčně, čtenáři si mohli do čítárny objednat maximálně tři knihy, zábavné spisy a populární a politické časopisy se vydávaly jen na základě zvláštního povolení. Přístup k základnímu lístkovému katalogu byl umožněn výlučně vysokoškolským pedagogům. Právo půjčovat si knihy domů příslušelo pouze profesorům, dalším vyučujícím a studentům vysokých škol, učitelům středních škol, veřejným ústavům a organizacím; vědeckým a uměleckým pracovníkům se půjčovalo po složení peněžní zálohy 50 Kč. Veškeré služby poskytovala knihovna zdarma. Pro veřejnost byly studovny otevřeny od 8–13 a 14–19 hodin, půjčovna 9–12 a 15–19 hodin. Návštěvník mohl podat žádanku nejvýš na 3 díla a podané žádanky se vybíraly ze schránky po půl hodině.\n\nOd roku 1935 se fond knihovny začal systematicky rozrůstat, neboť dne 28. května 1935 byla vydána vyhláška o povinném výtisku č. 118/1935 Sb. Knihovně od té doby docházela zdarma každá publikace vytištěná na Moravě a ve Slezsku. Knihovna také získala právo zakoupit do svých fondů za poloviční cenu publikace vytištěné v Čechách a na Slovensku. Právo povinného výtisku publikací vydaných v ČR má Moravská zemská knihovna v Brně dodnes.\n\nDne 1. května 1936 byly knihovně na 6 let pronajaty místnosti původní kavárny, které v této době vypršela 10letá smlouva. Do nových prostor byl přemístěn provoz pro čtenáře – všeobecná studovna s 234 místy, profesorská studovna s 24 místy, čítárna časopisů s 32 místy a půjčovna, ve které byl umístěn heslový, věcný a příruční lístkový katalog. V létě 1936 bylo provedeno generální přestěhování celého skladiště. K 31. prosinci 1936 měla knihovna ve fondu 371 002 svazků.\n\nV době druhé světové války knihovna fungovala skoro bez omezení. Pro ochranu fondu byl již v roce 1938 ve sklepení Zemského domu vybudován bezpečný kryt pro uložení vzácných tisků. Výdejna, předsíň a čítárny byly opatřeny modrými žárovkami, které měly nahradit normální osvětlení v případě poplachu. Při leteckém náletu na Brno v listopadu 1944 byly částečně zasaženy i prostory knihovny v budově Zemského domu III. Po tomto zásahu započala tehdejší německá správa knihovny stěhovat část fondu do externích depozitářů a nechala upravit část sklepů Zemského domu, kam byla také část fondu uložena. Vlastní činnost knihovny pak byla zredukována na nejnižší míru.\n\nV květnu 1945 převzala správu knihovny revoluční garda, která vedením knihovny pověřila Marii Steppanovou. Dne 2. května 1945 došlo k otevření knihovny a 22. května 1945 byl zahájen její provoz pro širokou veřejnost. Nejdříve sice v provizorním režimu, ale protože knihovna nebyla výrazně poškozena válečnými událostmi, byla plně zprovozněna během roku 1945, kdy byla po prázdninách otevřena i velká studovna. V květnu 1945 byla také stávající knihovna rozšířena o další místnosti, které dříve sloužily provozu Brychtovy kavárny. Jednalo se o mramorový sál nacházející se v podzemí, Brychtovy kanceláře a obytné místnosti. O část Brychtova bytu bylo rozšířeno výpůjční oddělení, obytné pokoje byly zařízeny pro úředníky z oddělení heslového katalogu, informační služby i pro popis. V mramorovém sále byly nejdříve uskladněny německé knižní konfiskáty a následně tato místnost sloužila jako skladiště.\n\nOd roku 1948 stál v čele knihovny Karel Vetterl (1898–1979) působící dosud jako vedoucí hudebního oddělení Zemské knihovny.\n\nV roce 1949 po zrušení zemského zřízení došlo ke změně názvu knihovny na Universitní knihovnu. Ve stejném roce došlo také k rozšíření knihovny o 25 místností v prvním poschodí nad studovnami, které byly upraveny pro knihovní potřeby. Uvolněné místnosti v přízemí knihovny byly adaptovány na skladiště a dílny. Čítárny byly doplněny novými stoly a také byly učiněny přípravy k zařízení knihařské dílny, kam byla do konce září 1949 dodána většina potřebných strojů, takže knihařská dílna začala svůj provoz 1. července následujícího roku. V této době bylo také zřízeno Oddělení rukopisů a starých tisků, v jehož čele stál Vladislav Dokoupil. Díky tomuto oddělení byla zachráněna řada klášterních i šlechtických knihoven. Po sistaci klášterů v roce 1950 převzala knihovna do správy jejich knihovny z brněnského a jihlavského kraje, které byly zachovány v původních celcích, většina i na původním místě.\n\nI v poválečných letech se knihovna potýkala s nevyhovujícími prostory, nedostatkem personálu a nevyhovujícími podmínkami. K 31. prosinci 1950 bylo v knihovně celkem 678 122 zpracovaných a 305 000 nezpracovaných svazků. Knihovna měla 72 zaměstnanců, z toho jich v knihovně působilo 67. I kvůli neustále se zvětšujícímu fondu a zajištění plynulého provozu knihovny usilovalo vedení knihovny v průběhu 50. let 20. století o stavbu nové budovy. Z roku 1951 pochází projekt novostavby knihovny z ateliéru Jiřího Krohy. Nová budova měla nabídnout návštěvníkům to, co knihovna dosud postrádala: několik specializovaných studoven a badatelen, klubovny, kuřárny, písárny, přednáškový, koncertní a výstavní sál apod. Nakonec ani tato stavební realizace nebyla uskutečněna.\n\nV roce 1958 byla reorganizována síť státních vědeckých knihoven. Na základě této reorganizace došlo 1. listopadu 1958 ke sloučení Universitní knihovny, Státní pedagogické knihovny a Technické knihovny do společného celku pod názvem Státní vědecká knihovna v Brně (SVK). Organizační sloučení knihoven bylo provedeno na základě výnosu ministerstva školství a kultury ze dne 26. června 1958, čj. 01202/58 taj. Státní vědecká knihovna v Brně byla právnickou osobou a samostatnou rozpočtovou organizací a původním specializovaným knihovnám, které se po roce 1958 staly její součástí, bylo ponecháno jejich vedení, které se zodpovídalo řediteli Státní vědecké knihovny. Státní vědecká knihovna byla centrální institucí a jako taková měla na starost i organizaci zadávání zakázek nebo doplňování fondu. S fungováním knihovny je také spojeno vydávání metodických příruček, bibliografických soupisů a odborných publikací.\n\nVůči veřejnosti se nic nezměnilo, šlo nadále o funkčně samostatné knihovny s vlastním zpracováním a doplňováním fondu, kterým zůstal vlastní okruh uživatelů. Všechny tři administrativně sloučené knihovny působily nadále na svých původních místech. V roce 1958 tak vznikla Státní vědecká knihovna, jejímž prvním ředitelem byl jmenován dosavadní ředitel Universitní knihovny, Miloš Papírník (1924–2012). Od této doby knihovna navenek vystupovala jako vědecká instituce, spolupracovala s brněnskými univerzitami a knižní fond byl specializován především na vědecké publikace. Státní vědecká knihovna představovala jakýsi centrální a řídící úřad, pod který spadaly původní vědecké knihovny. Od 60. let 20. století postupně docházelo k vnitřní integraci původně samostatných knihoven sloučením ekonomických a technických provozů, kdy bylo centrálně řízeno např. doplňování fondu nebo opravy budov.\n\nKe konci 60. let zintenzívněly snahy o prosazení a vybudování nové knihovny, v této době bylo v knižním fondu uloženy cca 3 miliony svazků a knihovnu navštěvovalo kolem 30 000 čtenářů. V polovině roku 1968 vyhlásil tehdejší ředitel SVK Miloš Papírník anketu, kterou hodlal oživit zájem veřejnosti na případné novostavbě knihovny. Bohužel ani v 60. letech se novou budovu knihovny nepodařilo postavit a knihovna stále sídlila v Zemském domě III. na Kounicově ulici.\n\nOd roku 1976 se Státní vědecká knihovna stala regionálním centrem knihovnických a informačních služeb a stála v čele jednotné soustavy knihoven Jihomoravského kraje. V 70. letech v knihovně také vzniklo odborné pracoviště bibliograficko-informační služby, z jehož iniciativy byly vydávány četné soupisy knih nacházejících se ve fondu knihovny nebo v moravských klášterních knihovnách.\n\nOd 1. ledna 1991 přešla Státní vědecká knihovna v Brně pod přímé řízení Ministerstva kultury ČR a roku 1993 se vrátila k historickému názvu Moravská zemská knihovna v Brně. Počátek 90. let přinesl výrazné změny v dosavadním fungování knihovny, začal být používán automatizovaný systém pro zpracování knihovnických záznamů ALEPH, ve spolupráci Národní knihovnou ČR, Slovenskou národní knihovnou a Univerzitní knihovnou v Bratislavě začal být vytvářen souborný katalog CASLIN.\n\nRoku 1993 byl přijat nový statut knihovny; ta se vrátila k historickému názvu \"Moravská zemská knihovna\". Na přelomu tisíciletí došel konečně realizace záměr z 30. let na stavbu nové budovy. Omezená kapacita studoven i velké množství mimobrněnských depozitářů zabraňovalo řádnému fungování knihovny. Ve veřejné architektonické soutěži zvítězil návrh firmy ONEX Praha, generálním dodavatel byl UNISTAV, a.s. Novostavba na Kounicově ulici, asi 1 km od původní budovy, byla otevřena 2. dubna 2001. Byly do ní umístěny nyní sloučené fondy Univerzitní knihovny, Pedagogické knihovny i Technické knihovny. V průběhu 90. let bylo pro čtenáře otevřeno několik specializovaných studoven. Dne 26. února 1991 byla v budově Univerzitní knihovny otevřena Studovna rukopisů a starých tisků, jedna z mála v republice. V roce 1995 byla na pobočce na Solniční ulici otevřena studovna Hudebního oddělení, prvního plně automatizovaného úseku knihovny. V roce 1996 byl zahájen provoz Rakouské knihovny, která do Moravské zemské knihovny v Brně přešla z katedry germanistiky Filozofické fakulty Masarykovy univerzity. O rok později následovalo otevření Německé knihovny, jako pobočky Goethe Institutu. V roce 2002 MZK v Brně otevřela na základě dohody s Britskou radou v Brně Anglickou knihovnu a v červnu 2005 byla slavnostně otevřena INFO USA – Americká knihovna.\n\nRoku 2010 byla knihovna výrazným způsobem renovována. Mezi největší změny patřilo přestěhování Zahraničních knihoven, které dříve sídlily v budově na Solniční ulici, do hlavní budovy MZK, konkrétně do 2. patra. Původní Studovna humanitních věd byla přesunuta do 4. a 5. patra. Studovna technických věd se spojila se Studovnou biologických věd do Studovny přírodních a technických věd, která je nyní umístěna v 6. patře. Rovněž byly posíleny služby a knihovna prodloužila svoji otevírací dobu do 22.hodiny. Čtenářům byly také přiděleny čipové karty, které umožnily čtenářům snadnější kopírování a skenování. Knihovně byl také přidělen nový nový vizuální styl, umožňující uživateli lepší orientaci v budově. Aktuálně organizují Soutěž komunitní knihovny.\n\nV roce 1994 ředitel Moravské zemské knihovny Jaromír Kubíček (nar. 1938) ve spolupráci s kvestorem Masarykovy univerzity Františkem Galem připravili memorandum, které podepsali všichni rektoři šesti brněnských vysokých škol. V prohlášení mimo jiné stálo, že Brnu, v němž studuje na 30 000 vysokoškolských studentů a pracuje na 6 000 vědeckých a pedagogických pracovníků, chybí to nejdůležitější, co pro svůj rozvoj potřebují, tj. moderní knihovna s dostatečným technickým vybavením a studijním zázemím. V roce 1995 byla vyhlášená architektonická soutěž na stavbu nové budovy knihovny. Do soutěže se přihlásilo 34 architektonických nebo stavebních ateliérů a mezinárodní porota, jmenovaná ministrem kultury, vybrala ve veřejné soutěži studii architektů Tomáše Adámka, Petra Benedikta a kolektivu ateliéru ONEX s. r. o.\n\nNová budova knihovny byla postavena v tzv. „akademické čtvrti“, na místě, které bylo stavbě knihovny vyhrazeno již ve 30. letech 20. století a knihovna zde byla plánována jak v návrhu Bedřicha Fuchse, tak i Jiřího Krohy. Pozemek pro výstavbu získala knihovna od Magistrátu města Brna a od Ministerstva obrany převodem zdarma. V červenci 1998 byla zahájena stavba, za dva a půl roku, v březnu 2001, byla zkolaudována. Dne 2. dubna 2001 se novostavba na Kounicově ulici 65a otevřela pro veřejnost. Za „vytvoření stavebně a architektonicky vysoce kvalitního kulturního a vědeckého zemského centra se zřetelem k důrazu na pohodu návštěvnického prostředí“ získala budova Moravské zemské knihovny ocenění Stavba roku 2001.\n\nNová budova nabídla čtenářům komfortnější a technicky vybavené studovny, volný výběr novinek, rychlejší vyřízení objednávek nebo volný přístup k internetu. Díky novostavbě knihovny byla pod jednu střechu sjednocena všechna pracoviště. Postupně se do nové budovy přestěhovala nejen bývalá Universitní knihovna, ale i fondy Technické a Pedagogické knihovny.\n\n\nŽádosti o absenční i prezenční výpůjčky jsou zpravidla vyřizovány do 1 hodiny, publikace z mimobrněnských depozitářů zpravidla do 7 dnů.\n\nPřírůstky od roku 1994 jsou zaznamenávány v elektronickém katalogu ALEPH. Starší záznamy dostupné na digitalizovaných katalogizačních lístcích jsou postupně převáděny do elektronické podoby. Jsou přístupné z webových stránek MZK. V roce 2013 byl po více než ročním testování nasazen katalog VuFind, který má usnadnit vyhledávací proces a který v sobě také nese některé prvky webu 2.0.\n\nZ počítačů ve studovnách MZK jsou volně dostupné vybrané české i zahraniční licencované online databáze a informační portály, další báze jsou k dispozici na CD/DVD. Samozřejmostí je přístup k internetu.\n\nV prostorách knihovny je pro registrované čtenáře k dispozici bezdrátové připojení k internetu (Wi-Fi).\n\nMoravská zemská knihovna zprostředkovává meziknihovní výpůjčky nejen z tuzemska, ale i ze zahraničí (pro Jihomoravský kraj). Tato služba je zpoplatněna, není zahrnuta do čtenářského poplatku. Pracovníci knihovny na požádání vyhotovují odborné rešerše a poskytují individuální konzultace. Moravská zemská knihovna vytváří celorepublikovou bázi českých a moravských periodik.\n\nMoravská zemská knihovna pořádá výukové kurzy práce s elektronickými informačními zdroji a speciální školení pro knihovníky. V prostorách knihovny jsou pořádány i veřejné přednášky, vstupní prostory slouží pro drobné výstavy.\n\nMoravská zemská knihovna vykonává poradenskou a konzultační činnost pro knihovny Jihomoravského kraje, vypracovává metodické plány, vede statistiku knihovnických činností. Zajišťuje vzdělávání knihovníků, servis automatizovaného knihovního systému.\nKnihovna vydává časopis DUHA, určený knihovnám v Jihomoravském kraji.\n\n\nZ pověření Ministerstva kultury vyhlašuje Moravská zemská knihovna každoročně projekt \"Česká knihovna\". Jeho účelem je podpora nákupu nekomerčních titulů uměleckých děl české literatury a děl literární vědy a kritiky pro veřejné a vybrané vysokoškolské knihovny.\n\nMoravská zemská knihovna rovněž zpřístupňuje digitální dokumenty prostřednictví své digitální knihovny. Ta obsahuje dokumenty, které byly jednak digitalizovány z různých dřívějších projektů (VISK6, VISK7, EuropeanaTravel), ale zároveň je digitální fond průběžně doplňován dalšími dokumenty z digitalizačního centra MZK, které knihovna provozuje. (odkaz na digitální knihovnu MZK)\n\nV digitální knihovně Moravské zemské knihovny se nacházejí: \n\nMoravská zemská knihovna se připojila ke službě Elektronické knihy na objednávku (anglicky eBooks on Demand). Knihovna digitalizuje historické knihy, které již nejsou chráněny autorským zákonem (tzn. byly vydány mezi lety 1500 – 1913 a již uplynulo 70 let od úmrtí jejich autora).\n\nKnihovna Františkova muzea\n\nZemská knihovna moravská\n\nUniversitní knihovna v Brně\n\nMoravská zemská a universitní knihovna\n\nUniversitní knihovna v Brně\n\nStátní vědecká knihovna v Brně\n\nMoravská zemská knihovna v Brně\n\n\n\n"}
{"id": "198385", "url": "https://cs.wikipedia.org/wiki?curid=198385", "title": "Wadowice", "text": "Wadowice\n\nWadovice je město nacházející se nedaleko Krakova v Polsku. V roce 2001 zde žilo 19 500 obyvatel. První osídlení na území tohoto města je známo z přelomu 10. a 11. století n. l.\n\nMěsto je známé především tím, že se zde v roce 1920 narodil Karol Wojtyla, který byl papežem pod jménem Jan Pavel II. v letech 1978-2005. Mezi nejslavnější rodáky patří dále:\n\n"}
{"id": "198386", "url": "https://cs.wikipedia.org/wiki?curid=198386", "title": "Přeslička bahenní", "text": "Přeslička bahenní\n\nPřeslička bahenní (\"Equisetum palustre\") je rostlina z oddělení přesličky, jehož jediným recentním rodem je rod přeslička v širším pojetí (\"Equisetum\" s.l.).\n\nPřeslička bahenní je vytrvalá, výtrusná bylina vysoká nejčastěji 10-50 cm, vyrůstající z článkovitého oddenku. Na rozdíl od přesličky rolní nemá přeslička bahenní sezónní dimorfismus, fertilní lodyha s výtrusnicovým klasem se nijak výrazně neliší od lodyh sterilních. Lodyhy se zpravidla ve střední části přeslenitě větví, vzácněji se nevětví vůbec. První článek v přeslenu je kratší než příslušná lodyžní pochva na hlavním stonku (na rozdíl od přesličky rolní, kde je to naopak). Střední dutina zabírá asi 1/4 průměru lodyhy. Jako u ostatních přesliček se v každém uzlině nachází pochva, což jsou vlastně bočně srostlé přeslenitě uspořádané listy, nahoře mají listy volné konce a tvoří zuby pochvy. Výtrusnicový klas je solitérní, vrcholový, s tupou špičkou. O životním cyklu přesliček viz přeslička.\n\nRoste nejčastěji na vlhkých loukách, např. v pcháčových loukách sv. \"Calthion\", někdy také v rašelinných a slatinných loukách. Najdeme ji i na loukách dosti degradovaných nebo na antropogenních stanovištích.\n\nRoste v Evropě, Asii a v Severní Americe.\n\nVelmi hojný druh, častější je spíše v nižších polohách, nad 1000 m n. m. většinou už chybí.\n\nObsahuje jedovatý piperidinový alkaloid palustrin, který nemizí ani po sušení.\n\n\n\n \n"}
{"id": "198387", "url": "https://cs.wikipedia.org/wiki?curid=198387", "title": "Hurdis", "text": "Hurdis\n\nVe stavebnictví jsou hurdisy (hovorově hurdisky) keramické duté tvarovky určené pro montáž stropu. Vyrábějí se v typizovaných rozměrech 1200 (1100) × 250 × 80 mm, mohou mít buď svislé nebo šikmé čelo, k těmto se dodávají ještě dva šikmé, keramické klíny, které se vloží na spodní ramena profilů I proti sobě. Nejsou samy o sobě nosné, ukládají se na maltu vápenocementovou na válcované ocelové I profily o osové vzdálenosti 1200 (1300) mm. Při zátěžových zkouškách v laboratoři některé hurdisky při celoplošném zatížení praskly až po zátěži 1200 kg. (Extrém, uváděný jen pro zajímavost). Po položení hurdisek se povrch shora polije řídkou cementovou maltou, která zateče do spár. Tím se hurdisky vzájemně drží. Mezi jejich hlavní výhody patří nízká hmotnost (~15 kilogramů), což umožňuje ruční montáž bez stavební mechanizace, poměrně dobré tepelně a zvukově izolační vlastnosti. Proto jsou vhodné pro individuální výstavbu rodinných domů (dva muži za den položí patro) a bytových jednotek.\nDalší jejich velkou výhodou je, že v případě pozdějších úprav a přestaveb domu jsou maximálně variabilní, není například problém udělat otvor pro jiné, nové schodiště.\nJediným českým výrobcem hurdisek je společnost KM Beta. \n"}
{"id": "198389", "url": "https://cs.wikipedia.org/wiki?curid=198389", "title": "Ferruccio Lamborghini", "text": "Ferruccio Lamborghini\n\nFerruccio Lamborghini (28. dubna 1916 – 20. února 1993) byl italský průmyslník, výrobce sportovních automobilů, traktorů a zakladatel firmy Lamborghini.\n\nFerruccio Lamborghini se narodil v malé vesnici Renazzo di Cento v provincii Ferrara. Jeho rodiče byli rolníci. Už jako dítě se Ferruccio zajímal o technologii a mechaniku. Studoval techniku v Boloni a za krátký čas si mohl vyzkoušet své znalosti, když během války opravoval armádní vozidla na ostrově Rhodos. Po válce, v roce 1948, založil Lamborghini ve městě Cento v provincii Ferrara firmu \"Lamborghini Trattori S.p.A.\" na výrobu traktorů. V roce 1959 výrobu rozšířil o výrobu klimatizací. Na přelomu let 1962 a 1963 položil základy dnešní firmy – vznikla společnost Automobili Lamborghini. Jako úspěšný poválečný výrobce traktorů a klimatizačních systémů (firma \"Lamborghini Beuciatore\"), ale i motoristický nadšenec vlastnil Lamborghini celou řadu automobilů, mezi nimi i vozy Maserati a Ferrari, se kterými však nebyl nikdy spokojen a stěžoval si u samotného Enza Ferrariho. \n\nEnzo Ferrari na stížnost reagoval podrážděně a prohlásil, že Lamborghini může maximálně jezdit traktorem, když neumí jezdit autem a že se od něj nenechá kritizovat. Lamborghini se vrátil do své továrny, spojku rozmontoval a zjistil, že dodavatelem dílů spojek je stejná firma, která dodává díly pro jeho traktory. Ve skladu našel správný náhradní díl a závadu tak odstranil. \n\nV té době se chtěl věnovat i svému snu, výrobě vrtulníků, italská vláda mu však neposkytla licenci a tak se soustředil na automobily. Chtěl stavět lepší vozy než Ferrari. To jej vedlo k založení firmy \"Automobilli Lamborghini\" v San’t Agata Bolognese, nedaleko továrny Ferrari a zaměstnal i bývalé konstruktéry Giotta Bizzarriniho, Gianpaola Dallaru a Boba Wallace k návrhům a vývoji vozů. První sériový vůz Lamborghini 350GTV s dvanáctiválcovým motorem byl velmi úspěšný a pokrokový. Třetí model, legendární Miura je považován za první supersportovní vůz historie s motorem uprostřed. \n\nJako jediný z výrobců sportovních vozů byl Ferruccio Lamborghini výjimečný svým vztahem k účasti jeho automobilů v automobilových závodech. Jiní výrobci superautomobilů se tradičně věnovali podpoře závodění, protože jim umožňovalo zlepšovat výkony a rychlost, spolehlivost a technologii. Mimoto případné úspěchy jsou pro automobilku také cennou reklamou a prvkem podporujícím prodeje vozů.\n\nLamborghini jasně rozhodl, že jeho firma se účastnit motoristického sportu nikdy nebude. To bylo v přímém rozporu s jeho největším rivalem, společností Ferrari. Toto Lamborghiniho rozhodnutí bylo i příčinou „napětí“ mezi ním a zaměstnanými bývalými konstruktéry Ferrari, kteří byli nadšenými příznivci závodění. Někteří z nich začali ve svém volném čase vyvíjet vůz s motorem uprostřed, se kterým by se mohli věnovat motoristickému sportu. Lamborghini to zjistil ve fázi stavby prototypu, ale dovolil v projektu pokračovat, ale vymínil si že nebudou postaveny žádné závodní verze. Tento projekt vyústil ve vznik vozu Miura.\n\nJako znak firmy použil Lamborghini své znamení zvěrokruhu, býka v útočném postoji. Vůz Miura byl pojmenován po jednom z trenérů býků pro býčí zápasy (Don Eduardo Miura). Islero je pojmenováno po býku, který 28. srpna 1947 zabil známého matadora Manuela Rodrigueze (\"Manolete\"). Espada znamená meč, zbraň matadora. Jméno Jarama je zajímavé svými dvěma významy: Jarama je oblast ve Španělsku, proslulá býčími zápasy a také tím, že se zde nachází závodní okruh Jarama. Lamborghini Urus zase získalo své jméno po jednom z největších domestikovaných býků. \n\nNení známo nic o důvodu změny tradice v pojmenování vozu Countach, posledního vyvíjeného pod Lamborghiniho vedením, jeho pojmenováním podle piemontského vyjádření obdivu ke krásné ženě, se tradice názvů spojených s prostředím býčích zápasů přerušila. Později se k ní noví vlastníci firmy vrátili.\n\nV roce 1972 Lamborghini velmi podstatným způsobem investoval do zvýšení kapacit jeho továrny na traktory v souvislosti s očekávanými zakázkami z jihoamerických zemí. Když byly objednávky zrušeny, ztráty přinutily Lamborghiniho prodat svůj balík akcií továrny. V tomto roce se Georges-Henri Rossetti stal Lamborghiniho partnerem ve firmě Automobili Lamborghini. O rok později Lamborghini prodal svou část René Leimerovi. Poté odešel na zasloužený odpočinek a věnoval se pěstování vinné révy na vinicích, které si koupil dříve.\n\nLamborghini zemřel v nemocnici \"Silvestrini\" v Perugii v roce 1993 ve věku 76 let, patnáct dní poté, co prodělal infarkt myokardu. Pohřben byl na hřbitově kláštera Certosa di Bologna. Jeho syn Tonino navrhuje pod svým jménem oblečení a doplňky.\n\n"}
{"id": "198392", "url": "https://cs.wikipedia.org/wiki?curid=198392", "title": "Přeslička poříční", "text": "Přeslička poříční\n\nPřeslička poříční neboli přeslička říční (\"Equisetum fluviatile\") je rostlina z oddělení přesličky, jehož jediným recentním rodem je rod přeslička v širším pojetí (\"Equisetum\" s.l.).\n\nPřeslička poříční je vytrvalá, výtrusná bylina vysoká nejčastěji 30-150 cm, vyrůstající z článkovitého oddenku. Na rozdíl od přesličky rolní nemá přeslička poříční sezónní dimorfismus, fertilní lodyha s výtrusnicovým klasem se nijak výrazně neliší od lodyh sterilních. Lodyhy se zpravidla ve střední a dolní části přeslenitě větví, ale někdy se nevětví vůbec. Střední dutina zabírá 3/4-9/10 průměru stonku, což je mnohem více než u většiny jiných přesliček. Jako u ostatních přesliček se v každém uzlině nachází pochva, což jsou vlastně bočně srostlé přeslenitě uspořádané listy, nahoře mají listy volné konce a tvoří zuby pochvy. Výtrusnicový klas je solitérní, vrcholový, s tupou špičkou. O životním cyklu přesliček viz přeslička.\n\nJedná se o mokřadní rostlinu, rostoucí přímo z vody nebo ve velmi vlhkém prostředí, dlouhodobé vyschnutí snáší špatně. Na okrajích některých tůní a rybníků tvoří monocenózy, které mají charakter rákosin (sv. \"Phragmition communis\", as. \"Equisetetum fluviatilis\").\n\nRoste v Evropě, Asii a v Severní Americe.\n\nDosti běžný druh, častější je spíše v nižších a středních polohách, nad 1000 m n. m. většinou už chybí.\n\n\n \n"}
{"id": "198395", "url": "https://cs.wikipedia.org/wiki?curid=198395", "title": "Vozovna Podvesná", "text": "Vozovna Podvesná\n\nVozovna Podvesná je jediná vozovna pro trolejbusy i autobusy ve Zlíně a Otrokovicích. Je depem a zároveň i sídlem provozovatele městské hromadné dopravy v těchto dvou městech, \"Dopravní společností Zlín – Otrokovice s. r. o\".\n\nVozovna se nachází ve východní části Zlína ve čtvrti Podvesná. Skládá se ze dvou hlavních hal a garáží pro autobusy. Odstavná plocha pro autobusy je situována v zadní části vozovny.\n\n"}
{"id": "198396", "url": "https://cs.wikipedia.org/wiki?curid=198396", "title": "Psí bouda", "text": "Psí bouda\n\nPsí bouda je nejčastěji dřevěná malá budova, která slouží jako příbytek pro psa. Má za účel ho chránit před nepřízní počasí a poskytnout mu místo, kde může nerušeně spát. Nejdůležitější ze všeho je správně zvolit velikost boudy. Když bude malá, pes se v ní bude cítit stísněně. Když bude naopak moc velká, pes si ji dobře nezadýchá a bude mu zima. Velikost boudy se odvíjí od velikosti psa, důležitá je především výška psa v kohoutku a výška sedícího psa měřená od vrcholku hlavy k zemi. Z těchto údajů lze vypočítat minimální vnitřní rozměry psí boudy.\n\nNa každý centimetr výšky psa připadá zhruba 91,5 cm² plochy. Například pes měřící v kohoutku 60 cm potřebuje prostor na spaní o minimální rozloze 5486 cm². Výšku vnitřních rozměrů boudy se stanoví z výšky sedícího psa a přičte 3 – 5 cm. Například pes o výšce 60 cm bude mít přibližnou výšku v sedě 68 cm. Přidá se tedy 5 cm a výška prostoru na spaní by měla být 73 cm. Celková výška boudy potom bude 90 cm.\n\nPsí bouda by měla stát na podsadě nebo nožkách, aby do ní od země nestoupala vlhkost a měla by být dostatečně zateplená a to ideálně ze všech stran. Izolační vrstva by měla mít tloušťku ideálně 5 cm. Je možné vybavit boudu pro psa vytápěním. Pokud je bouda vybavena předsíní, tak ta by měla být odjímatelná pro lepší čištění a větší komfort v létě. Umístíme ji na chráněné místo do polostínu, tak aby nestála v průvanu nebo na celodenním přímém slunci.\n\nPro nátěr psí boudy je potřeba používat netoxické barvy a nátěr opakovat přibližně každé tři roky.\n\n"}
{"id": "198400", "url": "https://cs.wikipedia.org/wiki?curid=198400", "title": "Přeslička lesní", "text": "Přeslička lesní\n\nPřeslička lesní (\"Equisetum sylvaticum\") je rostlina z oddělení přesličky, jehož jediným recentním rodem je rod přeslička v širším pojetí (\"Equisetum\" s.l.).\n\nPřeslička lesní je vytrvalá, výtrusná bylina vysoká nejčastěji 10–60 cm, vyrůstající z článkovitého oddenku. U přesličky lesní se projevuje sezónní dimorfismus. Na jaře vyrůstá fertilní lodyha, která je zpočátku nevětvená, nezelená, červenohnědé barvy. Později však vyrostou přesleny větví a lodyha zezelená. Kromě toho z oddenků vyrážejí letní sterilní lodyhy, které jsou od počátku zelené a větvené. Lodyhy se přeslenitě větví, a to dokonce vícenásobně (typický znak), větve jsou tenké a celá rostlina působí jemným a hebkým dojmem. Střední dutina zabírá 1/2–2/3 průměru stonku. Jako u ostatních přesliček se v každém uzlině nachází pochva, což jsou vlastně bočně srostlé přeslenitě uspořádané listy, nahoře mají listy volné konce a tvoří zuby pochvy. U přesličky lesní se několik zubů vždy spojuje v jednolitý lalok nápadně rezaté barvy. Výtrusnicový klas je solitérní, vrcholový, s tupou špičkou. O životním cyklu přesliček viz přeslička.\n\nJedná se spíše o stínomilnou vlhkomilnou lesní rostlinu, najdeme ji v podmáčených smrčinách (\"Equiseto-Piceetum\") a některých typech luhů (např. \"Piceo-Alnetum\"). Vzácněji ji uvidíme mimo les na rašelinných nekosených loukách.\n\nRoste v Evropě, Asii a v Severní Americe.\n\nHojný druh od nížin do hor, ale v suchých teplých nížinách je vzácná a tam kde nemá vhodná stanoviště, může lokálně i chybět.\n\n\n \n"}
{"id": "198404", "url": "https://cs.wikipedia.org/wiki?curid=198404", "title": "Přeslička největší", "text": "Přeslička největší\n\nPřeslička největší neboli přeslička obrovská (\"Equisetum telmateia\") je rostlina z oddělení přesličky, jehož jediným recentním rodem je rod přeslička v širším pojetí (\"Equisetum\" s.l.).\n\nPřeslička největší je vytrvalá, výtrusná bylina vysoká nejčastěji 50–150 cm, vzácněji až 200 cm, vyrůstající z článkovitého oddenku. Jedná se o největší druh přesličky v ČR. U přesličky obrovské se projevuje sezónní dimorfismus, stejně jako u přesličky rolní. Na jaře vyrůstá fertilní lodyha s vrcholovým výtrusnicovým klasem. Jarní lodyha je nevětvená, nezelená, bělavá až světle hnědá, později uschne. V létě vyrůstá letní sterilní lodyha. Ta je zelená a přeslenitě větvená. Hlavní stonek má zvláště v mladším stavu žlutavě bílou (jako slonovina) barvu, což je nápadný znak druhu. Střední dutina zabírá cca 2/3 průměru stonku. Jako u ostatních přesliček se v každém uzlině nachází pochva, což jsou vlastně bočně srostlé přeslenitě uspořádané listy, nahoře mají listy volné konce a tvoří zuby pochvy. Výtrusnicový klas je solitérní, vrcholový, s tupou špičkou. O životním cyklu přesliček viz přeslička.\n\nMokřadní druh, osidluje často nekosená prameniště a vlhké louky, někdy roste i v luzích. Vyžaduje spíše bazické až neutrální půdy.\n\nRoste v Evropě, SZ Africe, JZ Asii a izolovanou arelu má i v Severní Americe.\n\nV ČR roste roztroušeně. Místy je celkem hojná, třeba na východní Moravě, ale jinde je zase o mnoho vzácnější, třeba v západních a jižních Čechách. V horách nad 800 m n. m. většinou chybí.\n\n\n\n \n"}
{"id": "198406", "url": "https://cs.wikipedia.org/wiki?curid=198406", "title": "INTJ", "text": "INTJ\n\nINTJ (Introversion, Intuition, Thinking, Judgment) je jeden z šestnácti osobnostních typů podle MBTI. Je označován jako Introvertní intuitivní typ usuzující s extravertním myšlením a také jako \"Vědec\", \"Analytik, Architekt\" nebo \"Mastermind (Osnovatel)\".\n\nLidé typu INTJ mají jasné představy o budoucnosti. Mají organizační schopnosti a dostatek energie k realizaci vlastních myšlenek. Rádi vyhledávají takové situace, kde je potřeba řešit komplexní problémy. Vytváří všeobecně platné systémy a strategie k dosažení cílů, které si stanovili. Je to spolu s INFJ nejvzácnější typ, neboť se vyskytuje pouze asi v jednom procentu populace.\n\nPodle Myersové-Briggsové jsou INTJ velmi analytičtí jedinci. Jako INTP jim více vyhovuje pracovat samostatně než s ostatními lidmi a obvykle nejsou tak sociální jako ostatní, přestože jsou připraveni převzít vedení, pokud se nikdo jiný nehlásí nebo vidí zásadní nedostatky v aktuálním vedení. INTJ jsou obvykle velmi logické a pragmatické osobnosti, často s velkým nadáním a nízkou tolerancí pro nespoutaný emocionalismus. Díky tomu bývají vtipní a také dokáží vytvářet suchý anglický humor, který se naučí sehrát takovým stylem, až to pak vypadá, že to myslí smrtelně vážně. Nejde však o osobní útok. Aby nedělali špatný první dojem, tak jsou spíše nenápadní a mohou působit hodně rezervovaně. Nejsou obvykle ovlivnitelní reklamou, slogany a podobnou manipulací a většinou neuznávají autoritu založenou na tradici, postavení či titulu. Naopak si mohou za vzory zvolit i velmi nepravděpodobné a okolím nepochopené ,osobnosti\". \n\nINTJ jsou silní individualisté, kteří dokážou aplikovat nové a neotřelé způsoby pohledu na věci. Rádi získávají nové poznatky. Mají intuitivní vhled do podstaty věci a jsou mentálně rychlí; nicméně, tato mentální rychlost nemusí vždy být navenek zjevná ostatním, protože si její velkou část nechávají pro sebe. Věří své vizi nezávisle na tom, co si myslí ostatní. Mohou být dokonce považováni za nejvíce nezávislý ze všech šestnácti typů osobnosti. INTJ jsou samotáři nezřídka preferující ideje, teorie a principy před vztahy a rodinou.\n\nOsobnosti s tímto typem pracují nejlépe, je-li jim dáno velké množství samostatnosti a kreativní svobody. Mají vrozenou touhu se vyjadřovat, tedy být kreativní konceptualizací svých intelektuálních návrhů. Analýza, formulace komplexních teorií a plánování komplexních postupů jsou jejich nejsilnější stránkou. INTJ mají sklony pro povolání v akademických kruzích, výzkumu, managementu, inženýrství a právu. Jsou si obvykle silně vědomi svých znalostí a schopností, čímž si postupně vytvářejí silnou sebejistotu ohledně svých schopností a talentu, což z nich činí \"přirozené vůdce\". Oproti INTP také mnohem častěji \"ví, co neví\".\n\nINTJ jsou obvykle nezávislí, vysoce inteligentní, individualističtí, plánující a rozhodní. Vnímají problémy globálně a rychle dávají do souvislostí nové informace s již existujícími principy. Nemají rádi opakující se jednotvárnou činnost, využívají svou intuici a důvtip spolu se schopností tvořivě syntetizovat fakta. Mají rádi věci logické. Dokáží být neústupní až tvrdohlaví. Jsou přímí a struční. Věci dokáží posuzovat racionálně, nestranně a někdy velmi kriticky. Kriticky mohou hodnotit i své blízké, ale většinou to dělají s dobrým úmyslem, přičemž druhá strana to ale může brát osobně. Věří především svému vlastnímu úsudku a nedokážou se i klidně jenom na oko podřídit davu, a proto bývají mezi prvními oběťmi radikálních změn a událostí (např. Robespierre, v české historii Josef Dobrovský v souvislosti s Rukopisy). Mají rádi vyjadřování na úrovni a tlumené barvy.\n\nV utváření vztahů mají INTJ sklony vyhledávat ostatní s podobnými charakterovými rysy, pohledem na svět a způsobem myšlení. Souhlas na teoretickém konceptu je důležitým aspektem vztahu. INTJ mají od přírody sklony být nároční ve svých očekáváních a přistupovat ke vztahu velmi racionálně. Často mají v hlavě celý dlouhý seznam kritérií. V důsledku toho INTJ nemusí vždy odpovědět na přirozeně se vyskytující zaslepenost zamilovanosti, ale počká na partnera/partnerku více vyhovujícímu jeho či její sadě kritérií. INTJ jsou obvykle velmi stabilní, spolehliví a oddaní. Své vztahy a závazky berou vážně a harmonie ve vztahu a domácím životě je pro ně velmi důležitá. Neradi mrhají časem na sociální rituály, které nepovažují za smysluplné. Mezi jejich přednosti ve vztazích patří schopnost konstruktivně se vypořádat s kritikou a konfliktem, schopnost naslouchat, neutuchající snaha po \"optimalizaci\" vztahu, stejně jako schopnost ukončit vztah, který nefunguje.\nK jejich slabinám naopak patří někdy až přehnaný perfekcionismus nebo rezervovanost ve vyjadřování citů a emoční podpory partnerům.\nMezi přirozené partnery INTJ patří především ostatní intuitivní typy, zejména introvertní - tedy INFP, INTP. Okamžité spojení lze čekat při setkání s jiným INTJ nebo INFJ, kde je sdílena primární funkce Ni (introvertní intuice). Úspěšné je obvykle také párování s ENFP a ENTP.\n\n\n"}
{"id": "198408", "url": "https://cs.wikipedia.org/wiki?curid=198408", "title": "Stryj", "text": "Stryj\n\nStryj (, ) je město oblastního významu v Haliči na západní Ukrajině, zhruba 60 km jižně od Lvova; spadá pod Lvovskou oblast a je centrem Stryjského rajónu. Městem protéká stejnojmenná řeka Stryj, pravý přítok Dněstru. První zmínky jsou z roku 1385. V roce 2006 zde žilo 61 000 obyvatel. Do 2. světové války sestávalo obyvatelstvo z přibližně rovnoměrného podílu Ukrajinců, Poláků a Židů, nyní zde žijí téměř výhradně Ukrajinci.\n\nStryj je velmi důležitým železničním uzlem: páteřní tratě odsud vycházejí ve směrech na Lvov, Ivano-Frankivsk a Čop, další potom na Drohobyč a Chodoriv. Projíždí tudy rychlík Budapešť-Moskva a vlaky spojující Zakarpatí s ostatními částmi Ukrajiny. Ve směru ze Lvova na Drohobyč byl zřízen kolejový triangl, který je využívaný zejména rekreačními vlaky směřujícími do podkarpatského letoviska Truskavec.\n\nVe Stryji se narodil polský cestovatel Kazimierz Nowak (1897–1937). Na ukrajinském gymnáziu ve Stryji studoval ukrajinský nacionalista Stepan Bandera, kterému zde byla v roce 1992 odhalena busta – byl to vůbec první památník Bandery na Ukrajině.\n\n"}
{"id": "198415", "url": "https://cs.wikipedia.org/wiki?curid=198415", "title": "Eurovea", "text": "Eurovea\n\nEurovea je název bratislavského obchodního centra, které leží na levém břehu Dunaje, v blízkosti mostu Apollo a budovy Tower 115. Eurovea spojuje nábřeží s centrem města. Projekt zahrnuje i kancelářské prostory, byty, hotel i největší podzemní parkoviště. Téměř dvě třetiny plochy Eurovey budou tvoří zeleň a veřejná prostranství. \n\nV červenci 2006 se začalo pracovat na první fázi projektu, která na celkové ploše 230 tisíc m² vytvoří 60 000 m² obchodních prostor a zařízení pro volný čas a zábavu a na rozloze dalších více než 60 000 m² kancelářské prostory, hotel a byty. Projekt se bude rozprostírat okolo nového náměstí a bude zahrnovat nábřežní park a terasy. První fáze by byla dokončena začátkem roku 2009.\n\nDruhá fáze projektu měla zahrnovat výškové kancelářské budovy a dodatečné hotelové kapacity a obchody, no po dohodě s městem byla celá stavba značně snížena a dosahuje výšky mezi 13 a 28 poschodími. Charakteru velkoměstské obchodní čtvrti, tzv. city, napomohou už schválené developerské projekty jako \"Zóna Chalupkova\" s věží vysokou 113 m, která bude situována naproti Slovenskému národnímu divadlu. Taktéž projekt Panorama City, který bude uskutečněn na území mezi Národním divadlem a Tower 115 a věží v Zóně Chalupkova. Jde o 2 věže, dvojčata vysoká 135 metrů s 39 podlažími. V sousedství jsou plánovány i další projekty. V okolí už stojí budovy na \"Mlynských Nivách\" (VÚB banka a CBC I) a budova Apollo 2. Takzvané „brown fields“ (bývalé průmyslové, v současnosti chátrající pozemky a objekty) se v dohledné době změní k nepoznání. Vznikne tak ucelená reprezentativní velkoměstská zástavba. \n\nCelý projekt byl dokončen a otevřen v roce 2010. Kromě apartmánů a bytů jsou zde i kanceláře, Hotel Sheraton a obchodní centrum, které se může pyšnit největší souvislou skleněnou střechou ve střední Evropě. Od dokončení promenády se z ní stala nejoblíbenější rekreační část nejen pro obyvatele Bratislavy, ale i pro turisty.\n\n\n"}
{"id": "198423", "url": "https://cs.wikipedia.org/wiki?curid=198423", "title": "Vysoká škola chemicko-technologická v Praze", "text": "Vysoká škola chemicko-technologická v Praze\n\nVysoká škola chemicko-technologická v Praze (VŠCHT Praha, anglicky \"University of Chemistry and Technology, Prague, UCT Prague\") je českou veřejnou vysokou školou univerzitního typu se samosprávnou působností, která se zaměřuje na výuku a výzkum v oblasti chemie, chemické technologie, biochemie, biotechnologie a materiálového inženýrství. V současnosti VŠCHT Praha nabízí studentům studium v akreditovaných studijních programech v bakalářském (Bc.), magisterském (Ing.) a doktorském (Ph.D.). Škola se zaměřuje kromě tradičních chemických odvětví i na výzkum biotechnologií, nanotechnologií, udržitelného růstu, nových zdrojů energie, ekologie a potravinářství. Mezi nové obory patří i farmakochemie, bioléčiva a molekulární inženýrství.\n\nVŠCHT Praha sídlí ve vysokoškolském kampusu v Praze 6-Dejvicích, který sdílí s ČVUT v Praze. VŠCHT sídlí ve třech budovách A, B a C. Budovy A a B se nacházejí v ulici Technická a budova C je nedaleko ve Studentské ulici.\n\nVysoká škola chemicko-technologická v Praze, jakožto přímý pokračovatel „Pražské polytechniky“, je jedním z nejstarších učilišť technické chemie na světě a největší vzdělávací institucí svého druhu ve středoevropském regionu s více než 200letou tradicí výuky technické chemie. Škola je členem (), () a ().\n\nOd roku 1920 má VŠCHT Praha více než 18 000 absolventů, kteří významným způsobem ovlivnili nejen úroveň českého chemického průmyslu, ale také náš každodenní život. Najdeme mezi nimi celou plejádu výjimečných, či známých osobností:\n\n\nKolej VŠCHT Sázava a Volha v areálu vysokoškolských kolejí v Praze 4 – Kunraticích mají kapacitu 1557 lůžek. VŠCHT Praha nadále zajišťuje (na základě smlouvy s VŠE a UK) provoz celého areálu vysokoškolských kolejí v Praze 4 – Kunraticích o celkové kapacitě cca 5 500 lůžek. Kolej Volha nabízí ubytování v jednolůžkových, dvoulůžkových a třílůžkových pokojích na buňkách (2 pokoje se společným sociálním zařízením) a v samostatných dvoulůžkových pokojích s vlastním sociálním zařízením.\n\nVŠCHT Praha vlastní a provozuje menzu umístěnou v areálu vysokoškolských kolejí v Praze 4 – Kunraticích, a to v přízemí objektu Volha. Menza disponuje kapacitou cca 200 míst. Menza poskytuje celodenní stravovací servis. Stravují se zde kromě studentů a zaměstnanců VŠCHT Praha i studenti ostatních VŠ – především pak VŠE, UK a ČVUT. Menza v roce 2011 vydala 111 500 tisíce jídel.\n\nHistorie školy sahá hluboko do minulých století a odvíjí se od počátků výuky chemie v českých zemích. Prudký průmyslový vývoj v 18. století související s významnými technickými a přírodními objevy si vynutil založení Královského stavovského učiliště (pražské polytechniky), na níž byla dne 10. 11. 1806 zahájena výuka ve dvou odděleních, matematickém a chemickém. Na chemickém oddělení byla vedle všeobecné chemie vyučována i praktická chemie zaměřená na sklářství, železářství, běličství a barvířství. Postupně se počet oborů technické chemie rozšířil o pivovarnictví, cukrovarnictví, analytickou chemii, chemickou analýzu minerálů a technických plynů a další obory. Ve století 19. působila na chemickém oboru Pražské polytechniky řada významných osobností tehdejší vědecké obce. Základy technické chemie v naší zemi položili mezinárodně uznávaní profesoři Karl Augustin Neumann (1771–1866), Karl Napoleon Balling (1805–1868) a například autor první české vysokoškolské učebnice chemie a zakladatel principů českého chemického názvosloví Vojtěch Šafařík (1829–1902).\n\nRoku 1920, po reorganizaci Pražské polytechniky, vzniká Vysoká škola chemicko-technologického inženýrství jako jedna ze sedmi škol nově vzniklého Českého vysokého učení technického (ČVUT). Prvním českým profesorem chemie byl Jan Staněk. Úroveň chemického učení na konci 19. století byla velmi vysoká a v první části 20. století dosáhl vynikající český chemik profesor Emil Votoček (1872–1950) významného mezinárodního ohlasu. Jeho jménem jsou nazvána nejvyšší ocenění, Votočkovo stipendium a Votočkova medaile, udělovaná VŠCHT Praha vynikajícím studentům a mimořádným osobnostem v oboru chemie. Vysoká škola přesídlila v 30. letech do novostavby dnešní budovy A (dále od Vítězného náměstí). Budova B byla určena pro fakultu zemědělskou, lesnickou a ústav Kloknerův. Na základní kámen se klepalo v roce 1925.\n\nPo znovuotevření českých vysokých škol v roce 1945 nese fakulta nejen nový název ale i nové zaměření. Po odsunu sudetských Němců ze Sudet, kde byla koncentrována většina chemického průmyslu (sklářství, petrochemie, dusíkatá chemie), chybí kapacity na její technologickou obsluhu a údržbu, jakož i výzkumný personál. Po roce 1948 z důvodu vzniku železné opony dále dochází k rozhodnutí přesunout část chemické výroby, především petrochemie a výroby výbušnin, do vnitrozemí. Proto vzniká i specializovaná škola s tímto zaměřením v Pardubicích. Současně se ČVUT dělí na klasickou techniku, které zůstává původní název ČVUT a 3 samostatné vysoké školy: Vysoká škola chemicko-technologická (VŠCHT), Vysoká škola zemědělská a Vysoká škola politická – později přejmenovaná na Vysokou školu ekonomickou (VŠE).\n\nSamostatná Vysoká škola chemicko-technologická v Praze tedy vznikla 1.9.1952 nedobrovolným rozdělením škol ČVUT z moci úřední, respektive politické a přejmenováním na původní předválečný název. Samostatná VŠCHT se od počátku skládala z fakulty organické technologie, fakulty anorganické technologie a fakulty potravinářské technologie. 1. září 1953 byla založena fakulta technologie paliv přejmenovaná v roce 1959 na fakultu technologie paliv a vody. V roce 1960 byla založena fakulta automatizace a ekonomiky. Přijímací řízení se před rokem 1960 skládalo pouze z pohovoru s vyučujícím, později pak byly zaveden písemné testy.\n\nVysoká škola chemicko-technologická v Praze se skládá ze čtyř fakult. Na všech čtyřech fakultách školy v současnosti studuje přibližně 4000 studentů. Na škole působí asi 780 zaměstnanců akademické obce, administrativního a technického personálu. Z tohoto počtu je asi 84 profesorů, 119 docentů a 265 odborných asistentů a 28 asistentů, kteří se podílejí na výchově nových odborníků. Univerzita se svými 4 fakultami chemického zaměření je ve světovém žebříčku na 881. místě s 299 body. Na Univerzitu Karlovu ztrácí 70 bodů a na větší školy (ČVUT, MU Brno, PU Olomouc) 11 bodů.\n\nNejvyšším představitelem VŠCHT Praha je rektor VŠCHT Praha. Tuto funkci zastává od ledna 2020 prof. Dr. RNDr. Pavel Matějka.\n\n\nJednotlivé fakulty se dělí na ústavy, které v 90. letech 20. století nahradily dřívější katedry. Na VŠCHT Praha je celkem 29 ústavů.\n\n\n\n\n\nNa předchůdci VŠCHT Praha, jako na prvním pracovišti v Československu, se chemické inženýrství jako předmět začalo vyučovat od roku 1950. V roce 1951 byl zde založen Ústav provozního inženýrství, později Katedra procesů a aparátů a nyní Ústav chemického inženýrství (ÚCHI). Zásluhu na založení tohoto progresivního oboru mají Prof. G.L. Standart, Dr.Sc. (původem z USA) a Prof. Ing. H. Steidl, Dr.Sc. Chemické inženýrství má proto na VŠCHT Praha tradici více jak 65 let a v současné době tvoří nedílnou součást tzv. společného základu u všech studijních oborů na VŠCHT.\n\nJsou jimi Správa účelových zařízení VŠCHT Praha, koleje VŠCHT Praha, kat. tělesné výchovy, společenských věd, jazyků, odd. praktického lékaře, útvar interního auditu, referát kontroly, sekretariát rektora, sekretariát kvestora, pedagogické oddělení, odd. celoživotního vzdělávání, odd. pro vědu a výzkum, personální odbor, odbor zásobování, ekonomický odbor, zahraniční oddělení, odd. rozvoje a výstavby, odd. komunikace, centrální laboratoře, výpočetní centrum, Sklářské dílny, ústřední mechanické dílny, Odbor energetiky a technických služeb, Centrum informačních služeb (vydavatelství, knihovna), Katedra ekonomiky a managementu.\n\nŠkola přijímá v posledních letech cca 1500 studentů do bakalářských oborů, přičemž do druhého ročníku se dostane cca 600 studentů a necelých 400 ročně bakalářské studium dokončí. Pro magisterské studium škola přijímá ročně cca 400 studentů. Studenti také volí své zástupce do Akademického senátu. Akademický senát školy má 24 členů, z toho každá fakulta je zastoupena 4 akademickými pracovníky a 2 studenty. Funkční období členů akademického senátu z řad akademických pracovníku je tříleté, funkční období členů z řad studentů dvouleté. Členství v akademickém senátu je neslučitelné s funkcí rektora, prorektora, děkana nebo proděkana. K platnosti voleb v každé volební skupině je třeba účasti nejméně 15% členů akademické obce. Akademický senát provede volbu kandidáta na rektora tak, že každý člen akademického senátu, chce-li odevzdat platný hlas, zakroužkuje ve volebním lístku pořadové číslo na abecedním seznamu u jednoho z kandidátů. Nezíská-li v prvním kole žádný z navrhovaných kandidátů platné hlasy nadpoloviční většiny všech členů akademického senátu, opakuje se volba s kandidátkou tvořenou dvěma kandidáty s největším počtem hlasů. V případě rovnosti počtu hlasů na druhém a dalších místech postoupí všichni kandidáti s tímto počtem hlasů. Zvolen je kandidát, pro kterého se vyslovila nadpoloviční většina všech členů akademického senátu. Nezíská-li ani ve druhém kole žádný z navrhovaných kandidátů platné hlasy nadpoloviční většiny všech členů akademického senátu, celá volba kandidáta na rektora se do jednoho měsíce opakuje. Návrh na odvolání rektora z funkce je přijat, jestliže se pro něj vyslovily nejméně tři pětiny všech členů akademického senátu.\n\nCelkové počty studentů v bakalářských a navazujících magisterských studijních programech v letech 2007 – 2012 (počty ze zahajovací statistiky vždy k 31. 10.) jsou zahrnuty v následující tabulce:\n\nV roce 2011 v bakalářském studiu meziročně vzrostl počet podaných přihlášek (+19 %) za současného zpřísnění výběru studentů ke studiu (meziroční pokles počtu přijatých ke studiu o 7 %). Zpřísnění výběru studentů do 1. ročníku dokumentuje i to, že v přijímacím řízení 2011/2012 se meziročně zvýšil počet nepřijatých ke studiu, a to o výrazných 181 %. V roce 2011 se relativně snížil počet přijatých z celkového počtu přihlášek na 67 %, přičemž v roce 2010 tento podíl činil 86 %. Data dále ukazují, že se meziročně zvýšil i počet studentů zapsaných ke studiu (+18 %) a v roce 2011 relativně narostl i podíl studentů, kteří skutečně nastoupili ke studiu, vztažený k počtu přijatých studentů (ze 46 % v roce 2009 na 52 % v roce 2010 a na 67 % v roce 2011).\n\nTabulka obsahuje počty studentů k 31. 10. 2012.\nTabulka obsahuje počty absolventů v roce 2012 a 2017.\nVŠCHT patřila a patří mezi nejtěžší vysoké školy. Propadovost je v mnoha letech vyšší než např. na MFF UK. Příčinou vysoké neúspěšnosti v I. ročníku bakalářského studia je pravděpodobně slabá připravenost absolventů středních škol na vysokoškolské studium, především pak nedostatečné znalosti z matematiky, chemie a fyziky, tj. základních disciplin potřebných pro studium na technické vysoké škole. VŠCHT Praha vychází studentům prvního ročníku vstříc úpravami studijních plánů a podmínek pro absolvování 1. semestru a I. ročníku, avšak jen s poměrně omezeným úspěchem, protože podstatný podíl studentů zapsaných do I. ročníku nemá zažité potřebné studijní návyky. Data počtu studentů a % ukončených studií z důvodu slabého prospěchu za školní rok 2009/2010\n\nData počtu studentů v prvním ročníku a % ukončených studií z důvodu slabého prospěchu za školní rok 2016/2017\n\n\n"}
{"id": "198427", "url": "https://cs.wikipedia.org/wiki?curid=198427", "title": "Podhoří (Troja)", "text": "Podhoří (Troja)\n\nPodhoří je osada na pravém břehu Vltavy v severní části Prahy, na katastrálním území Troja a v městské části Praha-Troja. Název pochází zřejmě z toho, že se místo nachází pod svahy (pod horou). Ve dvacátých letech minulého století měla osada něco přes 30 domovních čísel, od té doby se prakticky nerozrostla. Jediná zdejší pojmenovaná ulice se jmenuje V Podhoří (dříve Podhorská), nepočítáme-li příjezdovou komunikaci Pod Hrachovkou.\n\nV Podhoří se nachází klasicistně-empírová kaple sv. Václava, kterou v roce 1865 nechal postavit tehdejší majitel Lysolají dr. Vrzák. V průčelí má kaple nápis „Bůh s námi 1865“, po straně je (či byl) umístěn obraz z 18. století „Ježíšek podává třešně sv. Anně“. Od 1. ledna 1987 je kaple chráněnou památkou (rejstříkové číslo 41427/1-2097), kolem roku 1998 byla přestavěna péčí Sdružení pro záchranu kaple sv. Václava. (Č. p. 264, č. o. 13 v ulici V Podhoří)\n\nRegistrovanou památkou je tzv. \"Podhořský zámeček\" neboli \"Štěrbův letohrádek\", novorenesanční vila č.p. 284 z roku 1890 architekta Bohumila Štěrby. Do roku 2000 jej měla ve správě Pražská botanická zahrada, během té doby i poté zpustl a stal se zříceninou, později byl znovu zcela zrekonstruován.\n\nZajímavými stavbami jsou i novoklasicistní statky 268/5 a 270/3, novobarokní vila 275/12, novoklasicistní rodinné vily 277/16 a 266/18.\n\nVinné sklepy (octárna) č. p. 280/ č. o. 20, bývalé hospodářské stavení z počátku 20. století, bylo také v péči Pražské botanické zahrady. Kolem roku 2000 sloužil objekt umělcům.\n\nMezi Podhořím a Pražskou botanickou zahradou, poblíž přístaviště přívozu, stávala ještě v 50. letech 20. století usedlost Bosna s vycházkovým hostincem a domkářská kolonie. Postupně byly objekty likvidovány a nahrazovány smetištěm Pražské zoologické zahrady a staveništěm. Zachoval se pouze obytný dům č.p. 274 s kamenným pilířem chránícím jej z návodní strany.\n\nMezi konečnou autobusu a Vltavou se nyní nachází objekt patřící České zemědělské univerzitě.\n\nVýchodně od osady se nalézá usedlost Sklenářka - často starousedlíky označována jako Katovna.\n\nZajíždějí sem vybrané spoje autobusové linky 112, pokračující od Zoo Praha, a končí zde i další autobusová linka ze Zámků a Bohnic (linka 236). Přes Podhoří vede červeně značená turistická cesta č. 0005 podél Vltavy směrem do Klecánek. Ve stejném směru vede páteřní pražská pravobřežní cyklotrasa č. A 2 (ve starším číslování pouze č. 2). Od roku 2006 funguje z Podhoří přívoz do Podbaby.\n\nV severní části na osadu navazuje přírodní rezervace Podhoří.\n\n"}
{"id": "198428", "url": "https://cs.wikipedia.org/wiki?curid=198428", "title": "Josef Jáchym Redelmayer", "text": "Josef Jáchym Redelmayer\n\nJosef Jáchym Redelmayer (20. dubna 1727, Praha – 13. února 1788, Praha), byl český malíř, freskař a divadelní dekoratér pozdního rokoka.\n\nJako sedmnáctiletý přišel do učení k Fr. Müllerovi. Maloval dekorace pro pražské divadlo v Kotcích. Pro svůj talent a pracovitost si získal přízeň malíře Fr. Ant. Balka, s nímž pracoval společně, jako jeden z jeho nejlepších žáků. Těžil z dekorativního stylu berlínského malíře G. Galliho-Bibieny. Jeho malby v refektáři v Doksanech (před 1760) dokládají názorně, že se Redelmayer tak jako F. X. Palko dovolával Piazzettova a Tiepolova příkladu. Pracoval pro kláštery až do jejich josefinského rušení. Od Redelmayera se zachovalo jen několik prací. Známé jsou: obraz sv. Libora v Praze Na Karlově u milosrdných bratří (1771), fresky v kostele sv. Vojtěcha ve Vejprnicících, na kterých pracoval společně s Josefem Hagerem, stejně jako na dekoraci sálu a kaple na zámku v Bečvárech (1774), a fresky v chrámu P. Marie Pomocné v Praze u Brusky (společně s Fr. Ant. Balkem).\n\n"}
{"id": "198429", "url": "https://cs.wikipedia.org/wiki?curid=198429", "title": "Bodlín bezocasý", "text": "Bodlín bezocasý\n\nBodlín bezocasý, též tenrek, tanrek nebo armatus (\"Tenrec ecaudatus\") je největší druh bodlína. Je to savec připomínající ježka, který ve volné přírodě žije na Madagaskaru a několika okolních ostrovech.\n\n\nBodlín bezocasý je velký zavalitý bodlín se silným a svalnatým tělem a špičatým čenichem. Přední končetiny jsou delší než zadní, ocas téměř chybí. Srst je řídká a skládá se ze štětin a bodlin - mladým zvířatům se po hřbetě táhnou řady bílých tupých bodlin, které jsou u dospělců nahrazeny hřívou dlouhých tuhých chlupů, které se při podráždění naježí. Na zbytku těla je srst červenohnědá nebo šedohnědá, možné jsou i všechny odstíny mezi tím, někteří jedinci jsou i tmavě hnědí.\n\nBodlín bezocasý je stejně jako ostatní bodlíni velmi primitivní savec s nestálou tělesnou teplotou a vyvinutou kloakou; ze všech savců má nejvíc prsních bradavek, obvykle 12.\n\nBodlín bezocasý je endemit Madagaskaru a Komorských ostrovů, byl introdukován také na ostrovy Réunion, Mauricius a na Seychellské ostrovy. Běžně se vyskytuje jak na vnitrozemských plošinách, tak v pobřežním deštném lese, ale nevyskytuje se v jihozápadní části ostrova. Vyhledává místa s hustým podrostem v blízkosti vody, proto je nejhojnější v deštných pralesích na východě ostrova a také v okolí rýžových polí.\n\nBodlín bezocasý je samotářské zvíře s noční aktivitou, které přes den spí v norách ve tvaru písmene Y. Teprve v noci se vydávají za potravou - je to všežravec, loví bezobratlé živočichy, ještěrky, žáby nebo i malé savce, a sbírá také ovoce. Jeho hlavním smyslem při hledání potravy je hmat - pomocí dlouhých hmatových vousů nachází hmyz ve škvírách mezi kameny a pod kůrou spadaných kmenů.\n\nBudují si dva druhy podzemních nor, obvykle v blízkosti vody. Prvním typem je již zmíněná nora ve tvaru Y, se dvěma únikovými východy, kterou bodlíni používají většinu roku. V období od května do září, během suchých a horkých měsíců, upadají do stavu strnulosti (estivují). Pro tento účel slouží druhý typ, až dva metry hluboká nora s jediným vstupem, který bodlín zahází hlínou.\n\nSamec a samice se setkávají jen během období od října do listopadu, kdy se páří. Březost trvá 56-64 dní, mláďata se rodí v období největší hojnosti hmyzu. Bodlíni obvykle mívají jen jediný vrh do roka, jsou ale pozoruhodní množstvím mláďat v jednom vrhu - průměrně jich bývá 12 až 16, ale byl zaznamenán i vrh s 32 mláďaty (!).\n\nMláďata jsou altriciální, holá a slepá. Oči otvírají do 14 dnů věku, ve třech týdnech se vydávají na lov hmyzu spolu s matkou. Ve čtyřech týdnech přestávají pít mléko, brzy poté matku opouštějí. Mláďata mohou zůstat ještě nějakou dobu spolu, ale pak se z nich definitivně stávají dospělí samotářští bodlíni. V zajetí se dožívají až čtyř let.\n\nJe-li ohrožen, naježí se a výhrůžně syčí. Měkké chlupy ho ale nijak neochrání, zachraňuje se tedy spíše útěkem (běhá rychlostí až 40 km/h).\n\nVe své domovině jsou bodlíni bezocasí loveni pro chutné maso.\n\n\n\n"}
{"id": "198438", "url": "https://cs.wikipedia.org/wiki?curid=198438", "title": "Grand Prix Las Vegas 2007", "text": "Grand Prix Las Vegas 2007\n\nGrand Prix Las Vegas 2007 je zahajovacím závodem světové série formulových vozů Champ Car.\n\n\n"}
{"id": "198450", "url": "https://cs.wikipedia.org/wiki?curid=198450", "title": "Zloděj času", "text": "Zloděj času\n\nZloděj času je fantasy román britského spisovatele Terry Pratchetta, 26. ze série Zeměplocha.\n\nU slečny Oggové, která jednou bude nejlepší porodní bábou Zeměplochy, se objeví tajemná postava a žádá ji, aby se dostavila k porodu. Jenže ona ještě není nejlepší. Tajemný cizinec se tedy objeví za dalších dvacet let. A ona stále ještě není nejlepší. A zase uplyne dvacet let. A znovu se objeví tajemná postava a žádá Stařenku Oggovou, aby šla k porodu. Ona je nejlepší a proto jde. I když jí připadá zvláštní, že sníh na ramenou cizince byl stále stejný.\n\nJeremiáš Tikal nikdy nepoznal své rodiče. Jako novorozeně ho jednou našli hodináři z Cechu hodinářů před svým prahem v Ankh-Morporku a jak bylo zvykem, ujali se ho a vychovali. Stal se hodinářem. Jeremiáše nezajímalo nic, co se netýkalo hodin nebo času. Miloval přesnost a nesnášel zpoždění (hodiny, které neukazují přesný čas jsou… špatné). Proto když obdrží zakázku od tajemné Lady LeJeanové; vytvořit absolutně přesné hodiny. Skleněné hodiny.\n\nSlečna Zuzana Stohelitská je učitelka a učení ji baví. Proto nerada vidí, když se objeví Krysí Smrť s žádostí, aby navštívila svého dědečka. Zuzaniným dědečkem je Smrť. Ten jí oznámí, že se objevili Auditoři Reality, kteří se snaží zničit lidstvo, neboť vybočuje z vesmírných pravidel. Chtějí zastavit čas. Pomoci jim v tom má někdo, kdo k tomu má všechny předpoklady: Čas junior. Zuzana ho má najít a zastavení času mu zabránit. Smrť má však na práci jiné věci.\n\nV klášteře Oi Dong sídlí Mnichové historie starající se o to, aby Čas plynul vždy správně. Zde se objevuje nový, podivný žák, Lobsang Louda, který umí od přirozenosti s Časem provádět takové věci, které se ostatní mniši musí učit celý život. Na výchovu ho dostane Metař Lu-Tze, který mu pomáhá najít svou pravou Cestu. I v klášteře se objeví znamení, že s Časem se děje něco špatného. Lu-Tze a Lobsang se vydávají do Ankh-Morporku vše vyřešit.\n\nSkleněné hodiny jsou před dokončením, ale Lady LeJeanová (která je ve skutečnosti zhmotněním jednoho z Auditorů) se je rozhodne na poslední chvíli zničit, neboť se jí v novém těle zalíbilo a zalíbil se jí i Jeremiáš. Další z Auditorů, kteří již také mají svá těla jí v tom ale zabrání. Absolutně přesné skleněné hodiny jsou spuštěny a Čas se zastaví. Vše ustrne, kromě Lu-Tzeho a Lobsanga, kteří „jedou“ na záložní čas a Zuzany, která je \"skoro\" člověk a tak se umí pohybovat i mimo čas. Vše je náhle zaplaveno Auditory reality, kteří všechno pečlivě měří a váží. Proti nim se postaví Zuzana společně s Lobsangem. Jedinou zbraní, která na Auditory účinkuje jsou čokoládové bonbóny, neboť něco tak chuťově úžasného se nedá změřit a zvážit a Auditoři se jeden po druhém rozplývají. Konec světa nastal a tak se Smrť pokouší dát dohromady starou partu: Válku, Nákazu a Hladomor. Jenomže Válka se oženil a jak říká paní Válková, při Apokalypse se vždycky nachladí, Hladomor se nehodlá angažovat ve věci, ve které by byl jen do počtu a Nákaza se bojí. Nakonec se ale nechají přemluvit a všichni, Smrť, Hladomor, Nákaza a Válka vyrazí do Apokalypsy proti Auditorům. A s nimi i pátý z jezdců Chaos, (ten není tolik známý, neboť od nich odešel před tím, než začali být slavní jako Jezdci z Apokalypsy).\n\nV průběhu boje proti Auditorům se ukáže, že Čas měla syna. Tím jsou zároveň Jeremiáš i Lobsang. Po vítězství se „spojí“ v jednoho Lobsanga, společně se Zuzanou zničí skleněné hodiny a nastoupí na místo Času po své matce, která jde do důchodu. Zuzana pak se vrací zpátky do školy a Metař Lu-Tze zpět do chrámu.\n\n"}
{"id": "198457", "url": "https://cs.wikipedia.org/wiki?curid=198457", "title": "John Gill (horolezec)", "text": "John Gill (horolezec)\n\nJohn Gill (* 16. února 1937), přezdívaný „\"Master of rock\"“, americký král boulderingu v padesátých, šedesátých a sedmdesátých letech, se intenzivně, duševně stejně jako fyzicky, vyrovnával s lezením. Dnes je považován za prvního čistého sportovního lezce. Z muže, který při poznávání sebe sama používal horolezectví jako dopravního prostředku, byl učiněn otec moderního horolezeckého světa.\n\nVnější cestu Johna Gilla následovalo mnoho jiných — jeho shyby na jednom prstu, váha ve visu na jedné ruce a jeho četné boulderingové problémy motivovaly mnoho dnešních horolezců.\n\nPatří k několika americkým lezcům mezi hvězdami světového lezení, o kterých napsal Heinz Zak ve své knize \"Rock Stars\" z roku 1995.\n\n\n"}
{"id": "198460", "url": "https://cs.wikipedia.org/wiki?curid=198460", "title": "Sir Gawain a Zelený rytíř", "text": "Sir Gawain a Zelený rytíř\n\nSir Gawain a Zelený rytíř nebo též \"Pan Gawain a Zelený rytíř\" (\"Sir Gawain and the Green Knight\") je báseň pocházející z konce 14. století napsaná dialektem střední angličtiny z oblasti Northwest Midland. Jde o rytířský román v aliteračních verších. Rukopis, ve kterém se dochovala, je označován jako \"Cotton Nero A.x\" a je uložen v Britském muzeu. Kromě Sira Gawaina obsahuje ještě tři básně duchovního zaměření. Příběh Sira Gawaina náleží k artušovskému cyklu, s nímž se shoduje v pojetí některých témat jako jsou např. rytířské ctnosti.\n\nPříběh Sira Gawaina začíná na Nový rok na dvoře krále Artuše v Kamelotu. Zatímco všichni hodují a vyměňují si dary, do síně vjede obrovský Zelený rytíř na koni. Je vyzbrojen sekyrou a nese snítku cesmíny. Navrhne následující hru: kterýkoliv z rytířů má právo zasadit mu sekyrou jednu ránu, ale pod podmínkou, že Zelený rytíř do roka a do dne úder vrátí. Sir Gawain, nejmladší z Artušových rytířů, výzvu přijme a jediným úderem mu usekne hlavu. Rytíř však svou hlavu zvedne, připomene Gawainovi, že se s ním za rok a den setká v Zelené kapli, a odjede.\n\nDen po Všech svatých následujícího roku se Gawain ve svém nejlepším brnění a se svým koněm Gringoletem vydává na cestu, aby našel Zelenou kapli splnil dohodu s rytířem. Jeho štít nese znamení pentagramu, které mu má připomínat rytířské ctnosti. Z vnitřní strany štítu je vyobrazena Panna Maria, rovněž symbol ctnosti. Gawain putuje přes ostrov Anglesey, až nakonec na Štědrý večer dorazí ke hradu v hrabství West Midlands. Hradní pán Bertilak de Hautdesert a jeho krásná žena jsou vzácnou návštěvou potěšeni. Po štědrovečerní večeři se Bertilak ptá, co Gawaina zavedlo tak daleko od domova během svátků. Gawain mu poví o dohodnutém setkání a trvá na tom, že nazítří musí pokračovat v cestě. Bertilak odvětí, že svou návštěvu může prodloužit, protože Zelená kaple je vzdálená jen necelé dvě míle!\n\nPoté hradní pán oznámí, že se následující den vypraví na lov, ale přeje si, aby cestou znavený Gawain zůstal na hradě a odpočíval – může spát jak dlouho chce (nemusí vstát ani na mši) a jíst kdykoliv se mu zlíbí. Jeho žena mu bude dělat společnost. Ale aby byl den o něco zajímavější, navrhne hru: Gawain dostane jeho úlovek pod podmínkou, že mu bez vysvětlení dá vše, co ten den získá.\nPo Bertilakově odjezdu hradní paní navštíví Gawainův pokoj a pokouší se ho svádět, protože se doslechla, že Artušovi rytíři jsou úžasní milenci. Gawain však hodlá dodržet slib, že po dobu své cesty zůstane v celibátu, a dovolí jí jen jediný polibek. Bertilak mu toho večera předá jelena a Gawain jej na oplátku políbí. Podle dohody odmítne vysvětlit, od koho polibek získal. Dalšího dne se situace opakuje: Gawain opět zdvořile odmítne hradní paní a večer vymění za uloveného kance dva polibky. Třetího dne Gawain od Bertilakovy manželky přijme hedvábný zelený opasek jako dar na rozloučenou. Má ho prý ochránit před zraněním. Paní ale trvá na tom, aby se jejímu muži o dárku nezmiňoval a třikrát jej políbí. Toho večera se tedy koná výměna lišky za tři polibky. Opasek však Gawain zamlčí, aby jej mohl použít v nadcházejícím souboji se Zeleným rytířem, a tak vlastně poruší daný slib.\n\nNásledujícího dne se Gawain vypraví k Zelené kapli s opaskem ukrytým pod brněním. Doprovází ho jeden z Bertilakových strážců, který se však ke kapli bojí přiblížit. Gawain tedy pokračuje sám a objeví Zeleného rytíře, jak brousí sekyru. Podle dohody se Gawain skloní a očekává úder. Rytíř se rozmáchne, aby jej popravil, ale dvakrát úder zadrží. Zasáhne jej až napotřetí, ale ostří ho jen lehce škrábne na krku.\n\nPoté Zelený rytíř odhalí svou totožnost: po celou dobu to byl Bertilak de Hautdesert! Tři údery sekyrou, jak vysvětlí, byly odplatou za tři návštěvy hradní paní. Třetí rána, která způsobila zranění, je pak trestem za přijetí hedvábného opasku. Celou zkoušku na Gawaina připravila Morgana le Fay, milenka čaroděje Merlina, která zrovna pobývá v Bertilakově hradu. Gawain si zoufá nad svými útrapami, ale se Zeleným rytířem se rozejde v dobrém.\nPo návratu do Kamelotu popíše Artušovi své dobrodružství. Svěří se, že se cítí zahanben, protože podlehl svodům hradní paní, byť jen ve svých myšlenkách. Artuš odmítne, že by byl Gawain jakkoliv vinen a prohlásí, že všichni rytíři budou od té doby nosit zelenou šerpu na znamení Gawainovy odvahy a cti, ale i lidské slabosti.\n\nBáseň uzavírá motto: Hony soyt qui mal pence (Hanba tomu, jenž o tom smýšlí špatně)\n\nV rukopisu z 15. století označovaném jako Percy Folio se dochovalo rýmované převyprávění, které je známé pod názvem Zelený rytíř. Oproti původní básni je zápletka zjednodušena, některá jména pozměněna a pohnutky jednotlivých postav důkladněji vysvětleny.\n\nPostava podobná Zelenému rytíři se vyskytuje i v Koránu pod jménem Al-Khidr (což v arabštině znamená „zelený muž“). Al-Khidr se třikrát střetne s Mojžíšem, aby jej vystavil zkoušce. Jeho zdánlivě zlé úklady se však prokážou být vznešenými činy, které odvrátí skutečné zlo a odhalí dobro. Jak Zelený rytíř, tak Al-Khidr tedy slouží jako učitelé svatých a čestných mužů (Mojžíše a Gawaina), kteří musí potřikrát obstát ve zkoušce víry. Je proto možné, že postava Zeleného rytíře odvozuje svůj původ právě od Al-Khidra, jehož příběh do Evropy přinesli křižáci. Vlastní námět Sira Gawaina a Zeleného rytíře pak mohl vzniknout spojením arabského příběhu s keltskou tradicí a artušovskými legendami.\n\nV díle Artušova smrt (1485) sira Thomase Maloryho vystupuje nejen Gawain, ale i jeho bratr Gareth, který se utká se Zeleným rytířem a jeho bratrem Rudým rytířem. Není však jasné, zda Malory Sira Gawaina znal a byl jím ovlivněn.\n\nV anglické literatuře a lidové tradici zelená barva symbolizuje přírodu a její personifikované atributy, zejména plodnost a znovuzrození. Na druhou stranu ale odkazuje též k čarodějnictví a zlým silám, protože je v raném anglickém folklóru spojována s vílami a duchy a také s představou rozkladu a jedovatosti. Staří Keltové nikdy nenosili zelené oblečení, protože věřili, že tato barva přináší neštěstí a smrt. Vzhledem k těmto odlišným nebo dokonce protichůdným interpretacím tak zůstává význam zelené barvy v básni nejasný. Rovněž význam zeleného opasku, který měl původně Gawaina ochránit, je značně rozporuplný – stává se symbolem hanby a zbabělosti na jedné straně, ale i cti na straně druhé. Posuny symbolického významu mezi dobrem a zlem značí, že zelená barva zastupuje jak ničivé, tak i obrodné síly.\n\nZelený rytíř je jediná literární postava v zeleném své doby. Bývá interpretován jako zpodobení „Zeleného muže“ – přírodního božstva předkřesťanské Evropy symbolizujícího plodnost a znovuzrození – nebo jako ztělesnění samotného ďábla. Je však možné spatřovat v něm průnik obou těchto mocností, protože spojuje dobro, zlo, život i smrt. Tato interpretace se zároveň shoduje i s výše uvedenými aspekty zelené barvy.\n\nZnamení pentagramu na Gawainově štítu má v básni obzvlášť významné postavení. Slovo „pentagram“ se tu objevuje v anglickém jazyce poprvé. Rovněž jde o jediný případ, kdy jej postava z artušovských legend známá jako Gawain nese na svém štítu (většinou bývá zobrazován se znamením orla). Báseň pentagram vykládá jako symbol pravdy a věrnosti z časů krále Šalamouna a jako nekonečný uzel. Několik slok je věnováno popisu Gawainových ctností, které symbolizuje pět cípů pentagramu. Štít je pak spatřován jako znak křesťanské víry a Boží ochrany.\n\nPentagram bývá tradičně chápán spíše jako magické znamení. V Německu jej nazývali Drudenfuss a kreslili jej na prahy domů jako ochranu před zlem. Byl také spojován s magickou formulí, jejíž recitace měla probouzet síly v něm ukryté. Téměř nic však nenasvědčuje tomu, že by Gawainův pentagram s touto symbolikou souvisel.\n\nNení jasné, zda opasek odkazuje k sexuální symbolice. Nasvědčovalo by tomu srovnání s Písní o Nibelunzích, v níž je Brunhildin opasek důkazem toho, že sdílela lože s Guntherem. Feministické interpretace v opasku spatřují symbol ženské síly. Křesťanské interpretace naopak poukazují na fakt, že Gawain důvěřoval v jeho magické síly víc než v Boží pomoc, což způsobilo jeho zranění a později i jeho zahanbení.\n\n\nZdroj: anglická wiki\n"}
{"id": "198464", "url": "https://cs.wikipedia.org/wiki?curid=198464", "title": "Andula Sedláčková", "text": "Andula Sedláčková\n\nAndula Sedláčková (29. září 1887 Praha-Nové Město – 24. listopadu 1967 Praha), občanským jménem Anna Sedláčková, byla česká divadelní a filmová herečka, první česká filmová hvězda, držitelka státní ceny 1927, zasloužilá umělkyně 1967.\n\nNarodila se v divadelní rodině, herci byli její rodiče (otec Alois Sedláček, byl členem činohry a režisérem Národního divadla), matka Marcela i bratr Jára Sedláček, po celý život používala své zdrobnělé jméno Andula, jímž ji oslovovali její přátelé a obdivovatelé. Začínala hrát v Národním divadle, ještě jako šestnáctiletá elévka v představení \"Děti kapitána Granta\" (1903), dlouhá léta s menšími přestávkami byla členkou činohry Národního divadla (1905–1919, 1922–1923, 1925–1928, 1929–1933, krátce též v 1938), později zde hostovala. V letech 1919 až 1921 byla členkou Divadla na Vinohradech, kde později též často hostovala. Byla žačkou slavné herečky Marie Hübnerové (1862–1931). V roce 1939 založila vlastní Divadlo Anny Sedláčkové (DAS) v Jungmannově ulici (dnešní Mozarteum), které existovala v průběhu protektorátu šest sezón do roku 1944. Po atentátu na zastupujícího říšského protektora Reinharda Heydricha bylo DAS v roce 1942 na půl roku uzavřeno.\n\nNa divadelních scénách okouzlovala v rolích mladých půvabných žen od pubertálních dívek až po zralé ženy. Později se její tvorba posunula k náročnějším psychologickým rolím. Mezi její významné a ceněné role, napsané autory klasickými (Shakespeare, Schiller), ale i současnými (Sardou, Savoir, Duvernois, G. B. Shaw, Oscar Wilde, William S. Maugham) patří např. \"Cyprienna\" (Victorien Sardou, 1913), \"Líza Doolittlová\" v \"Pygmalionu\" (G. B. Shaw, 1913), \"Kleopatra\" v \"Caesarovi a Kleopatře\" (G. B. Shaw, 1917), \"Královna Kristýna (A. Strindberg, 1922) a \"Marie Stuartovna\" (F. Schiller, 1935).\n\nNejslavnější rolí, v které excelovala celkem třikrát, byla ovšem Margueritta Gautierová v \"Dámě s kaméliemi\" od (A. Dumas ml., 1916, 1928, 1934). Jejími partnery byli postupně Jiří Steimar, Hugo Haas a Otto Rubík.\n\nSama si vybírala repertoár, obvykle označovaný za konverzační nebo salónní, v němž dovedla vystihnout charaktery s nenuceným společenským vystupováním a francouzskou elegancí a šarmem. Vynikala hereckým mistrovstvím i osobním půvabem, jejím velkým hereckým vzorem byla francouzská herečka Sarah Bernhardtová. Podle ní si nějakou dobu vybírala i část repertoáru, vedle \"Dámy s kaméliemi\" také např. \"Orlík\" (Edmond Rostand, 1928) \"Walewská a Napoleon\" (Johan Bojer, 1932) aj.\n\nK jejím oblíbeným dramatikům patřil také například Jaroslav Hilbert (1871–1936), v jehož klíčových hrách vytvořila titulní postavy, např. Věru v \"Jejich štestí\" (1916), Jarinu v \"Hnízdu v bouři\" (1917), Irenu ve stejnojmenné hře \"Irena\" (1929), Milenu Matušovou ve hře \"Pěst\" (1930), ve hře \"Třidič štěrku\" (1930) nebo Marii Bílou ve hře \"Blíženci\" (1931). Ve 30. letech s úspěchem hrála postavy francouzského dramatika Marcela Acharda (1899–1974), např. \"Marcelina\" (1929), \"Domino\" (1932), \"Migo z Montparnassu\" (1934).\n\nProslavena byla svými častými spory s vedením obou divadel, odkud často odcházela. Čtyři roky trval ale také její soudní spor se spisovatelem Jaroslavem Mariou (1870–1942), který se o ní nelichotivým způsobem vyslovil ve svém eseji \"Hilar\" (1935).\n\nPo roce 1945 už vystupovala jenom zřídka. Zemřela na následky srážky s motocyklem u tehdejšího Tylova divadla (Stavovské divadlo). Herečkou byla i její dcera Marcella Sedláčková (1926–1969), která se narodila ze vztahu s ekonomem a politikem Františkem Xaverem Hodáčem (1883–1942). Andula byla dvakrát vdaná: nejprve s architektem Maxem Urbanem v letech 1911–1921, potom v období 1921–1942 s advokátem Josefem Kašparem.\n\nAndula Sedláčková se provdala za architekta a filmového tvůrce Maxe Urbana, s nímž založila roku 1912 filmovou společnost ASUM. Jsou považováni za průkopníky českého filmu; plakát k filmu \"Idyla ze staré Prahy\" z roku 1913 je považován za nejstarší český filmový plakát.\n\nSpolečnost fungovala ve skromných podmínkách, nejprve ve Vodičkově ulici č. 35, tzv. domečku, který patřil rodině Urbanů, později natáčeli také v pronajaté vile v Praze u železničního mostu. Krátké němé filmy, v nichž většinou hrála Andula Sedláčková hlavní postavy a jejími partnery byli často její otec nebo bratr, využívaly jednoduchých zápletek a intrik. Náměty nebyly náročné, byly psány často vyloženě „na tělo“ Andule Sedláčkové.\n\nVětšina z filmů společnosti ASUM se nedochovala, z některých zbyla jen torza. Výjimkou je kompletní kopie filmu \"Konec milování\" z roku 1913, která se zachovala; film se natáčel ve vile Urbanových pod Vyšehradem, exteriéry v Choceradech, na Jílovišti a v Šárce. Společnost ASUM vyrobila celkem 18 filmů, poslední v roce 1919.\n\nSedláčková ve společnosti působila i jako autorka námětů a scenáristka některých filmů. Po krachu společnosti ASUM Sedláčková i Urban na film zanevřeli a Sedláčková se pak objevovala ve filmu jen sporadicky. Umělecky nejhodnotnější její rolí byla role Kněžny v němé verzi adaptace Jiráskovy \"Lucerny\" (1925), kterou režíroval Karel Lamač (1897–1952).\n\nNaposledy se Sedláčková ve filmu objevila v jednom z prvních českých zvukových filmů \"Tajemství lékařovo\" (1930), který v Paříži natáčela podle námětu Jamese Barrieho americká společnost Paramount. Režíroval Julius Lébl a vedle Anduly v něm hráli také: Václav Vydra, Karel Jičínský, Růžena Šlemrová, Theodor Pištěk, Fred Bulín, Nina Ninon a Marie Buddeusová.\n\n\n\n\n"}
{"id": "198466", "url": "https://cs.wikipedia.org/wiki?curid=198466", "title": "Bodlín Telfairův", "text": "Bodlín Telfairův\n\nBodlín Telfairův, též bodlín drobný, bodlín menší nebo ježkobodlín Telfairův (\"Echinops telfairi\") je malý druh bodlína, ježkovi podobný savec, který je endemitem ostrova Madagaskar.\n\n\nZbarvení bodlin na hřbetě kolísá od bělavé po téměř černou v závislosti na množství melaninu, spodní stranu těla pokrývá jemná světlejší srst.\n\nBodlín Telfairův je endemit Madagaskaru, vyskytuje se hlavně v suchých lesích, křovinách, v polopouštních a suchých pobřežních oblastech na západě a jihozápadě ostrova.\n\nJsou aktivní v noci, přes den spí v dutinách stromů, pod kořeny nebo ve vlastních vyhrabaných norách. Nepříznivé období od května do září stráví ve stavu strnulosti. V přírodě občas hibernují v párech, v zoologických zahradách jsou k sobě relativně tolerantní, několik dospělých samic nebo pár mohou sdílet klec, samci se ale napadají.\n\nPáří se v listopadu, během období páření vylučují samci z předočních žláz mléčně zbarvený výměšek. Březost trvá 62-65 dní, obvykle se narodí 5-7 mláďat, které jsou už po měsíci samostatná.\n\nBodlín Telfairův se živí hlavně bezobratlými, případně myšími holátky. Potravu si hledá na zemi i ve větvích stromů, velmi dobře šplhá.\n\nV případě ohrožení se brání ostny; dovede se stočit do klubíčka, podobně jako ježci, také se pokouší vrazit bodliny do protivníka nebo kousnout.\n\nV Evropě je chován přibližně v šesti desítkách zoo, nejvíce ve Spojeném království. V rámci Česka se jedná o tyto zoo:\n\n\nPrvní bodlín Telfairův přišel do Zoo Praha v roce 1977. Od té doby se datuje souvislý chov tohoto druhu. První úspěšný odchov byl zaznamenán v roce 2011. Ke konci roku 2017 bylo chováno osm jedinců.\n\nTento druh je k vidění v pavilonu Afrika zblízka v horní části zoo.\n\n\n"}
{"id": "198472", "url": "https://cs.wikipedia.org/wiki?curid=198472", "title": "Otto Leixner von Grünberg", "text": "Otto Leixner von Grünberg\n\nOtto Leixner von Grünberg (24. dubna 1847 Zámek Žďár – 12. dubna 1907 Groß-Lichterfelde bei Berlin) byl německý spisovatel, básník, literární kritik, žurnalista a také historik umění.\n\nPřídomek „von Grünberg“ si Otto Leixner (známý též jako Otto von Leixner) zvolil podle Zelené hory se slavným poutním kostelem Jana Nepomuckého od Jana Blažeje Santiniho Aichla, tyčící se nad jeho rodištěm, obcí Zámek Žďár (od roku 1948 součást Města Žďáru, přejmenovaného roku 1950 na Žďár nad Sázavou).\n\nLeixner studoval ve Štýrském Hradci a v Mnichově estetiku a dějiny literatury, přičemž se zajímal o žurnalistiku a navštěvoval přednášky o španělské literatuře. Roku 1874 odešel do Berlína, kde byl jedním z redaktorů týdeníku „Gegenwart“ (vedl jej Paul Lindaus). Od roku 1883 redigoval také „Deutsche Roman-Zeitung“.\n\n\n\n\n\n\n"}
{"id": "198473", "url": "https://cs.wikipedia.org/wiki?curid=198473", "title": "Messerschmitt Me 209-II", "text": "Messerschmitt Me 209-II\n\nMesserschmitt Me 209-II byl německý jednomotorový stíhací letoun v době druhé světové války, který nebyl zaveden do služby.\n\nPrvní prototyp označený Me 209 V5 (SP+LJ) vzlétl poprvé 3. listopadu 1943 s pilotem Fritzem Wendelem. Označení Me 209 V5 bylo vybráno firmou Messerschmitt záměrně, aby RLM (Říšské ministerstvo letectví) nenabylo dojmu že jde o zcela nový stroj, ale že jde o vývoj předchozí závodní verze Me 209 V1-V4. Důvodem k tomu bylo, že v této době, byl německý průmysl vlivem okolností pod velikým tlakem. Protože musel vyrábět ve větších počtech než kdy dříve již zavedená letadla. Vývoj se tedy co nejvíce omezil na tyto již zavedené typy, jako třeba stíhací Bf 109 a Fw 190. Tímto se získání podpory pro vývoj a případné zavedení zcela nových letadel stalo velice problematické a každý projekt byl velice přísně posuzován z mnoha stanovisek ministerstvem letectví. Jenom pár opravdu pokrokových projektů mohlo pokračovat ve vývoji, jako třeba proudový Me 262.\n\nFirma Messerschmitt po odmítnutí předchozího zcela nového projektu stíhacího letadla Me 309 proto nechtěla opakovat stejnou chybu a přišla sice s radikálním vývojem Bf 109, ale s využítím až 65% stejných, již vyráběných dílů pro Bf 109 a s použitím staronového jména Me 209 aby vytvořila zdání vývoje původní konstrukce.\n\nNový Me 209 měl mít silnější motor a výzbroj než Bf 109, nové křídlo a široký podvozek.Trup měl být minimálně upravený z Bf 109.\n\nPro pohon byl vybrán velice nadějný motor Daimler Benz DB 603 A, který byl po uskutečnění několika letů nahrazen mírně výkonnější verzí DB 603G. Poháněl trojlistou automaticky stavitelnou vrtuli s konstantní rychlostí otáček typu Messerschmitt P8 o průměru 3,8 m. Prototyp V5 měl být vzorovým kusem pro sériově vyráběné Me 209 A-1, která měla být v základní verzi vyzbrojena jedním kanónem MK 108 ráže 30 mm, nebo jedním MG 151/20 ráže 20 mm a v kořenech křídel byly dva kulomety MG 131 ráže 13 mm. Existovaly ještě další doplňkové výzbrojní sady, které mohly základní výzbroj doplnit.\n\nV průběhu zkoušek přišlo říšské ministerstvo letectví s požadavkem zástavby jiného řadového motoru Junkers Jumo 213E o vzletovém výkonu 1287 kW pohánějícím třílistou vrtuli Junkers VS 19. Důvodem k tomu bylo, že motory Daimler Benz DB 603 nebyly k dispozici. Práce na pozměněném projektu byly zahájeny v listopadu 1943 a prototyp Me 209 V6 byl zalétán v dubnu 1944. Základní výzbroj se skládala z kanónu MK 108 ráže 30 mm střílejícím dutou hřídelí motoru a dvou kanónů MG 151 uložených v kořenech křídla. Na prototyp V6 měla navázat sériová verze Me 209 A-2.\n\nKonkurencí pro Messerschmitt Me 209 byla firma Focke-Wulf s projekty Fw 190 D a Ta 153. Vítěz tohoto zápolení měl nahradit vyráběné typy Bf 109G a Fw 190A, které tehdy (1943) začaly výkonově ztrácet nad nově se objevenými spojeneckými stíhacími stroji.\n\nPokračování ve vývoji bylo posuzováno hlavně na základě možnosti co nejvíce bezproblémového přechodu výroby na nový stroj, dále na výkonnostních parametrech a nesené výzbroje.\n\nVítězem se stala firma Focke-Wulf se svým Fw 190D, Me 209 se nakonec ukázal být vzhledem ke zdařilé modernizaci zavedeného Bf 109 a k zahájení výroby Me 262 jako zbytečný. \n\nFirma Messerschmitt provedla ještě několik testů s prototypy V5 a V6 \n\nTřetím prototypem, který patřil pod označení Me 209 byl nedokončený výškový stíhací Messerschmitt Me 209H, letoun měl zvětšené rozpětí křídel na hodnotu 14,63 m a byl poháněn výškovým motorem Daimler Benz DB 603U. Spojenecký nálet v únoru 1944 rozestavěný prototyp poškodil, celý program byl ukončen 30. června 1944 a výškový Me 209 již nevzlétl.\n\nMesserschmitt Me 209 V5 \n\n"}
{"id": "198474", "url": "https://cs.wikipedia.org/wiki?curid=198474", "title": "Ryžovna", "text": "Ryžovna\n\nRyžovna (do roku 1948 \"Sejfy\", ) je osada náležející k 6 km vzdálenému městu Boží Dar. Jeho součástí je od roku 1955. Dnes se zde nalézá devět domů z bývalých 70. Tři domy jsou v dobrém stavu, jeden se rekonstruuje a zbylé jsou neudržované. Katastrální území \"Ryžovna\" měří 2935 ha. V roce 2011 zde trvale nikdo nežil. V osadě se vyrábí Abertamský sýr.\n\nPrvní písemná zmínka o vesnici pochází z roku 1654.\n\nPři silnici do Hřebečné stával kostel svatého Václava zbořený roku 1968. Na jeho místě byl postaven památník.\n\n"}
{"id": "198475", "url": "https://cs.wikipedia.org/wiki?curid=198475", "title": "Stadio del Trampolino", "text": "Stadio del Trampolino\n\nStadio del Trampolino je sportovní areál určený pro skoky na lyžích nacházející se v piemontském středisku Pragelato. Nachází se zde můstky s konstrukčními body 125 m, 95 m, 60 m, 30 m a 15 m. Stavba celého areálu byla zahájena v roce 2003, konaly se zde zimní olympijské hry v roce 2006. Na středním můstku se zde v historii konala pouze tato akce, na velkém se skáčou závody světového, ale i kontinentálního poháru. Je typický tím, že leží v atypické nadmořské výšce, 1535 m n. m. Velmi nepravidelný vítr zde hodně ovlivňuje délku každého skoku.\n\n\n\n"}
{"id": "198492", "url": "https://cs.wikipedia.org/wiki?curid=198492", "title": "Show No Mercy", "text": "Show No Mercy\n\nShow No Mercy je debutové album americké thrash metalové skupiny Slayer. Producent Brian Slagel se skupinou smlouvu podepsal po zhlédnutí jejich verze skladby „Phantom of the Opera“, původně od Iron Maiden. Skupina si však toto album musela financovat sama, využívaje úspor baskytaristy Toma, který tehdy pracoval jako respirační terapeut, a půjček od Kerryho otce.\n\nAčkoli skupina neměla dostatek času prodat nějaké nahrávky během turné, album se stalo nejlepším prodejem Metal Blade Records.\n\nPět tisíc kopií bylo průměrný předpoklad.Show No Mercy pokračovalo v prodeji mezi 15.500 a 20.000 kopiemi ve Spojených státech; Ve světe prodali více jak 15.000 kusů.\n\n\nDotisk z roku 1987 obsahuje i skladby \"Haunting the Chapel\", \"Captor of Sin\" a \"Chemical Warfare\" z EP \"Haunting the Chapel\". Znovuvydání z roku 1994 obsahuje skladby \"Aggressive Perfector\" a \"Chemical Warfare\" - i některé vinylové kopie obsahují skladbu \"Aggressive Perfector\".\n\n"}
{"id": "198498", "url": "https://cs.wikipedia.org/wiki?curid=198498", "title": "Roman Sikora", "text": "Roman Sikora\n\nRoman Sikora (* 3. července 1970 Třinec) je současný český dramatik a novinář.\n\nRoman Sikora absolvoval na Divadelní fakultě JAMU obor činoherní dramaturgie v ateliéru prof. Bořivoje Srby. V současné době žije v Praze, kde občasně spolupracuje s Deníkem Referendum a A2larmem. Jako divadelní kritik psal pro Lidové noviny, Český rozhlas 3 Vltava, Svět a divadlo atd.\n\nZa hru \"Smetení Antigony\" obdržel roku 1997 2. cenu v dramatické soutěži Ceny Alfréda Radoka. Některé jeho hry jsou přeloženy do cizích jazyků (němčina, maďarština, francouzština, slovenština). V roce 2007 o něm byl natočen filmový portrét \"Sikora. Malý osobní marketingový epos\" (režie Ivo Bystřičan).\n\nV pražském Švandově divadle se úspěšně hrála jeho politická satira \"Zpověď masochisty\", nezávislé brněnské Divadlo Feste uvedlo jeho hru \"Pohřbívání\", která divákům nabídla možnost sledovat exkluzivní přímý přenos z pohřbu Václava Klause.\n\n\"Zpověď masochisty\" byla uvedena také v Bernu ve Švýcarsku, s úspěchem se hrála v estonském Tallinnu, na několika polských scénách, v německém Dortmundu, v Paříži, v Sao Paulu a v Rostově na Donu v Rusku.\n\nV rámci spolupráce s režisérem Martinem Čičvákem vytvořil pro Národní divadlo v Brně i dvě adaptace klasických děl, Lysistrata/Aiás (prem. 20.6. 2014) a Běsi (prem.17.12. 2015). \n\nPražské nakladelství Brkola vydalo v roce 2016 sborník vybraných divadelních her Romana Sikora pod názvem Hry: Labyrint světa a ráj biče. \n\nV roce 2017 zvítězil Roman Sikora se svou hrou Zámek na Loiře v dramatické soutěži Talking About Borders pořádané Státním divadlem Norimberk, které tuto hru uvede v červnu 2018.\n\n\n"}
{"id": "198501", "url": "https://cs.wikipedia.org/wiki?curid=198501", "title": "Litevská armáda", "text": "Litevská armáda\n\nLitevská armáda ( \"Lietuvos ginkluotosios pajėgos\") jsou ozbrojené síly Litvy. Je podřízena litevskému ministerstvu obrany, jejím vrchním velitelem v případě války je podle ústavy litevský prezident.\nOd roku 2004 je litevská armáda součástí NATO. Má přibližně 15 000 příslušníků (z toho asi 2400 civilních zaměstnanců) a zálohu tvoří 100 000 rezervistů.\n\nLitevská armáda se dělí na:\n\nV lednu 1923 obsadili Litevci přístav Klaipėda. V roce 1940 byla Litva připojena k Sovětskému svazu. Za druhé světové války bylo území Litvy okupováno Německem. V roce 1944 bylo území Litvy znovu okupováno jednotkami Sovětského svazu. Pod nadvládou SSSR zůstala Litva až do Gorbačovovy perestrojky a prohlášení nezávislosti po neúspěšném pokusu o převrat ruskými konzervativními komunisty potlačeným Borisem Jelcinem v roce 1991.\n\n"}
{"id": "198503", "url": "https://cs.wikipedia.org/wiki?curid=198503", "title": "Trojský most (rozcestník)", "text": "Trojský most (rozcestník)\n\nTrojský most může být označení více mostů v Praze-Troji:\n\nJako oficiální název:\nJako neoficiální název:\n"}
{"id": "198509", "url": "https://cs.wikipedia.org/wiki?curid=198509", "title": "Myš bodlinatá Hunterova", "text": "Myš bodlinatá Hunterova\n\nMyš bodlinatá Hunterova, též bodlinatka Hunterova nebo bodlinatka nilská (\"Acomys cahirinus\" \"cf. hunteri\") je poddruh myši bodlinaté, který se přirozeně vyskytuje v severní Africe, zvláště v Egyptě.\n\nŽije v polopouštních skalnatých biotopech a v potravě jí převládají semena a sušší plody.\n\nBodlinatka Hunterova je nenáročné zvíře, které je vděčným chovancem zoologických zahrad.\n\n\n"}
{"id": "198517", "url": "https://cs.wikipedia.org/wiki?curid=198517", "title": "Římskokatolická církev na Litvě", "text": "Římskokatolická církev na Litvě\n\nŘímskokatolická církev je největší organizovanou náboženskou skupinou na Litvě, kde má významný společenský vliv. Hlásí se k ní cca 2,8 miliónů obyvatel (cca 80 % celé litevské populace). Katolickým patronem Litvy je sv. Kazimír (†1484).\n\nKatolictví přijala Litva, poslední pohanský stát Evropy, až dosti pozdě (v letech 1387/1417), a to z důvodu sebezáchovy před velmi silným politicko-vojenským tlakem Řádu německých rytířů a jeho evropských spojenců. Postupem staletí se však s napůl vnucenou vírou Litevci stotožnili a po roce 1795, kdy zanikl polsko-litevský stát, se katolictví stalo významným národně-identifikačním prvkem, jenž pomáhal vzdorovat rusifikačnímu a centralizačnímu útlaku i snahám o asimilaci, a to jak v rámci carského impéria, tak zejména později Sovětského svazu – v obou případech se nepřítel lišil také v náboženské rovině (v prvním případě šlo o pravoslaví, v druhém o militantní ateismus). Zejména v období nejtvrdšího teroru ze strany sovětských orgánů ve 40. a 50. letech 20. století zahynulo mnoho litevských katolíků mučednickou smrtí.\n\nCírkev je organizována do dvou provincií (vilniuské a kaunaské) o sedmi (arci)diecézích:\n\n\n\n\n\n"}
{"id": "198527", "url": "https://cs.wikipedia.org/wiki?curid=198527", "title": "Pavel Trtílek", "text": "Pavel Trtílek\n\nPavel Trtílek (* 6. září 1977, Brno) je český dramatik, prozaik a překladatel. V roce 2002 absolvoval divadelní dramaturgii na Divadelní fakultě JAMU, kde od roku 2007 působí jako pedagog v ateliéru prof. Václava Cejpka. Žije a tvoří v Brně.\n\nVětšina jeho divadelních her byla uvedena českými profesionálními i neprofesionálními soubory, mnohé byly uvedeny i v zahraničí. Rozhlasovou hru Ave Maria nahrál v roce 2007 Český rozhlas. V dubnu 2013 vydalo nakladatelství Větrné mlýny jeho prozaický debut \"Poslední kniha\".\n\nJe držitelem několika ocenění: Za hru \"Poslední večeře\" obdržel v roce 2004 v dramatické soutěži Cenu Alfréda Radoka, hry \"Špína\", \"Můj krásný svět\" a \"Večer umělců\" se umístily ve finále této soutěže. Za hru \"Pět set milionů Číňanů míří na západ hledat si nevěsty\" získal roku 2010 italskou cenu Lago Gerundo v kategorii současné evropské drama. V roce 2011 v divadle Husa na provázku převzal Cenu Konstantina Trepleva za hru \"Večer umělců\". Hra \"Sestřičky\" zvítězila v roce 2012 na festivalu současné evropské dramatiky Les Eurotopiques ve francouzském Lille. V roce 2014 získal za hru \"Bezesná noc \"slovenské ocenění Dráma 2013 za nejlepší původní slovenskou a českou hru.\n\n\n\n\n\n"}
{"id": "198530", "url": "https://cs.wikipedia.org/wiki?curid=198530", "title": "Beyoncé", "text": "Beyoncé\n\nBeyoncé Giselle Knowles-Carter (* 4. září 1981 Houston, Texas), známá pod jménem Beyoncé (výslovnost [biːˈɑn.seɪ]), je americká zpěvačka, herečka, producentka, textařka a módní návrhářka. \n\nNarodila se a vyrůstala v Houstonu, Texas. Během dětství se účastnila mnoha pěveckých a tanečních soutěží. Slavnou zpěvačkou se stala již v devadesátých let jako vůdčí členka dívčí R&B skupiny Destiny's Child, která se stala jednou z nejúspěšnějších dívčích skupin na světě. Pro svůj herecký debut si roku 2002 vybrala film \"Austin Powers in Goldmember\".\n\nV roce 2003 vydala své první sólové album \"Dangerously in Love\". Díky této desce, která se stala pátou nejprodávanější roku 2003, vyhrála prvních pět cen Grammy jako sólová zpěvačka. Díky hitům „Crazy in Love“ a „Baby Boy“ se umístila na vrcholu žebříčku \"Billboard Hot 100.\" Po zakončení spolupráce se skupinou Destiny's Child, vydala v roce 2006 své druhé studiové album \"B'Day\" . Album obsahuje hity jako \"Déjà Vu\", \"Irreplaceable\" nebo \"Beautiful Liar\". Vedle úspěšné hudební kariéry pokračovala v té filmové. Zahrála si ve filmech \"Růžový panter \" a \"Posedlá\" Za účinkování v adaptaci muzikálu Dreamgirls získala 2 nominace na cenách Zlatý glóbus. Svatba s Jay-Z a filmová rolle Etty James ve filmu \"Cadillac Records\" jí inspirovali k vydání třetí desky \"I Am… Sasha Fierce.\" Desku vydala v roce 2008 jako 2CD. První disk obsahuje převážně balady a druhý disk písně v rychlejším tempu. Beyoncé na desce představila své alter ego - Sasha Fierce. Deska získala šest cen Grammy mj. v kategorii Píseň roku za \"Single Ladies (Put a Ring on It)\". V roce 2010 si zpěvačka udělala pracovní pauzu a čerpala inspiraci pro nové album. To vyšlo v roce 2011 a je pojmenované po nejoblíbenější číslici Beyoncé - \"4\". Na desce nalezneme hudební styly: funk ze sedmdesátých let, pop z osmdesátých let a soul z let devadesátých. Promo píseň k této desce se stala \"Run The World (Girls)\", která se zabývá feminismem. V roce 2013 vydala neohlášeně své eponymní album \"Beyoncé\", které se od ostatních liší hudením stylem a tématy. Je to také její první \"vizuální album\". Ke každé písni totiž natočila také videoklip. Šestou studiovou desku vydala v roce 2016 a pojmenovala ji \"Lemonade\". Zasloužila se o velký komerční úspěch. Pozitivní zpětnou vazbu dostala také od fanoušků a kritiků. V roce 2016 se stala nejlépe prodávající deskou roku.\n\nV rámci celé své kariéry prodala více než 100 miliónů hudebních nosičů, což ji řadí mezi nejprodávanější umělce všech dob.\n\nBeyoncé vyhrála 22 cen Grammy a získala 63 nominací, což se nikdy nepovedlo žádné jiné umělkyni. Je nejvíce oceňovanou umělkyní v historii MTV Video Music Awards s 24 cenami. Společnost Recording Industry Association of America ji ocenila jako nejvýznamnější umělkyní desetiletí v USA. V roce 2009 jí Billboard udělil cenu za nejlepší písně hrající v rádiu za poslední dekádu, cenu nejlepší umělkyně desetiletí a v roce 2011 jí udělil cenu Millennium Award. V roce 2014 se stala nejlépe placenou Afroameričankou a časopis Time ji, druhý rok po sobě, zařadil do seznamu 100 nejvlivnějších lidí.\n\nBeyoncé se narodila v Houstonu, Texas jako dcera Mathewa Knowlese, manažera a producenta, a Tiny Knowlesové, kadeřnice a projektantky. Jméno Beyoncé dostala na počest své matky, která se za svobodna jmenovala Beyincé. Její mladší sestra Solange Knowles je zpěvačka, modelka a herečka. \n\nV Houstonu navštěvovala školu St. Mary's Montessori School, kde se účastnila tanečních hodin baletu a jazzu. Její pěvecký talent byl objeven právě na této škole, když taneční instruktor začal pobrukovat píseň a Beyoncé ji dozpívala. Když zjistil, že je v ní pěvecký talent, začal ji přihlašovat do soutěží. V sedmi letech se zúčastnila první pěvecké soutěže, kde zazpívala píseň „\"Imagine\"” Johna Lennona. Tuto soutěž vyhrála a diváci ji věnovali ovace vestoje. Účast v soutěžích pokračovala, a tak Beyoncé zvítězila ve více než třiceti regionálních tanečních nebo pěveckých soutěžích. Tina Knowles přiznala, že její dcera byla jako dítě velice nesmělá, ale při vstupu na pódium nesmělost opadla a zatoužila být profesionální zpěvačkou. V roce 1990 navštěvovala hudební školu Parker Elementary School V Houstonu, kde byla členkou sboru.. Více než dva roky vystupovala v kostele St. John’s United Methodist Church jako sólová i sborová členka.\n\nV osmi letech, během jednoho z konkurzů, poznala LaTaviu Robersonovou. Obě, společně s kamarádkou Beyoncé Kelly Rowlandovou, založily skupinu Girl's Tyme. Počet členek se zvýšil na šest. Dívčí skupina se stala populární v celých Spojených státech amerických. Tento úspěch zaznamenal také hudební producent Arne Fragner a pozval skupinu Girl’s Tyme do svého studia v Kalifornii. Zde určil Beyoncé jako hlavní členku skupiny a přihlásil skupinu do, v té době nejpopulárnější soutěž pro mladé talenty, Star Search. Avšak v soutěži Girl’s Tyme neuspěly, protože, jak přiznala Beyoncé později, jejich píseň nebyla kvalitní.\n\nV roce 1995 se Mathew Knowles se stal managerem skupiny jeho dcery. Mathew snížil počet členek ve skupině na čtyři. Skupina cvičila a vystupovala v kadeřnickém salóně Tiny. Později začala vystupovat jako předkapela jiných umělců R&B. Za úspěchem skupiny nestál jen Mathew, ale i Tina, která pro ně šila a projektovala kostýmy. Po mnoha předzpíváních se nakonec skupina rozhodla podepsat kontrakt z vydavatelstvím Elektra Records. Dívky se přestěhovaly do Atlanty, aby mohly nahrát své první profesionální písně. Vydavatelství však s nimi kontrakt rozvázalo. Častější pracovní spory měly dopad na manželství rodičů Beyoncé. Mathew a Tina se, když bylo Beyoncé 14 let, odloučili. \n\n5. října 1995 se skupiny ujal americký hudebník a producent Dwayne Wiggins, který pomohl dívkám začít natáčet první album s vydavatelstvím Sony Music. \n\nV roce 1996 se Mathew a Tina vrátili k sobě a o rok později skupina podepsala kontrakt s vydavatelstvím Columbia Records. \n\nV roce 1993 si skupina změnila název na Destiny’s Child. Inspirací pro toto rozhodnutí se stala kniha Izajáš. Roku 1997 podepsala skupina kontrakt s vydavatelstvím Columbia Records. V ten stejný rok nahráli svou první píseň „\"Killing Time\"”, která se stala součástí soundtracku k filmu Muži v černém. V roce 1998 vydala skupina své první album, které pojmenovala \"Destiny’s Child\". Na albu se nachází jejich první hit „No, No, No”. Deska přinesla Destiny’s Child slávu v celých Spojených státech amerických a byla oceněna třemi cenami Soul Train Music Awards. V roce 1999 jim ještě větší slávu přineslo vydání desky \"The Writing's on the Wall.\" Na albu se nachází jedny z nejúspěšnějších singlů \"„\"Say My Name\"”,\" „Bills, Bills, Bills” a „Jumpin′ Jumpin′”. Píseň „Say My Name” získala cenu Grammy za nejlepší R&B píseň duetu nebo skupiny. Deska \"The Writing’s on the Wall\" se prodala ve více než 13 miliónech kusech a stala se přelomovou deskou v tvorbě Destiny’s Child. Skupina za něj získala šest nominací na cenu Grammy, přičemž za dvě získala samotné ceny. V tomto roce nahrála Beyoncé s Marcem Nelsonem, originálním členem kapely Boyz II Men, píseň „After All Is Said and Done“, která byla použita jako soundtrack k filmu Svatebčané. \n\nČlenky skupiny Luckett a Roberson nebyly spokojené s tím, jak Mathew řídí skupinu. Obě byly nahrazené Farrah Franklinovou a Michelle Williamsovou. Beyoncé se stala Luckettou a Robersonou veřejně obviňovanou, že za jejich odchod může právě ona. Ve stejnou dobu opouští Beyoncé i její přítel. Díky těmto traumatickým zkušenostem se stáhla z veřejného života a propadla depresím. V těchto chvílích jí nejvíce pomohla její matka Tina. Skupinu po pěti měsících opustila i Farrah a zůstaly pouze Beyoncé, Kelly Rowland a Michelle Williams. Po konečném ustálení skupiny nahrálo trio píseň „Independent Women Part I“, která zazněla ve filmu \"Charlieho andílci\". Píseň se stala nejpopulárnějším singlem v kariéře skupiny. Na vrcholu žebříčku Billboard Hot 100 byla jedenáct týdnů.\n\nTřetí album skupiny, \"Survivor\" , bylo vydané v roce 2001 a debutovalo na 1. místě žebříčku Billboard 200. Během prvního týdne se prodalo více než 663 tisíc desek. Celosvětově se jich prodalo přes 10 miliónů. Na vrcholu žebříčku Hot 100 se umístily singly „Survivor” a „Bootylicious” a píseň „\"Survivo\"r” získala cenu Grammy za nejlepší R&B píseň duetu nebo skupiny. Ve stejném roce získala Beyoncé cenu za nejlepší skladatelku roku. Stala se tak první Afroameričankou, které se to povedlo a teprve druhou ženou, která toto ocenění získala. \n\nPo premiéře vánoční desky \"8 Days of Christmas\" ohlásila skupina pauzu, protože všechny členky chtěly začít sólovou dráhu. \n\nV listopadu 2004 vydala skupina své poslední album, které nazvaly \"Destiny Fulfilled\".\n\nPrvním sólovým počinem Beyoncé bylo v říjnu roku 2002 hostování na úspěšné nahrávce rappera Jay-Z - \"03 Bonnie & Clyde\", která se umístila na vrcholu žebříčku Billboard Hot 100. Po premiérách alb Kelly Rowland a Michelle Williams, vydala Beyoncé svoji první sólovou desku \"Dangerously in Love,\" která měla premiéru v červnu roku 2003\".\" Album se ihned dostalo na vrchol žebříčku Billboard 200 a na první místo prodejnosti v USA. Jen za první týden se prodalo více než 317 tisíc kopií. Ve Spojených státech amerických získal za prodej 4x platinové ocenění. Alba se jen v USA prodalo přes 4 miliony kusů a celosvětově se prodalo více než 11 miliónů. První singl z desky, píseň „Crazy In Love“, na které se objevuje i Jay-Z, se stal úspěšným na celém světě. Dobyl snad všechny možné hitparády a jen v USA strávil na prvním místě neskutečných osm týdnů. Úspěch Beyoncé slavila také ve Velké Británii, protože na vrcholu hitparády byl její singl i album zároveň. Beyoncé se navíc stala teprve třetím umělcem, který dobyl hitparádu ve stejnou chvíli v Americe i ve Velké Británii. Druhý singl z desky „Baby Boy“ byl neméně úspěšný. Na nahrávce spolupracovala se zpěvákem Seanem Paulem a společnými silami překonali osmitýdenní vedení \"„Crazy in Love”\" o jeden týden. Další úspěšné singly z desky byly „Me, Myself and I“ a „Naughty Girl“ Při udělovaní cen Grammy za rok 2004 si odnesla hned pět cen např. za nejlepší píseň R&B („Crazy in Love”), nejlepší vokální píseň R&B („Dangerously in Love 2”) nebo nejlepší album R&B (\"Dangerously in Love\"). Za album získala mnoho dalších ocenění, včetně ceny BRIT Awards za nejlepšího mezinárodního umělce.\n\nV listopadu roku 2003 odjela Beyoncé do Evropy na turné Dangerously in Love Tour. V březnu roku 2004 se přidala k Missy Elliott a Alicii Keys na turné Verizon Ladies First Tour po Severní Americe. V prosinci 2005 vydala píseň \"Check on It\" společně s rapperem Slim Thugem. Píseň se objevila na soundtracku k filmu \"Růžový partner\".\n\nV roce 2004 plánovala Beyoncé vydat pokračování desky \"Dangerously in Love\", která by obsahovala několik písní, které se nevydaly na první desce. Časově jí to však nevycházelo, protože nahrávala poslední album Destiny’s Child. Ve stejný rok zazpívala hymnu Spojených států amerických během finále fotbalového utkání Super Bowlu XXXVIII v Houstonu. Přiznala, že si tím splnila svůj dětský sen.\n\nPo tříleté pauze se Beyoncé vrátila s Kelly Rowland a Michelle Williams do nahrávacího studia, aby nahrály poslední album Destiny’s Child. Album nazvaly \"Destiny Fulfilled\" a bylo vydáno v listopadu roku 2004. Skupina odjela na turné \"Destiny Fulfilled... and Lovin' It\", které trvalo od dubna do května roku 2005. Během koncertu v Barceloně skupina oznámila, že po ukončení tohoto turné jako skupina končí. . V říjnu roku 2005 se začalo prodávat album \"#1's\", které obsahuje všechny nejúspěšnější a nejznámější písně Destiny’s Child. Mezi nimi se objevily i tři nové písně jako např. „Stand Up for Love“. \n\nV březnu roku 2006 získala skupina hvězdu na Hollywoodském chodníku slávy. Skupina byla uznána za nejlépe prodávající ženskou hudební skupinou na světě.\n\nPo natáčení adaptace muzikálu \"Dreamgirls\" pracovala Beyoncé nad druhou deskou bez konkrétního plánu. MTV News řekla: „Když se ukončilo natáčení měla jsem v sobě tolik inspirace, tolik emocí a mnoho nápadů.” Producenti desky jsou mj. Rich Harrison, Rodney Jerkins a Sean Garrett a materiál byl natočen v Sony Music Studios v New Yorku. Deska byla natočená za tři týdny a Beyoncé je spoluautorkou téměř všech písní.\n\nDruhé sólové album, \"B'Day,\" vyšlo 4. září 2006, přesně v den jejich 25. narozenin. Album se dostalo na žebříček ankety Billboard 200, ihned se usadilo na prvním místě prodejního žebříčku a v prvním týdnu se jej prodalo přes 541 000 kusů.. Ve Spojených státech amerických získalo za prodej 3x platinové ocenění. Hlavní singl „Deja Vu“, nahraný společně s Jay-Z, se umístil na 1. místě ve Velké Británii. Druhý singl \"Ring the Alarm\" zaznamenal také úspěch. Píseň se v první týden prodeje dostala na dvanácté místo, ale nejvyšší umístění nakonec zaznamenala jen o dvě příčky výše. Nejúspěšnějším singlem se stal až ten třetí v pořadí - \"Irreplaceable\". Vydržel na čísle jedna Billboard Hot 100 celých deset týdnů. Další singly z desky byly „Get Me Bodied“ a „Green Light“. Na konci února vydala duet „Beautiful Liar\"“\" společně se Shakirou. Píseň úspěšně zaútočila na hitparádové žebříčky.\n\n3. dubna roku 2007 vyšla deluxe edice desky \"B’Day\", která obsahuje pět nových písní mj. španělské verze písní „\"Irreplaceable\"” a „\"Listen\"”. Ve stejný den vyšlo také DVD \"B’Day Anthology Video Album,\" které je složeno z deseti videoklipů do písní z desky \"B’Day.\" Beyoncé vyrazila na koncertní turné The Beyoncé Experience se kterým navštívila 96 míst na celém světě. Záznam koncertu z Los Angeles vydala na DVD \"The Beyoncé Experience Live\".\n\nV roce 2006 získala pět nominací na Grammy, z nichž proměnila ve vítězství jen jednu, v kategorii Nejlepší R&B album. Na předávání cen American Music Awards získala cenu za nejlepšího amerického umělce na mezinárodní scéně. Tím se stala první ženou, která takovou cenu dostala. \n\nTřetí studiové album, \"I Am… Sasha Fierce,\" bylo vydáno 18. listopadu roku 2008. Zpěvačka vysvětlila, že titulový název Sasha Fierce je její alter ego. Album obsahuje 2 CD. Na prvním CD \"I am...\" najdeme převážně balady. Druhé CD \"Sasha Fierce\" obsahuje rychlé songy. Před premiérou desky byly vydány dva singly: „If I Were a Boy“ a „Single Ladies (Put a Ring on It\")\"“. Píseň „If I Were a Boy” se umisťovala na žebříčcích hitparád na celém světě, obzvlášť v Evropě. Píseň „Single Ladies (Put a Ring on It)” se dostala na 1. místo v žebříčku Billboard Hot 100, kde byla přes čtyři týdny. Část kritiků porovnávala píseň do „Respect“ Arethy Franklinové nebo do „I Will Survive” Glorie Gaynorové, vzhledem k tématu nezávislosti žen. \n\nVideoklip k písni „Single Ladies (Put a Ring on It)” získal mnoho cen mj. cenu BET Awards za nejlepší videoklip roku. Videoklip získal devět nominací na cenách MTV Video Music Awards a ve vítězství proměnil tři z nich, ale nezískal cenu - nejlepší ženský videoklip. Tu získal videoklip k písni „You Belong with Me“ Taylor Swiftové. Když Swiftová děkovala za cenu byla přerušena Kanyem Westem. Ten jí vzal mikrofon a v živém vysílání řekl, že Beyoncé natočila „jeden z nejlepších videoklipů všech dob“. Když o několik desítek minut později přebírala Beyoncé cenu za nejlepší videoklip, řekla: „Pamatuji si, když jsem v 17 letech dostala svoji první cenu s Destiny’s Child. Byl to jeden z nejúžasnějších momentů mého života. Proto bych chtěla, aby se Taylor vrátila na scénu a užila si svoji chvíli.“\n\n„Halo“, pátý singl z I Am... Sasha Fierce, se dostal na 5. místo v žebříčku Hot 100. Stal se 12. singlem Beyoncé, který byl na vrcholu tohoto žebříčku. Dalšími úspěšnými singly z alba jsou a „Sweet Dreams\", „Diva“ a „Ego“.\n\n18. ledna 2009 zazpívala na počest inaugurace Baracka Obamy v Lincolnově památníku. O dva dny později zazpívala píseň „At Last“ zpěvačky Etty Jamesové na inauguračním bále. Na tuto píseň si zatančili Barack Obama a jeho žena Michelle svůj první tanec jako prezident a první dáma.\n\nNa jaře 2009 odjela na koncertní turné I Am... Tour a navštívila 108 míst. Záznam z turné vyšel na DVD a audio záznam na CD. V rámci tohoto turné absolvovala Beyoncé také 4 speciální koncerty v Las Vegas, které měly velmi intimní atmosféru. Do sálu Encore Theater se vejde totiž 1500 lidí. Záznam z těchto speciálních vystoupení v Las Vegas vyšel také na DVD jako a audio záznam na CD. Turné I Am... skončilo na 15. místě nejvýdělečnějších koncertních tras roku 2009. Turné vidělo skoro 1 milión lidí a vydělalo 95 milionů dolarů.\n\nV říjnu roku 2009 získala Beyoncé titul Žena roku, kterou jí udělil časopis Billboard\".\" Během svého proslovu řekla, že „je nejšťastnějším člověkem na světě”. O měsíc později zvítězila titul největší hvězdy popu na světě. Soutěž sponzorovala společnost Rimmel. Vedle Beyoncé bylo nominováno dalších 9 umělců mj. Madonna, Britney Spearsová, Eminem nebo Justin Timberlake. Vítězkou se stala Beyoncé s více než 100 tisíci hlasy.\n\nV roce 2010 se zúčastnila charitativní akce Hope fo Haiti Now: A Global Benefit for Earthquake Relief. V londýnském klubu The Hospital zazpívala akustickou verzi písně „\"Halo\"”.\n\nBeyoncé dominovala na 52. předávání cen Grammy, kde bojovala s deseti nominacemi mj. album roku (I Am... Sasha Fierce), píseň roku („Single Ladies (Put a Ring on It)”) nebo nahrávka roku („Halo”). Připsala si nový rekord - nejvíce vyhraných cen Grammy za jeden večer. Získala jich totiž šest - píseň roku, nejlepší píseň R&B, nejlepší vokální píseň R&B, nejlepší popová vokální píseň, nejlepší R&B album a nejlepší tradiční vystoupení R&B.\n\nV rozhovoru pro USA Today Beyoncé přiznala, že si v roce 2010 plánuje odpočinout od hudby: „Je nejvyšší čas si udělat pauzu a dobít baterky. Chtěla bych přibližně půlroku odpočívat a nevracet se do studia. Potřebuji znovu žít, abych mohla nabírat inspirace.” Dále vysvětlovala: „Chci chodit do restaurací, možná se naučit nové věci, dívat se na filmy a umění z Broadwaye. Bude pro mě těžké nesoustředit se na práci nad novou deskou a natáčením videoklipů. V hlavě již mám všechny melodie a nápady.”\n\nV listopadu roku 2010 potvrdila Beyoncé, že začala pracovat nad novou studiovou deskou. Připravovanou desku charakterizovala slovy: „\"Spojuji všechny hudební druhy, které mám ráda a inspiruji se každým hudebním žánrem. Nebude to klasické R&B, pop nebo rock. Bude to prostě všechno, co miluji\".” \n\nNa počátku roku 2011 zveřejnil internetový portál WikiLeaks dokumenty, které potvrzovaly, že Beyoncé, stejně jako Usher, Mariah Carey a Nelly Furtado, vystoupila pro rodinu libyjského diktátora Muammara Kaddáfího na soukromém koncertě. Každý z těchto umělců měl dostat za vystoupení milion dolarů. Podle časopisu Rolling Stone vzbudila situace velkou kritiku v hudebním průmyslu. Zástupci zpěvačky prohlásili, že vydělané peníze darovala nadaci \"Clinton Bush Haiti Fund\", která pomáhala obětem zasažené zemětřesením na Haiti v roce 2010. Mezitím Beyoncé pokračovala nad tvorbou nové desky. Od práce ji neodradil ani fakt, že Mathew Knowles, otec zpěvačky, přestal plnit funkci jejího manažera. Té se věnoval od jejího počátku ve skupině Destiny’s Child. \n\n22. května roku 2011 získala Beyoncé, během předávání cen Billboard Music Awards, speciální cenu Billboard Millennium Award za významný vliv pro rozvoj hudebního průmyslu. Divákům bylo toho večera puštěno video ve kterém popisují Beyoncé nejen kolegové z branže, ale i její nejbližší mj. první dáma Michelle Obamová, Lady Gaga, Barbra Streisand, Stevie Wonder, Solange a samozřejmě Mathew Knowles a Tina Knowlesová. Lady Gaga, která s Beyoncé spolupracovala dvakrát, v písních „Telephone” a „Video Phone”, řekla o Beyoncé: „\"To ty reprezentuješ sny\".”\n\nJejí čtvrté studiové album, \"4\", mělo premiéru 24. června 2011. Během prvního týdne se prodalo 310,000 kusů a umístilo se na vrcholu žebříčku \"Billboard\" 200. Stalo se tak čtvrtou deskou Beyoncé, která se v USA umístila na první příčce. Před vydáním desky zveřejnila zpěvačka dva singly: „Run the World (Girls)“ a „Best Thing I Never Had“. Dalším úspěšným singlem byla píseň „Love on Top“, která se držela sedm týdnů na vrcholu hitparády Hot R&B/Hip-Hop Songs. V žebříčku Billboard Hot 100 se píseň umístila na 20. místě, což se stalo nejvyšším místem ze všech písní z desky \"4\". Postupně zpěvačka vydala ještě čtyři singly: „Party“, „Countdown“, „I Care“ a „End of Time“. Beyoncé přiznala, že největší inspirací, při tvorbě desky \"4\", pro ni byli: Fela Kuti, The Stylistics, Lauryn Hill, Stevie Wonder a Michael Jackson.. Producenti a textaři, kteří se na albu mj. podíleli: Kanye West, Ne-Yo, The-Dream nebo Frank Ocean. \n\n26. června roku 2011 vystoupila Beyoncé na festivalu Glastonbury jako jedna ze tří tzv. headlinerů, tedy hlavních hvězd festivalu (společně s U2 a Coldplay). Její 90-minutový výstup se uskutečnil poslední den festivalu. Beyoncé se stala první ženou, která vystoupila na tomto festivalu jako hlavní hvězda. \n\nV srpnu roku 2011 vystoupila zpěvačka na čtyřech speciálních koncertech - 4 Intimate Nights with Beyoncé v New Yorku. Během každého z nich, uskutečněných ve dnech 14., 16., 18. a 19. srpna, prezentovala Beyoncé, vedle ostatních písní, všechny písně z desky \"4\". Koncerty měly intimní charakter, protože zpěvačka vystoupila v malém sále a scéna byla velmi blízko fanoušků. \n\nNa předávání cen MTV Video Music Awards 2011, během vystoupení s písní „Love on Top“, oznámila, že čeká své první dítě. Deník The Huffington Post napsal, že informace o jejím těhotenství se stala rekordem na sociální síti Twitter díky největšímu počtu tweetů za sekundu o jednom tématu. Během jedné sekundy uživatelé Twitteru publikovali 8868 tweetů na toto téma. Televize MTV se vyjádřila, že oznámení těhotenství a vystoupení s písní „Love on Top“ pomohlo ve sledovanosti předávání cen MTV Video Music Awards 2011. Pořad se stal nejsledovanějším pořadem v historii stanice s 12,5 milióny diváků.. Mimo to data Google Insights ukázala, že nejčastěji vyhledávaným heslem od 29. srpna do 4. září 2011 bylo „těhotenství Beyoncé”. V listopadu získala dvě nominace Grammy v kategoriích: nejlepší Rap/Sung spolupráce za píseň „Party” a nejlepší dlouhé hudební video za \"I Am... World Tour\". Ani jednu nominaci však neproměnila.\n\n7. ledna 2012 porodila Beyoncé, v nemocnici v New Yorku, holčičku. Se svým manželem Jay-Z ji dali jméno Blue Ivy. O pět měsíců později vystoupila zpěvačka v Atlantic City v rámci čtyřech koncertů Tyto koncerty byly první po narození Blue Ivy.\n\n21. ledna 2013 zazpívala Beyoncé Hymnu Spojených států amerických během druhé inaugurace Baracka Obamy, která se konala v Kapitolu Spojených států amerických. Její vystoupení bylo přijato velmi pozitivně nejen u kritiků, ale také od známých osobností; Kevin Rutherford z magazínu Billboard označil její verzi „The Star-Spangled Banner” za „\"oslnivě inspirativní\"”, deník New York Post ji uznal za „\"bezchybnou\"” a britský novinář a moderátor Piers Morgan publikoval na Twitteru: „\"A právě PROTO je ona nejlepším umělcem na světě... neskutečné!\"” Televize CNN informovala, že její výstup byl na Facebooku toho dne nejčastěji komentovanou událostí. Krátce po inauguraci, seržantka Kristin DuBoisová, z amerického orchestru US Marine Band, v rozhovoru přiznala, že zpěv Beyoncé nebyl na živo. Zpěvačka se totiž neúčastnila hudebních zkoušek s orchestrem a proto se rozhodla pro playback. Během tiskové konference před fotbalovým finále Super Bowlu XLVII, 31. ledna 2013, Beyoncé potvrdila, že během inaugurace využila předem nazpívanou nahrávku: „\"Vzhledem k povětrnostním podmínkám, zpoždění a nedostatečné zvukové zkoušky jsem nechtěla podstupovat takové riziko. Celý obřad měl být věnovaný prezidentovi a chtěla jsem učinit jeho i celou mojí zemi pyšnou. Proto jsem se rozhodla zazpívat z předem nazpívané nahrávky. Jsem na své vystoupení pyšná.\"”\n\nZpěvačka vystoupila 3. února 2013 během \"halftime show\" na Super Bowlu XLVII v New Orleans. Během svého výstupu zazpívala medley svých písní. Začala písněmi „Love on Top“ a „Crazy in Love“, dále pokračovala singly „End of Time“ a „Baby Boy“. Poté se na scéně objevily členky skupiny Destiny’s Child - Kelly Rowland a Michelle Williams. Společně zazpívaly písně „Bootylicious“, „Independent Woman“ a „Single Ladies (Put a Ring on It)“. Celý výstup zakončila Beyoncé písní „Halo“. Její \"halftime show\" byla velmi pozitivně přijata; Pořad ABC News odvysílal zprávu, že „\"uživatelé Twitteru a Facebooku během jejího vystoupení doslova šíleli. Když se na scénu dostaly Kelly a Michelle, tak reagovali až hystericky.\"”. První dáma Michelle Obamová uveřejnila na internetu: „\"Beyoncé byla fenomenální. Jsem na ni pyšná.\"”. Novinář Piers Morgan okomentoval vystoupení: „\"Podle mě je to nejlepší výstup halftime show v historii.\"” O Beyoncé bylo na Twitteru publikováno, během celého večera, přes 6 miliónů tweetů.\n\n16. února 2013 měl na televizi HBO premiéru dokument o Beyoncé \"Life is But a Dream\". Dokument, který režírovala a produkovala sama zpěvačka, obsahuje archivní materiály z jejího dětství. Ukazuje záznamy ze zkoušek před samotnými koncerty i vznik studiových desek. Dokument ji představuje v roli matky a úspěšného obchodníka. Poukazuje na život mezi kariérou a rodinou. Televizní premiéru vidělo před obrazovkami 1,8 miliónů diváků.\n\nV dubnu roku 2013 vyjela Beyoncé na koncertní turné The Mrs. Carter Show World Tour. Turné zavítalo do 132 míst na celém světě. V květnu zpěvačka nahrála společně s rapperem Adré 3000 cover písně „\"Back to Black\"“ zpěvačky Amy Winehouse, který se ukázal na soundtracku k filmu Velký Gatsby. \n\nBeyoncé zveřejnila fragment písně „Bow Down / I Been On”, kterým dala najevo, že pracuje na nové desce. Další píseň, kterou zveřejnila, byla „\"Grown Woman\"”. Ta se objevila v reklamě na Pepsi.. V další reklamě, tentokrát pro H&M a L'Oréal, zazněla píseň „Standing on the Sun”.. Beyoncé se také objevila na desce svého muže Jay-Z v písni „Part II (On the Run)“.\n\nDne 13. prosince 2013 šokovala všechny své fanoušky, když začala exkluzivně na iTunes prodávat své nové studiové album s eponymním názvem \"BEYONCÉ\", a to bez jakékoli dřívější propagace. Album je označeno jako „vizuální“, protože ke každé písni byl natočen také videoklip. Během tří dnů se prodalo 828 tisíc kopií a za šest dní již prodej přesáhl milion kopií. Celkem se ho v USA prodalo 2 360 000 kusů; získalo tím 2x platinovou certifikaci od asociace RIAA. Debutovalo na první příčce žebříčku Billboard 200. Zpěvačka se tímto stala první ženou v historii, které všechny po sobě jdoucí desky debutovaly na 1. místě žebříčku Billboard 200. Na albu hostují Jay-Z, Drake, Frank Ocean, Chimamanda Ngozi Adichie a dcera Beyoncé Blue Ivy. Písně „XO“ a „Drunk in Love“ (s hostujícím Jay-Z) byly v prosinci vydané jako hlavní singly desky. Singl „Drunk in Love“ debutoval na druhém místě žebříčku Billboard 200.\n\nV létě 2014 se zpěvačka zúčastnila společného turné On the Run Tour se svým manželem rapperem Jay-Z. Turné mělo 19 zastávek s celkovou účastí 979 000 fanoušků a vygenerovalo zisk okolo jednoho sta milionů dolarů.\n\n24. srpna obdržela čestnou cenu Video Vanguard Award během předávání cen MTV Video Music Awards 2014. Během večera získala také ceny v kategoriích: nejlepší video se sociálním posláním, nejlepší kinematografie za videoklip k písni „Pretty Hurts“ a cenu v kategorii: nejlepší spolupráce za „Drunk in Love“. V listopadu ji magazín Forbes podruhé přiznal pozici nejlépe vydělávající ženy v hudebním průmyslu; její majetek se zvýšil o 115 miliónů dolarů. To bylo dvakrát více než v roce 2013. Album Beyoncé se dočkalo platinové edice; box setu obsahujícího nové písně. \n\nBěhem předávání cen Grammy v roce 2015 byla Beyoncé nominovaná v šesti kategoriích. Nominace proměnila ve tři vítězné - dvě za píseň \"Drunk In Love\" (ft. Jay-Z), (nejlepší R&B píseň a nejlepší R&B počin) a jednu za album s nejlepším prostorovým zvukem (\"Beyoncé\").\nDne 6. února 2016 vydala Beyoncé singl „Formation“ společně s videoklipem, který byl vydán exkluzivně na streamovací službě Tidal zdarma. S písní vystoupila během přestávky zápasu 50. ročníku Super Bowlu. Vystoupení bylo koncipováno jako politická a emancipační show. Oblečení vystupujících odkazovalo k uniformám Černých panterů a choreograficky vytvořené X zase k Malcolmu X. Policejní odbory vyzvaly k bojkotu koncertů Beyoncé, jelikož se domnívaly, že píseň obsahuje proti policejní poselství. \n\nDne 16. dubna 2016 vyšla na stanici HBO upoutávka k projektu s názvem Lemonade. Ukázalo se, že to je její hodinový film, který byl na stejné stanici odvysílaný o týden později. 23. dubna 2016 k filmu vydala šesté studiové album \"Lemonade\". Beyoncé se na desce podílela také jako výkonná producentka. Mezi přizvanými umělci se objevili Jack White, Kendrick Lamar, The Weeknd a James Blake. Album bylo exkluzivně vydáno ke streamingu pouze na Tidalu. Za první týden se alba prodalo 485 000 kusů a bylo 115 milionkrát streamováno. Album debutovalo na prvním místě žebříčku Billboard 200. Tím se stala prvním umělcem, který měla na vrcholu tohoto žebříčku všechny své desky. Singl „Sorry“ se umístil na 11. příčce americké hitparády. Zpěvačka odjela 27. dubna 2016 na koncertní turné The Formation World Tour s 49 zastávkami.\n\nOd června do října 2018 vystupovala na euroamerickém turné On the Run II Tour, na kterém s ní působil také Jay-Z. Na v pořadí pátém koncertu, v Londýně, oznámili vydání svého prvního společného alba s názvem \"Everything Is Love\". Album bylo opět vydáno exkluzivně na streamovací službě Tidal a doprovázeno zveřejněním singlu \"Apeshit\" (13. příčka). Videoklip k singlu byl natočen v pařížském muzeu Louvre. Později tato instituce zveřejnila tiskovou zprávu, ve které uvedla, že zveřejnění videoklipu bylo jednou z příčin rekordního meziročního nárůstu návštěv muzea (meziroční nárůst o 25 %). Album debutovalo na 2. příčce žebříčku Billboard 200 se 70 000 prodanými kusy (123 000 ks po započítání streamů). Jednalo se o první album Beyoncé, které nedebutovalo na nejvyšší příčce žebříčku, v případě Jay-Z to bylo první album od roku 1997, kdy jeho deska \"In My Lifetime, Vol. 1\" debutovala na 3. příčce. Do prodeje se zahrnulo šest dnů na streamovací službě Tidal a čtyři dny na ostatních streamovacích službách. V druhém týdnu se prodalo dalších 59 000 ks (i se streamy), celkový prodej za dva týdny tak činil 182 000 ks. Po vydání se v žebříčku Billboard Hot 100 umítily další čtyři písně \"Boss\" (77. příčka), \"Summer\" (84. příčka), \"Nice\" (95. příčka) a \"Friends\" (99. příčka).\n\nV dubnu 2019 vyšel na Netflixu koncertní dokument \"Homecoming\", který je zaměřen na její vystoupení na festivalu Coachella z roku 2018. Toho se účastnilo 125 000 diváků a stalo se největším úspěchem tohoto ročníku festivalu. Vystoupení se okamžitě stalo diskutovaným tématem a předmětem pochval od hudebních kritiků. Spolu s dokumentem bylo vydáno také koncertní album \"\", které obsahuje audiozáznam zmiňovaného koncertu. Album debutovalo na 7. příčce žebříčku Billboard 200 s 38 000 prodanými kusy za první dva dny prodeje. Druhý týden se album posunulo na čtvrtou příčku s dalšími 57 000 prodanými kusy. Album zabodovalo také u kritiků. Na Metacritic si drží skóre 98 bodů ze 100.\n\nV červenci 2019 byl do kin uveden snímek \"Lví král\", ve kterém Beyoncé namluvila postavu Nalu. Beyoncé také přezpívala píseň „Can You Feel the Love Tonight“, která je vydána na soundtracku \"\". Novou verzi písně Eltona Johna spolu s ní zpívají Donald Glover, Seth Rogen a Billy Eichner. Další její písní na soundtracku je nový singl „Spirit“. Ten vyšel také na druhém soundtracku k filmu \"\", jehož byla Beyoncé kurátorkou a producentkou. \n\nOd roku 2002 byla ve vztahu s raperem Jay-Z. Dne 4. dubna 2008 se zpěvačka při soukromém obřadu za hudebníka Jay-Z provdala.\n\nDne 7. ledna 2012 porodila dceru jménem Blue Ivy Carter - znamenající \"Modrý Břečťan\".\n\nDne 1. února 2017 přidala na sociální síť Instagram fotku, kde řekla světu, že čeká dvojčata. Tato fotka se stala nejoblíbenější fotkou v historii Instagramu. \n\nDne 14.6.2017 porodila dvojčata. Dceru jménem Rumi Carter a syna jménem Sir Carter.\n\nStudiová alba:\n\nEP:\n\n\n\n"}
{"id": "198535", "url": "https://cs.wikipedia.org/wiki?curid=198535", "title": "Sport v Hradci Králové", "text": "Sport v Hradci Králové\n\nHradec Králové je město mnoha sportovních odvětví. Kromě fotbalového klubu FC Hradec Králové a hokejového HC VCES Hradec Králové zde má své místo i dámský fotbalový klub, pozemní hokejový, volejbalový, basketbalový, klub vodního póla, plavecký klub nebo klub bojového sportu karate.\n\nStejně jako ve většině jiných měst má v Hradci největší sledovanost fotbal a hokej. V obou sportech má Hradec po jednom profesionálním týmu, které ovšem nepatří k české špičce. \n\nFotbalový FC Hradec Králové má na svém kontě jeden mistrovský titul z roku 1960 a největším úspěchem novodobé historie je vítězství v národním poháru v roce 1995. V roce 2003 sestoupil z Gambrinus ligy do druhé ligy. Chtěl se brzy vrátit, ovšem ačkoli několikrát byl velmi blízko (např. v sezoně 2007/08 mu k postupu chyběly dva body), dlouho se to nedařilo. V sezoně 2008/09 měl naopak opačné starosti: klub měl průměrnou podzimní část sezony a ještě daleko horší začátek jara a místo postupových ambicí tak hrozil spíš sestup do nižší soutěže. Kvůli tomu byl trenér Machala nahrazen Václavem Kotalem, který hradecký klub zachránil v druhé nejvyšší soutěži. Hradec poté plánoval vychovat z mladíků kvalitní tým, který by během několika let postoupil do první ligy. Ovšem už v následující sezoně 2009/2010 měl velmi povedený podzim a ještě povedenější jaro, na svém stadionu 14x vyhrál a jen 1x remizoval; za celou sezonu jen 2x prohrál. Díky tomu velmi překvapivě postoupil tým poskládaný hlavně z odchovanců již ve 28. kole z 30 po výhře nad Duklou Praha 1:0. Jediným možným problémem je v tuto chvíli nevyhovující stadion, ovšem vedení klubu řeší tuto situaci tak, aby klub mohl po 7 letech opět nejvyšší soutěž hrát. Již do poloviny července jsou třeba úpravy na stadionu zvaném Pod Lízátky (oficiální název je Všesportovní stadion) důležité k tomu, aby se zde mohla hrát 1.liga, ovšem do roku 2012 se plánuje postavit na stejném místě nový stadion. Nynější stadion má kapacitu přes 21 000 diváků (včetně stojících), nový by měl mít 12 000 sedících diváků.\n\nHokejový HC VCES Hradec Králové hrál naposled Extraligu v první polovině 90.let. Poté hrával v nižších soutěžích v sezoně 2001/2002 postoupil do 1. ligy (druhé nejvyšší soutěže). V této soutěži se postupně propracovával na vyšší příčky. Klub začal myslet i na postup do Extraligy. Nejlepší sezonou v novodobé historii byla pro tým sezona 2006/2007, kdy tým vyhrál základní část a skončil v semifinále play-off. V dalším ročníku Hradec vypadl ve čtvrtfinále. V posledních dvou ročnících vypadl shodně v semifinále play-off s Ústím nad Labem. Ačkoli klub plánuje v horizontu 5 let postup do Extraligy, ukazuje se, že postup ze semifinále je nejspíš nad jeho síly, což se projevilo i návštěvnosti v loňském ročníku, která oproti předchozím letům výrazně klesla. Největším rivalem klubu je HC Eaton Pardubice, ale s tímto extraligovým týmem nehrál již dlouho mistrovský zápas. Z prvoligových týmů patří mezi rivaly další východočeské kluby: HC Chrudim (které ovšem kvůli finančním problémům hrozí, že v příští sezoně už nebude 1.ligu hrát) a zejména HC Vrchlabí. Rivalita Hradce a posledně jmenovaného klubu se vyhrotila zejména ve čtvrtfinálové sérii play-off v sezoně 2008/09, kde byl nakonec úspěšnější Hradec.\nStadion v sousedství Jiráskových sadů, na soutoku Labe a Orlice, byl nedávno rekonstruován a pojme necelých 8 000 diváků.\n\nNa počet aktivních sportovců v Hradci Králové se na přední místa také řadí golf. Park Golf Club Hradec Králové má přes 800 aktivních členů, Z toho víc než 120 dětí. Díky pravidelnému a systematickému tréninku místní klub sbírá úspěchy na celostátní úrovni. V dětských kategoriích se pohybuje mezi 8 nejlepšími kluby v ČR. Dospělí hráči hrají 1. ligu (MUŽI) a Extraligu (ŽENY). Opět se tak klub řadí mezi nejlepší kluby v ČR.\n"}
{"id": "198540", "url": "https://cs.wikipedia.org/wiki?curid=198540", "title": "Čtvrtý věk", "text": "Čtvrtý věk\n\nČtvrtý věk (a pozdější věky) jsou období ve Středozemi J. R. R. Tolkiena po skončení Třetího věku. Obsahují příběhy po porážce Saurona a zničení jednoho prstenu, ale oficiálně začaly odplutím nositelů Prstenů moci (Tří a Jednoho) do Valinoru. Většina příběhů Středozemě se však odehrává v předchozích věcích, a tak existuje jen málo materiálů o pozdějších věcích (některé události z prvních století se nacházejí v dodatcích k \"Návratu krále\").\n\nObnovené království, jež spojilo Gondor a Arnor, říše Númenorejců ve vyhnanství, prospívalo pod vládou Elessara a jeho syna Eldariona. S dosavadními nepřáteli byl uzavřen mír, někteří Východňané a Haradští dokonce uzavřeli spojenectví, nebo se stali součástí Obnoveného království. V dodatcích je také psáno, že Éomer naplnil Eorlovu přísahu, když s ním vyjížděl na pláně Haradu a za jezero Rhûn (z toho vyplývá, že pokračoval boj s některými Sauronovými spojenci). Hodně Sauronových otroků bylo osvobozeno a byla jim dána zem v Mordoru kolem jezera Núrn.\n\nElfům z Lothlórienu se podařilo vyhnat z Temného hvozdu zlé tvory (sídlící hlavně v Dol Gulduru). Celeborn se setkal s Thranduilem a společně přejmenovali les na \"Eryn Lasgalen\" (Les zelených listů). Lesní říše ve hvozdě (Thranduilova na severu a Celebornův \"Východní Lórien\" na jihu) byly trochu rozšířeny, ale mnoho obyvatelstva odešlo na Západ. Šedé přístavy a zbytek Lindonu byly opuštěny, zůstal jen Círdan a pár dalších. Na krátkou dobu založil Legolas elfskou kolonii v Ithilienu, ale i ten za čas odplul.\n\nTrpaslíci z Durinova lidu žili v Ereboru, kde prospívali. Jsou záznamy, že Gimli založil kolonii v jeskyních Aglarondu. Byla také vyslána expedice do Morie, kde se zase začal těžit mithril, jež byl použit na opravu bran Minas Tirith, ale kolonie v Morii nebyla hned obnovena. Přesto existují zmínky, že Durin Poslední později obnovil trpasličí říši a navrátil Durinův lid do jeho původního bydliště.\n\nTrpaslíků patrně začalo ubývat až ke konci Čtvrtého věku, protože trpaslice tvořily jen třetinu populace a často také chtěly mít manžela, který si je už nemohl vzít, takže se nevdaly. Muži zase někdy byli tak zabráni do svého řemesla, že si nikoho nevzali. Jejich konečný osud je nejasný.\n\nSkřeti a trolové utekli na dálný východ a už se nevrátili. Enti zřejmě nikdy nenašli své ženy. Aragorn jim povolil expanzi Fangornu na západ na rozlehlé pustiny Eriadoru, kde byl dříve prales, ale Stromovous bědoval, že les se tam může rozšířit, ale enti již nikoliv. Postupem času se enti zmenšovali a stávali se čím dál více „stromovatějšími“. Už nikdy nezasáhli do sporů ostatních ras.\n\nZe zbývajících členů Společenstva prstenu, se Samvěd Křepelka stal starostou Kraje a rádcem krále Elessara. Jeho dcera Elanor byla jednou z dvorních dam Arwen. Na konci svého života se Sam vydal do Valinoru na poslední Círdanově lodi.\n\nSmíšek Brandorád se stal pánem Rádovska a Pipin Bral vladykou Kraje. Zůstávali v přátelství s královskými rodinami Rohanu a Obnoveného království. V pozdějším věku se Smíšek vydal do Rohanu a Pipin do Gondoru. V Gondoru okolo roku 64 Čtvrtého věku zemřeli. Pohřbeni byli v Rath Dínenu mezi velikány Gondoru.\n\nRoku 120 Čtvrtého věku zemřel král Elessar (Aragorn) ve věku 211 let (přestože byl ještě při síle, nelpěl na životě po vzoru prvních númenorejských králů) a Arwen odešla do Lórienu, kde nakonec také zemřela. Legolas si postavil loď a odplul na Západ. Gimli pravděpodobně plul s ním. Byl jediným trpaslíkem, který vyplul na Západ.\n\nTolkien nikdy přímo neřekl, co se stalo po odplutí poslední lodi na Západ, ale zmiňoval se, že se dnes (Tolkien bral své příběhy jako dávnou historii Země) nacházíme přibližně na začátku Sedmého věku. Z tohoto a několika dalších zmínek v knihách lze vyvodit, že měl Čtvrtý věk začít roku 3102 př. Kr. Další předěly mezi Věky by měly být tyto:\n\nÚvaha o návaznosti Tolkienova letopočtu na gregoriánský kalendář\n"}
{"id": "198544", "url": "https://cs.wikipedia.org/wiki?curid=198544", "title": "Letní olympijské hry 1964", "text": "Letní olympijské hry 1964\n\nXVIII. letní olympijské hry se konaly v japonském hlavním městě, Tokiu. To bylo vybráno v roce 1958 z kandidátských měst, ke kterým patřily ještě Detroit, Buenos Aires a Vídeň. Tokio mělo pořádat již olympijské hry v roce 1940, ale poté co Japonsko napadlo Čínu, bylo pořadatelství přiřknuto finským Helsinkám.\n\n"}
{"id": "198545", "url": "https://cs.wikipedia.org/wiki?curid=198545", "title": "Marie Černá", "text": "Marie Černá\n\nMarie Černá (20. srpna 1920 – ???) byla česká a československá politička Komunistické strany Československa a poúnorová poslankyně Národního shromáždění ČSR.\nVe volbách roku 1954 byla zvolena za KSČ do Národního shromáždění ve volebním obvodu Plzeň. V parlamentu setrvala až do konce funkčního období, tedy do voleb roku 1960. K roku 1954 se profesně uvádí jako dělnice v Chlumčanských keramických závodech.\n\n12. sjezd KSČ ji zvolil za kandidátku Ústředního výboru Komunistické strany Československa.\n\n"}
{"id": "198555", "url": "https://cs.wikipedia.org/wiki?curid=198555", "title": "Putto", "text": "Putto\n\nPutto (mn. č. \"putti\", ), též amoret je nahé dítě podobné andílku, ale obvykle bez křídel. Jde o oblíbený dekorativní prvek v období baroka, rokoka i v historických slozích 19. století. Vzniklo jako renesanční obdoba antických Amorů (erotů) a středověkých andílků. Symbolizuje dítě nosící roh hojnosti.\n"}
{"id": "198558", "url": "https://cs.wikipedia.org/wiki?curid=198558", "title": "Corythosaurus", "text": "Corythosaurus\n\nCorythosaurus („ještěr s přilbou“) byl poměrně velkým kachnozobým dinosaurem (jak jsou populárně nazýváni ptakopánví dinosauři z čeledi Hadrosauridae). Žil na území západu dnešní Severní Ameriky v období pozdní křídy (asi před 76 miliony let).\n\nDospělý \"Corythosaurus\" byl dlouhý zhruba 8 metrů a jeho hmotnost dosahovala přibližně 2800 kg. Druh \"C. intermedius\" byl o trochu menší, dosahoval délky kolem 7,7 metru a hmotnosti asi 2500 kilogramů. Fosilie tohoto hadrosaurida pocházejí ze známého severoamerického souvrství Judith River, jež je datováno do období geologického věku kampán (asi před 80 až 73 miliony let). Objeveny byly v kanadské provincii Alberta.\n\nTento dinosaurus tedy žil zhruba 10 milionů let před vymřením svých posledních neptačích příbuzných. Předpokládá se také, že korytosaurus žil ve stádech stejně jako většina hadrosauridů. Tím pádem by jeho hřeben mohl sloužit jako dorozumívací prostředek s ostatními členy stáda. Je také velmi pravděpodobné, že u samců byl hřeben mnohem větší než u samic, takže měl i rozpoznávací a signalizační funkci.\n\nPrvní světová válka kupodivu postihla i zkameněliny tohoto dinosaura. V prosinci roku 1916 byl v rámci námořní blokády spojeneckých (dohodových) lodí potopen kanadský parník \"SS Mount Temple\", převážející možná nejkrásnější fosílie těchto hadrosauridů, zachovaných i se zkamenělými otisky kůže. Převáženy byly z místa objevu v kanadské provincii Albertě do Londýna pro tamní přírodovědecké muzeum.\n\n"}
{"id": "198564", "url": "https://cs.wikipedia.org/wiki?curid=198564", "title": "Saurophaganax", "text": "Saurophaganax\n\nSaurophaganax („vládce požíračů ještěrů“) byl rodem velkého teropodního dinosaura z čeledi Allosauridae, formálně popsaného v roce 1995 na základě velmi fragmentárních pozůstatků známých z bohatého Morrisonského souvrství.\n\nDle většiny propočtů mohl \"S. maximus\" dorůstat délky asi 10,5 až 13 metrů a hmotnosti kolem 3000 až 3800 kg.\n\nDosud objevený fosilní materiál saurofaganaxe se skládá pouze z fragmentů lebky, řady metatarsálních článků, prstů předních i zadních končetin, zubů, několika obratlů, fragmentů kostí předních i zadních končetin či nekompletní lopatky. Někteří autoři se domnívají, že nešlo samostatný rod teropoda, ale pouze o nový druh rodu \"Allosaurus\" – \"A. maximus\" (viz Smith, 1998).\n\n"}
{"id": "198567", "url": "https://cs.wikipedia.org/wiki?curid=198567", "title": "Realismus", "text": "Realismus\n\nRealismus (z latinského \"realis\" = věcný, skutečný, od \"res\" = věc) označuje různé směry, názory a postoje, které různým způsobem zdůrazňují „věcnost“, respekt člověka vůči skutečnosti, úsilí o správné poznání věcí samých:\n\nje to jedna strana sporu mezi realismem a nominalismem\n\n\nznamená realismus důraz na správné hodnocení vlastních možností, snahu o realistickou, případně pragmatickou politiku\n\n"}
{"id": "198577", "url": "https://cs.wikipedia.org/wiki?curid=198577", "title": "Omiš", "text": "Omiš\n\nOmiš je město v Chorvatsku, ve Splitsko-dalmatské župě. V roce 2004 zde žilo 15 800 obyvatel a město patří dlouhodobě mezi oblíbené turistické cíle střední části dalmatského pobřeží.\n\nOmiš leží necelých 30 km jihovýchodně od Splitu při ústí řeky Cetiny do Jaderského moře. Její hluboký a turisticky atraktivní kaňon rozděluje hřebeny pohoří Mosor a Omišské Dináry, které se vypínají nad městem, na kterých můžeme navštívit i pevnost Starigrad, ke které je sice těžký přístup, ale výhled určitě stojí za to.\n\nOmiš byla ve starověku osídlena ilyrskými kmeny a později Římany, ve středověku se stala opěrným bodem neretvanských pirátů, kteří byli obávanými protivníky v oblasti Jaderského moře. V 15. a 16. století probíhaly v okolí Omiše vojenské střety mezi Benátskou republikou a Osmanskou říší. Jejich výsledkem bylo potvrzení benátské nadvlády nad Omišem. V roce 1797 se stal Omiš, podobně jako celé Chorvatsko, součástí rakouského císařství. Na rozvoj města měla v minulosti vliv těsně sousedící Poljičská republika, kterou zrušil až Napoleon roku 1807, podobně jako dal povel pro zánik Benátské republiky v roce 1797 a Dubrovnické republiky roku 1808.\n\nPatronem města Omiš se stal svatý Jan Nepomucký (Sveti Ivan Nepomuk). Svatý Jan Nepomucký se narodil okolo roku 1345 v dnešním Nepomuku. Studoval na univerzitě v Praze, působil jako notář arcibiskupské soudní kanceláře, farář, byl vysvěcen na kněze, studoval práva na univerzitě v Padově a nakonec se stal generálním vikářem pražské arcidiecéze. Za vlády Václava IV. byl pro svůj odpor k nátlaku vládnoucí moci mučen a posléze utopen ve Vltavě. Stalo se tak 20. března 1393. Za svatého ho prohlásili 9. března 1729. Jeho památka je připomínána 16. května v evropských zemích a v dalších světových zemích. Město v tento den tradičně pořádá Den města Omiš. Po celý týden se slaví a koncertuje. Na jeho počest se vypravují i různá procesí.\n\nV poměrně malém přístavním městě se nachází množství zajímavých měšťanských domů a paláců z různých stavebních období. Kostel sv. Michala z roku 1629 je na hlavní ulici staré části města. Nad kostelem je poslední zachovalá část městského opevnění Mirabella (\"Peovica\"). V nadmořské výšce 311 m pak trosky pevnosti Starigrad (nazývané také jako \"Fortica\"). Za zmínku stojí také kostel sv. Petra na Priku z 9. století.\n\n\nKromě kulturních a vzdělávacích akcí probíhá také řada zábavních akcí a večerů\n\nK městu náleží sídla Blato na Cetini, Borak, Čelina, Čišla, Donji Dolac, Dubrava, Gata, Gornji Dolac, Kostanje, Kučiće, Lokva Rogoznica, Marušići, Mimice, Naklice, Nova Sela, Nemira, Ostrvica, Pisak, Podašpilje, Podgrađe, Putišići, Seoca, Slime, Smolonje, Srijane, Stanići, Svinišće, Trnbusi, Tugare, Zakučac a Zvečanje.\n\n\n"}
{"id": "198587", "url": "https://cs.wikipedia.org/wiki?curid=198587", "title": "The Carpal Tunnel of Love", "text": "The Carpal Tunnel of Love\n\nThe Carpal Tunnel of Love \"(Zápěstní tunel lásky)\" je druhá píseň Fall Out Boy z jejich alba Infinity on High, které vyšlo v roce 2007.\nSingl jako takový se na fyzických nosičích neobjevil, byl pouze ke stažení na určitých internetových stránkách, proto nejvyšší dosažená pozice singlu je 81. místo.\n5. února v den vydání desky Infinity on High byl klip možný k vidění na internetových stránkách skupiny. Klip je animovaný ve stylu Happy Tree Friends. K zhlédnutí byl jen na internetu.\n"}
{"id": "198595", "url": "https://cs.wikipedia.org/wiki?curid=198595", "title": "Stanislav Sůva", "text": "Stanislav Sůva\n\nStanislav Sůva (17. ledna 1912, Praha – 18. března 1987, Praha) byl český architekt, urbanista, malíř, grafik a návrhář.\n\nNarodil se v roce 1912 v Praze v Řipské ulici na Královských Vinohradech v rodině známého pražského řezbáře Josefa Sůvy. V roce 1930 vystudoval Reálné gymnázium na Vinohradech. V roce 1930–1935 absolvoval ČVUT – Vysokou školu architektury a pozemního stavitelství v Praze u profesora Františka Kadeřávka, mezi dalšími profesory jsou významná jména jako byli Oldřich Blažíček a Jan Kříženecký.\n\nPoté nastoupil do pražské Konstruktivy, která jej v lednu 1936 vyslala do svého teheránského ústředí. Konstruktiva tam byla v té době součástí S.I.Skoda. Po roce 1940 kdy ukončil pracovní poměr u Konstruktivy se stal vedoucím technické kanceláře íránského Ministerstva financí, kde pracoval spolu s Ing. Furughim na projektu hlavní budovy Ministerstva financí v Teheránu.\nK jeho dílům patří především budova Justičního paláce z funkcionalistického období v Teheránu. V ústřední kanceláři S.I.S. v Teheránu, kde byl tehdy činný jako mladý absolvent Vysoké školy architektury a pozemního stavitelství, vypracoval návrhy a ideové studie v tzv. evropském monumentálním pojetí. Ještě před ním byl pověřen prvními projektovými pracemi československý architekt německé národnosti Dr. Czihal. V témže roce 1937 byli současně také vyzváni k vypracování návrhů někteří teheránští architekti. Na podzim roku 1937 byly návrhy Dr. Czihala nejvyššími místy zamítnuty. Návrh architekta Sůvy byl v této soutěži vybrán jako vítězný a architekt byl požádán, aby vypracoval s malými změnami závěrečný návrh pro přední stranu budovy a konečné výkresy byly předloženy Jeho Veličenstvu císaři.\nV jeho týmu působil také arch. Jan Gabriel, který zpracoval různé architektonické detaily na čelní fasádní ploše, návrh vstupu do JP, dveře a stropní štuky v interiérech. A to ukončilo boje za vhodné estetické řešení pro Justiční palác, kde byla přítomna řada konkurenčních architektů.\n\nPo menších úpravách provedl definitivní nákresy hlavního průčelí budovy a následně řídil započetí a průběh stavebních prací. Embosování a architektonické detaily na východní straně přední stěny paláce se řídily více či méně uzancí iránských ornamentálních stylů.  Architekt Sůva je též autorem návrhu levého předního basreliéfu u hlavního vchodu a připravil také velký nákres pro státní znak, nad hl.vchodem. Vyhotovení znaku a návrhy a provedení všech ostatních ozdobných soch vytvořili nejvýznamnější iránští sochaři. Sádrový model a jeho provedení v kameni provedl akademický sochař maďarské národnosti Lajoš Biró.\n Budova Justičního paláce v Teheránu vznikla v období prudkého rozmachu modernizace Íránu, která zasáhla za vlády Rezá Šáha Pahlavího všechny oblasti života íránského národa. Po tomto úspěchu byla dalším projektem Stanislava Sůvy návrh a realizace budovy teheránského Ministerstva financí, která patří k pilířům íránské moderní architektury. Oceňován je také jeho podíl na urbanistických koncepcích některých měst, zejména škola v Berouně, bytová zástavba v Kolíně.\n\nPo návratu do vlasti v roce 1946 působil v různých soukromých stavebních firmách kde mohl uplatnit své bohaté zkušenosti z ciziny. Po komunistickém převratu v roce 1948 byl prokádrován jako nekomunista a tudíž odstaven od jakékoliv svobodné tvůrčí architektonické činnosti. Nezbylo než se spokojit s prací ve Studijním a typizačním ústavu a pozdějším VÚVA. Také v Krajském projektovém ústavu v ateliéru arch. V. Hilského kam později přešel, mohl pouze jako politicky neangažovaný architekt vypracovat projekty, které jej nemohly uspokojit. Českou architektonickou tvorbu ovládla již tvrdá typizace a další socialistická hlediska především v pojetí výroby. Projektoval tak např. školy v Berouně, Kolíně a v Týnci nad Sázavou a také řadu mateřských škol, jeslí a obytných domů. Významnou událostí v jeho životě byla účast na 5. Mezinárodním kongresu UIA v Haagu/Scheveningenu, kde zastupoval Ing. arch. J. Voženílka a doprovázel kongresové delegáty Jiřího Gočára, tehdy předsedu Svazu architektů, prof. Fragnera a další. Svými jazykovými a odbornými znalostmi tak pomohl navázat styky s předními holandskými architekty proslulými v celém odborném světě, jako byl ing Van den Broek a jeho asistent Ing. Key.\n"}
{"id": "198604", "url": "https://cs.wikipedia.org/wiki?curid=198604", "title": "Marie Skálová", "text": "Marie Skálová\n\nMarie Skálová (5. prosince 1924, Lešetice – 28. října 1996, Hluboká nad Vltavou) byla česká spisovatelka a signatářka Charty 77.\nNarodila se v Lešeticích na Příbramsku. Zkoušku dospělosti složila na reálném gymnasiu ve Strakonicích, doplňovací maturitu pro mateřskou školu v Prachaticích a pro základní školu na Jírovcově gymnasiu v Českých Budějovicích. Žila v Rudolfově u Českých Budějovic. Učila na základní škole, od roku 1970 pracovala průvodčí na dráze, později jako vychovatelka v Ústavu hluchoněmých.\nV roce 1996 vydalo malé regionální nakladatelství, pojmenované podle jihočeské vesničky Jelmo, její knihu Vina nevinných. Práce vyšla jako pátý svazek edice \"Drobnosti českého jihu\". V tomto díle se autorka vrací ke svému dětství a dospívání, které prožila v Sudetech, na nasazení v Reichu, na sousedy, zmizelé při odsunu. Kniha je pokládána za příspěvek k pochopení složité doby a k podpoře porozumění mezi národy. Byla přeložena také do němčiny. Marie Skálová zemřela v Hluboké nad Vltavou.\n\n\"Biografická data čerpána z knihy: Vina nevinných.\"\n"}
{"id": "198607", "url": "https://cs.wikipedia.org/wiki?curid=198607", "title": "Mazanec", "text": "Mazanec\n\nMazanec či velikonoční bochník je bochánek pečený zpravidla na Velikonoce ze sladkého kynutého těsta, které se používá i na vánočku, patřící mezi nejstarší druhy českého obřadního pečiva. Pečení mazance probíhalo tradičně na Bílou sobotu. V závislosti na tom, pro koho byl mazanec dříve určen, se lišilo jeho složení. Pro čeledíny se dělal mazanec z obyčejného kynutého těsta, naproti tomu pro návštěvy bylo těsto obohaceno rozinkami a mandlemi.\n\nHutnější těsto mívá nažloutlou barvu a bývají v něm zapečené rozinky či kousky kandovaného ovoce. Nahoře pak bývá před pečením udělán ostrým předmětem kříž či je vrchol posypán krájenými mandlemi. Vlastní receptura mazance se liší v závislosti na použitém receptu.\n\nJako mazanec se kdysi označoval i koláč z krajíčků sušeného chleba, který se pak namočil do vína a prokládal se makovou či mandlovou kaší.\n\nNejstarší české kuchařské předpisy na mazanec pocházejí z 15. a počátku 16. století, kdy některé byly také určené na Velikonoce, jinak se pekly i mimo Velikonoce. Do těsta se tehdy nedával cukr, neboť nebyl ještě příliš znám a byl drahý, pouze se dávala sladká smetana. Dále pak bílá mouka, kvasnice, vejce a koření (zmiňovány jsou šafrán a hřebíček), případně i sladký tvaroh v majetnějších rodinách.\n\nDříve záleželo na majetkových poměrech v rodině, jestli budou mít v domácnosti jeden velký mazanec, ze kterého dostal každý svůj díl, a nebo jestli se v případě majetnějších rodin dostane malý bochánek na každého člena.\n\n\n\n"}
{"id": "198609", "url": "https://cs.wikipedia.org/wiki?curid=198609", "title": "Znečištění", "text": "Znečištění\n\nZnečištění je ekologická újma, která znamená uvolnění environmentálních kontaminantů do přírodního prostředí. Mezi hlavní typy znečištění patří:\n\n\nZnečištění prostředí je příčinnou značného počtu lidských úmrtí.\n\n"}
{"id": "198611", "url": "https://cs.wikipedia.org/wiki?curid=198611", "title": "Antiandrogeny", "text": "Antiandrogeny\n\nAntiandrogeny jsou léky, které kompetitivně blokují účinky androgenů na cílové orgány – tj. testikulární tkáň a tkáň nadledvin. Výsledkem je zablokování účinků na prostatickou tkáň, vlasy, mazové žlázy a CNS.\n\nIndikace:\n\nV sexuologii se používá zejména léčba sexuálních deviantů. U spolehlivých pacientů se látka užívá v podobě tablet, u nespolehlivých či odmítajících léčbu v podobě depotních preparátů jednou týdně nebo jednou za 14 dní.\n\nK těmto lékům patří Cyproteron acetat, firemní název Androcur.\n"}
{"id": "198614", "url": "https://cs.wikipedia.org/wiki?curid=198614", "title": "Morbid Angel", "text": "Morbid Angel\n\nMorbid Angel je americká death metalová kapela. Vznikla v roce 1983 v Tampě na Floridě.\n\n\n\n\n"}
{"id": "198620", "url": "https://cs.wikipedia.org/wiki?curid=198620", "title": "Luhanská oblast", "text": "Luhanská oblast\n\nLuhanská oblast (, též ; ) je nejvýchodnější samosprávná oblast Ukrajiny. Do 5. března 1958 a od 5. ledna 1970 do roku 1990 se jmenovala \"Vorošilovgradská / Vorošilovhradská oblast\". Hlavním městem bylo průmyslové středisko Luhansk. 27. dubna 2014 místní separatisté vyhlásili samostatnou Luhanskou lidovou republiku, která po válce na východní Ukrajině zabírá jižní část Luhanské oblasti. V důsledku toho byla ukrajinská vláda nucena přesunout sídlo oblasti do Sjevjerodonecku.\n\nSpolečně s Doněckou oblastí, se kterou sousedí na jihozápadě, zaujímá většinu území Donbasu. Dále sousedí s Charkovskou oblastí na západě; na východě a jihu hraničí s Ruskou federací (Belgorodská, Voroněžská a Rostovská oblast). Od západu k východu protéká napříč oblastí řeka Donec. V oblasti je silně zastoupen těžký průmysl, těží se zde uhlí a rudy kovů.\n\nV Luhansku je mezinárodní letiště.\n\nSe svými 2 381 900 obyvateli (2007) je 4.–5. nejlidnatější oblastí Ukrajiny. Počet obyvatel však postupně klesá: roku 1989 zde žilo 2 862 000 obyvatel, roku 2001 2 546 000 osob. Z nich tvořili 58 % Ukrajinci, 39 % Rusové (kromě autonomního Krymu má oblast největší zastoupení Rusů). Je zde též tatarská a arménská národnostní menšina (po 0,3 %). Přibližně 70 % obyvatel oblasti používá ruštinu, ukrajinštinu pak zhruba 30 %.\n\nOblast je silně urbanizována. Největším městem je téměř půlmiliónový Luhansk; dále je v oblasti deset dalších středně velkých měst s 50 až 150 tisíci obyvateli.\n\nNásledující tabulka podává přehled větších měst; tučně jsou vyznačena města oblastního významu.\n\n"}
{"id": "198622", "url": "https://cs.wikipedia.org/wiki?curid=198622", "title": "Seznam okresů v Česku", "text": "Seznam okresů v Česku\n\nOkresy jsou územní jednotky, na které se člení Česká republika, i některé ostatní \"(zejména evropské)\" státy.\n\nOkresy uvedené v tabulce vznikly v roce 1960. Pouze okres Jeseník až v roce 1996. Jejich hranice se od té doby mnohokrát měnily, naposledy v roce 2007.\n\n\n"}
{"id": "198625", "url": "https://cs.wikipedia.org/wiki?curid=198625", "title": "Faramir", "text": "Faramir\n\nFaramir (2983 Třetího věku – 82 Čtvrtého věku) je fiktivní postava z J. R. R. Tolkienovy Středozemě. Poprvé byl zmiňován v knize \"Společenstvo prstenu\" a poté vystupoval ve \"Dvou věžích\" a \"Návratu krále\". Po zničení Jednoho prstenu se stal gondorským správcem.\n\nVe filmovém zpracování trilogie Pán prstenů jej hraje herec David Wenham.\n\nFaramir byl druhý syn gondorského správce Denethora II. a jeho manželky Finduilas, dcery Adrahila z Dol Amrothu, která dvanáct let po jeho narození zemřela. Faramir se narodil ve stejný rok jako Samvěd Křepelka (rok 2983 třetího věku). Měl o pět let staršího bratra Boromira, jehož Denethor nadevše miloval. Faramir se mu podobal jen vzhledem. Vyznal se v lidech a vystupoval mírně, miloval učenost a hudbu. Některým lidem se zdálo, že má méně odvahy než jeho bratr, ale nebyla to pravda. Jen nevyhledával slávu a nebezpečí bez účelu. Vítal Gandalfa, kdykoli přišel, a z jeho moudrosti se učil. Oba bratři se však měli velice rádi už od dětství. Nesoupeřili spolu o otcovu přízeň ani o nic jiného. Faramirovi se zdálo nemožné, že by někdo mohl porazit Boromira, Denethorova nástupce. Zkouška Prstenu ale ukázala jinak. Boromir Prstenu podlehl, kdežto Faramir ve zkoušce obstál, odolal a nechal své zajatce, Froda a Sama odejít.\n\nV jeho otci postupně vzrůstal vůči Faramirovi hněv - litoval smrti Boromira, jehož považoval za věrnějšího Gondoru. Protože cítil hořkost, poslal Faramira na téměř sebevražednou misi na obranu Osgiliathu. Útok mordorských vojáků vedených Prstenovými přízraky přežil Faramir jako jediný ze svého vojska a vrátil se polomrtvý do Minas Tirith. \n\nPři obléhání Minas Tirith mordorskými o několik dní později Denethor zešílel a rozhodl upálit sebe i svého syna, jehož považoval za smrtelně raněného. Tomu na poslední chvíli zabránili Pipin, Gandalf a gondorský voják Beregond. Denethor však podlehl svému šílenství a upálil alespoň sebe. Před smrtí si však uvědomil, že svého syna miluje, přestože mu to nikdy nedával příliš najevo. \n\nFaramir byl převezen do Domu uzdravování, kde jej z jeho zranění vyléčil Aragorn, v němž Faramir poznal a přijal pravého krále Gondoru. Po bitvě se tu také setkal s Éowyn, neteří krále Rohanu, se kterou se po korunovaci Aragorna oženil a zplodil s ní pět dětí. Za jeho zásluhy mu byl ponechán titul správce a získal knížectví Ithilien. Zbytek života prožil v kopcích Emyn Armen. Dožil se 120 let. \n\nP.S. Tento článek popisuje klíčové události podle filmu, nikoliv podle knihy.\n"}
{"id": "198644", "url": "https://cs.wikipedia.org/wiki?curid=198644", "title": "Aki Kaurismäki", "text": "Aki Kaurismäki\n\nAki Olavi Kaurismäki (* 4. dubna 1957, Orimattila, Finsko) je finský autorský filmový scenárista a režisér.\n\nAki Kaurismäki vystudoval literaturu a komunikační vědy. Poté, co vystřídal několik pomocných prací, šel na studia filmové kritiky a vedle toho psal filmové scénáře. Kariéru filmaře započal jako spolurežisér filmů svého staršího bratra Miky Kaurismäkiho.\n\nKaurismäkiho filmy se často zaobírají tématem sociálních outsiderů z městských center a jsou známé nejen svými minimalistickými dialogy, ale i svým lakonickým humorem. Kaurismäki pravidelně spolupracuje s týmem přátel z řad herců a hudebníků, kteří jeho filmům dodávají stylový ráz. Jsou to například Matti Pellonpää, Kati Outinen, Kari Väänänen, Sakke Järvenpää. Po vzoru Alfreda Hitchcocka se občas objevuje ve svých filmech v roli statisty. Hudbu k jeho filmům často píše Topi Sorsakoski.\n\nVelké pozdvižení vyvolal Kaurismäki na podzim 2006, když nepovolil, aby se jeho film \"Světla v soumraku\" účastnil nominací na Oscara v kategorii nejlepší zahraniční film, a to i přesto, že ho jako kandidáta jednomyslně zvolila Finská filmová komora. Kaurismäki zdůvodňoval své rozhodnutí kritickým postojem k válce v Iráku vedené USA.\n\nSpolečně se svým bratrem Mikou založil filmový festival Midnight Sun a distribuční firmu Villealfa (pojmenovanou po filmu Alphaville od Jeana-Luca Godarda)\n\nV roce 2002 získal film Muž bez minulosti cenu Grand Prix na Filmovém festivalu v Cannes a byl také jako první finský film v historii nominován na Cenu akademie v kategorii nejlepší cizojazyčný film za rok 2003.\n\n\n\n\n"}
{"id": "198645", "url": "https://cs.wikipedia.org/wiki?curid=198645", "title": "Eifel", "text": "Eifel\n\nEifel [\"ajfl\"] je vrchovina v západním Německu na území spolkových zemí Severní Porýní-Vestfálsko a Porýní-Falc, která zasahuje až do Belgie. Eifel je na jihu ohraničen řekou Moselou a na východě Rýnem, na západě přechází v Ardeny. Nejvyšší horou je \"Hohe Acht\" (747 m n. m.).\n\nVrchovina Eifel se dělí na několik částí.\nSeverní část v Porýní-Vestfálsku o rozloze asi 110 km² je od roku 2004 chráněna jako Národní park Eifel.\n\nEifel tvoří součást porýnského masivu, většinou břidličnatých hornin, který vznikl za hercynského vrásnění asi před 300 miliony let. Ve třetihorách a čtvrtohorách zde byla intenzivní sopečná činnost, zejména v jižní části, a je zde řada maarových jezírek a jezer. To jsou jakési zárodky sopek, které však nevytvořily okolní val a jícen se vyplnil vodou. Nejznámější je jezero Laach (\"Laacher See\").\n\n"}
{"id": "198646", "url": "https://cs.wikipedia.org/wiki?curid=198646", "title": "Bio", "text": "Bio\n\nBio má více významů:\n\n"}
{"id": "198648", "url": "https://cs.wikipedia.org/wiki?curid=198648", "title": "Mika Kaurismäki", "text": "Mika Kaurismäki\n\nMika Juhani Kaurismäki (* 21. září 1955 Orimattila, Finsko) je finský filmový režisér a starší bratr Aki Kaurismäkiho.\n\nV letech 1977-81 studoval vysokou filmovou školu v Mnichově (Hochschule für Fernsehen und Film). Společně se svým bratrem Akim Kaurismäkim založil Filmový festival Midnight Sun a producentskou firmu Villealfa (pojmenovanou po filmu Alphaville od Jeana-Luca Godarda). Od začátku 90. let žije v Brazílii a jeho filmová tvorba se přeorientovala na brazilskou tematiku. Filmuje v různých jazycích nejčastěji v angličtině, finštině a portugalštině.\n\n\n"}
{"id": "198652", "url": "https://cs.wikipedia.org/wiki?curid=198652", "title": "Masarykův realismus", "text": "Masarykův realismus\n\nMasarykův realismus je označení pro kulturní, vědecký a politický program T. G. Masaryka a jeho spolupracovníků formulovaný ještě před vznikem Československa. \n\nMasaryk přišel z Vídně do Prahy v roce 1882, aby zde působil jako profesor na české univerzitě, právě vzniklé rozdělením původní Karlo-Ferdinandovy univerzity. Od roku 1883 vydával kritickou revue \"Athenaeum\", kde se sešel s profesorem Josefem Kaizlem a s Karlem Kramářem. Spojovala je snaha o modernizaci kulturního života, překonání českého provincialismu a formulaci nové české politiky. V roce 1886 se podílel na založení čtrnáctideníku mladých žurnalistů \"Čas\", který vedl Jan Herben a kde 1. listopadu 1890 vyšel „realistický program“. Pojem realismu neznamenal pro Masaryka žádnou pragmatickou politiku, nýbrž odmítnutí dosavadního „vlastenčení“, založeného na romantických představách „slavné minulosti“ (například sporných Rukopisů) a neplodném odporu k německému živlu. Realisté dobře viděli, že úspěšná česká politika si musí klást především pozitivní cíle a snažit se dosáhnout úrovně vyspělejších evropských národů. V politické oblasti se Masaryk zasazoval o střízlivou a přísnou věcnost, kritický pohled na skutečnost, jak jej dokáže především věda, o decentralizaci rakouského státu a o národnostní vyrovnání v českých zemích.\n\nV roce 1890 vstoupili realisté do mladočeské strany a roku 1891 získali všichni tři mandát v Říšské radě ve Vídni. Roku 1893 se však Masaryk mandátu vzdal a ze strany vystoupil, protože jej unavovaly hádky mezi politiky a chtěl se věnovat důležitějším stránkám realistického programu. Jako profesor pražské univerzity usilovně publikoval (Česká otázka, Naše nynější krise, Jan Hus, Karel Havlíček, Otázka sociální, Moderní člověk a náboženství, Základy konkrétní logiky) a přednášel nejen na škole, ale vysvětloval své názory a postoje veřejnosti (studentstvu, spolkům i dělnictvu) i mimo Prahu. 31. března a 1. dubna 1900 založil Masaryk v Praze se svými spolupracovníky (František Drtina, Jan Herben, Jan Gebauer, Edvard Beneš, Josef Gruber, Prokop Maxa aj.) \"Realistickou stranu\", jinak \"Českou stranu lidovou-pokrokovou\". Jejím tiskovým orgánem byl deník \"Čas\" a měsíčník \"Naše doba\", do něhož psal např. Emil Sobota. Programem byla demokratizace státu, pokroková národnostní a kulturní politika a sociální reformy. 1905 se strana spojila se skupinou Aloise Haina a vytvořila \"Národní stranu pokrokovou\", pozdější \"Národní demokracii\". Masaryk a Drtina byli od roku 1907 poslanci Říšské rady. Poslanecký mandát Masaryk získal i v roce 1911 a v letech válečných jej plně využil pro založení nového nezávislého státu. \n\n\n\n"}
{"id": "198654", "url": "https://cs.wikipedia.org/wiki?curid=198654", "title": "Filmový festival Midnight Sun", "text": "Filmový festival Midnight Sun\n\nFilmový festival Midnight Sun (finsky \"Sodankylän elokuvafestivaalit\") je filmový festival, který se každoročně pořádá ve městě Sodankylä ve finském Laponsku, 120 km za polárním kruhem, kde v letních měsících nezapadá slunce. Festival roku 1986 založili Anssi Mänttäri a bratři Aki a Mika Kaurismäki. Ředitelem festivalu je od jeho samého počátku Peter von Bagh.\n\nFestival se obvykle pořádá uprostřed června a trvá pět dní. Základní myšlenkou festivalu je celodenní nepřetržitá projekce filmů bez pompy a byrokracie. Neudílí se zde žádné ceny.\n\nFestival zpravidla navštíví 15 000-20 000 lidí.\n\n"}
{"id": "198656", "url": "https://cs.wikipedia.org/wiki?curid=198656", "title": "Mosela", "text": "Mosela\n\nMosela ( , , ) je řeka tekoucí na území Francie (Lotrinsko), Lucemburska a Německa (Sársko, Porýní-Falc). Celková délka toku je 544 km. Plocha povodí měří 28 286 km².\n\nPramení v severovýchodní Francii, ve Vogézách v nadmořské výšce 715 m. Teče převážně v hluboké a úzké dolině. Ústí zleva do Rýna na říčním kilometru 592,3 v německém městě Koblenz. Největším přítokem je Sarre.\n\nK povodním dochází od listopadu do března. Průměrný průtok na dolním toku u města Cochem je 290 m³/s.\n\nVodní doprava je možná až k hornímu toku. Řeku protíná průplav Marna – Rýn. Na východě je spojena plavebním kanálem s řekou Saônou. Na řece byly postaveny vodní elektrárny.\n\nLeží na ní města Nancy, Méty (Francie), Trevír, Koblenz v ústí (Německo).\n\nÚdolí řeky je známou oblastí pěstování vinné révy a výroby vína.\n"}
{"id": "198657", "url": "https://cs.wikipedia.org/wiki?curid=198657", "title": "Bulovka", "text": "Bulovka\n\nNázev Bulovka má: \n"}
{"id": "198661", "url": "https://cs.wikipedia.org/wiki?curid=198661", "title": "Fredrik Lilljekvist", "text": "Fredrik Lilljekvist\n\nFredrik Lilljekvist (1863 – 1932) byl švédský secesní architekt.\n\nLilljekvist mimo jiné navrhl budovu Královského dramatického divadla ve Stockholmu, Djursholmskou kapli či sanatorium ve městě Sollefteå. Pro uměleckoprůmyslovou výstavu v Djurgården ve Stockholmu v roce 1897 vytvořil kulisové město „Starý Stockholm“. Jeho díla lze také nalézt například na zámku Gripsholm, v kostele ve městě Bengtsfors nebo v kostele farnosti v Resmu na ostrově Öland.\n"}
{"id": "198680", "url": "https://cs.wikipedia.org/wiki?curid=198680", "title": "Piers Bizony", "text": "Piers Bizony\n\nPiers Bizony je americký spisovatel, publicista, organizátor výstav a také režisér televizních dokumentů. Je mezinárodně úspěšným a uznávaným autorem populárně psaných publikací o výzkumu vesmíru, filmu a speciálních filmových efektech a také knih s technologickou tematikou. Žije v Londýně.\n\n\n"}
{"id": "198697", "url": "https://cs.wikipedia.org/wiki?curid=198697", "title": "Antonio Pizzonia", "text": "Antonio Pizzonia\n\nAntônio Reginaldo Pizzonia Júnior (*11. září 1980 Manaus) je bývalý brazilský jezdec Formule 1. Po skončení závodění v seriálu F1 jezdil jako pilot týmu FMS International v sérii GP2. Nyní jezdí v formuli Super League.\n\nTučně – Pole position\n\"Kurzívou\" – Nejrychlejší kolo závodu\n\n"}
{"id": "198746", "url": "https://cs.wikipedia.org/wiki?curid=198746", "title": "Balthasar Hubmaier", "text": "Balthasar Hubmaier\n\nBalthasar Hubmaier (nejspíše 1485 – 10. března 1528) byl vlivný německý/moravský anabaptistický vůdce. Byl jedním z nejznámějších a nejrespektovanějších novokřtěneckých teologů reformace.\n\nBalthasar Hubmaier se narodil ve Friedbergu v Bavorsku (nedaleko Augsburgu) roku 1480. V roce 1524 se oženil s Elizabeth Hügline z Reichenau.\n\nNavštěvoval latinskou školu v Augsburgu a 1. května 1503 vstoupil na univerzitu ve Freiburgu. Pro nedostatek financí byl nucen univerzitu opustit a nějaký čas učil ve Schaffhausenu. Do Freiburgu se vrátil v roce 1507 a roku 1511 získal bakalářský a magisterský titul. V roce 1512 získal doktorát teologie na univerzitě v Ingolstadtu a 1515 se stal univerzitním vicerektorem. Jako kazatel byl pověstný a jeho úspěch správce byl mimořádný. V roce 1516 se stal katolickým farářem v Regensburgu a od roku 1521 ve Waldshutu.\n\nRoku 1522 se v Basileji seznámil s Heinrichem Glareanem (učitelem Konráda Grebela) a Erasmem Rotterdamským. V březnu 1523 se Hubmaier v Curychu setkal s Ulrichem Zwinglim, a v říjnu téhož roku se zúčastnil jeho disputace. Zwingli v této rozpravě předložil principy poslušnosti Písmu. Zřejmě právě tehdy opustil Hubmaier křest nemluvňat, který se neopírá o Písmo.\n\nRoku 1525 přijel do Waldshutu novokřtěnec Wilhelm Reublin, kterého vyhnali z Curychu, a v dubnu pokřtil Hubmaiera a s ním 60 dalších.\n\nV prosinci 1525 byl Hubmaier pro své přesvědčení uvězněn a po propuštění opustil Švýcarsko a odešel spolu s dalšími novokřtěnci do Mikulova na Moravě. Zde se horlivě ujal poslání kazatele a spisovatele. Jeho dvanáctiměsíční působení mezi německy mluvícím obyvatelstvem vyústilo v tisíce křtů (nejméně šest tisíc), jeho přičiněním došlo také k obrácení dvou bratří Leonarda a Jana, pánů z Lichtenštejna, jejichž pozemky se staly útočištěm utečenců. Hnutí se šířilo a anabaptisté zde dostali jméno habáni.\n\nO dva roky později však byl i s manželkou na příkaz Ferdinanda I. zatčen, předán do Vídně a zde mučen, načež byl 10. března 1528 veřejně upálen. Asi tři dny poté byla pro svou víru utopena v Dunaji s kamenem na krku i jeho manželka.\n\nHubmaier byl v 16. století nejschopnějším z obránců křtu věřících. Z jeho jedenácti knih se jich šest týká křtu. Z jeho prací lze zmínit \"18 článků\" (1524), \"O kacířích a těch, kdo je upalují\" (1524), \"Otevřená výzva Balthasara z Friedbergu všem věřícím křesťanům\" (1525), \"O křesťanském křtu věřících\" (1525), \"Dvanáct článků křesťanské víry\" (1526), a \"O meči\" (1527 v Mikulově). Všechny jeho publikace obsahovaly motto (Pravda je nesmrtelná).\n\n"}
{"id": "198774", "url": "https://cs.wikipedia.org/wiki?curid=198774", "title": "Elektromyografie", "text": "Elektromyografie\n\nElektromyografie (EMG) studuje funkci kosterního svalstva tím, že vyšetřuje elektrické biosignály, které ze svalů vycházejí. (Mohli bychom také říci, že jde o biosignály, vznikající v důsledku svalové aktivity, což je typický příklad, ovšem takové tvrzení by mohlo být zavádějící, neboť svaly produkují elektrickou aktivitu, i když jsou v klidu – např. ploténkový šum.)\n\nZvýšený zájem o studium svalových pohybů můžeme pozorovat v renesanci, kdy se jim věnoval zejména polyhistor Leonardo da Vinci. Rovněž tak „otec“ moderní anatomie Andreas Vesalius ve svém díle Fabrica – ten se však věnoval spíše popisu mrtvých svalů než jejich dynamice.\n\nPrvní logickou dedukci toho, že svaly musí vykazovat elektrickou aktivitu, dokumentoval Ital Francesco Redi v r. 1666. Předpokládal, že rána od rejnoka elektrického má svůj původ v jeho svalech.\n\nVztah mezi elektřinou a svalovou kontrakcí poprvé pozoroval Luigi Galvani v r. 1791. Depolarizoval svaly žabího stehýnka tím, že se jich dotknul kovovou tyčí. I když se v interpretaci svých pokusů mýlil tím, že vzniklý galvanický článek ve své knize De Viribus Electricitatis in Motu Musculari Commentarius (1792) považoval za projev \"živočišné elektřiny\", přece je možno jeho pozorování považovat za zrození elektroneurofyziologie.\n\nŽe se v Galvaniho pokusech jednalo o elektrochemický článek, sestavený z elektrolytu a dvou elektrod z různých kovů, kterým po uzavření elektrického obvodu prochází elektrický proud, objevil dva roky po Galvaniho prvním experimentu r. 1793 Alessandro Volta.\n\nNa toto zjištění zareagoval Galvani hned v následujícím roce tím, že zjistil, že stah žabích svalů je možno vyvolat i přiložením volného konce nervu bez přítomnosti jakéhokoliv kovu, a tím se utvrdil ve svém konceptu živočišné elektřiny. Avšak Voltův vliv byl natolik silný, že diskuse o koncepci Galvaniho živočišné elektřiny na další čtyři desetiletí utichla - zatímco na Voltův objev navázal vývoj galvanických článků pro technické využití, ve výzkumu živočišné elektřiny v té době nikdo nepokračoval.\n\nV r. 1820 sestavil Schweigger první galvanometr, založený na Oerstedových objevech v oblasti magnetismu. Pět let poté zdokonalil Nobili galvanometr kompenzací zemského magnetismu a tím zvýšil jeho citlivost. S použitím takového galvanometru Carlo Matteucci v r. 1844 konečně dokázal, že svaly produkují elektrický proud.\n\nMatteuciho prací byl inspirován Frenchman DuBois-Reymond, který v r. 1849 ve své knize Uber Thierische Elektricitat podal první zprávu a elektrických signálech, produkovaných při volní aktivitě lidských kosterních svalů. Rovněž objevil, že velikost zaznamenaného proudu je snížena impedancí kůže. K snímání signálu použil drátěnou elektrodu.\n\nNěmec H. Piper r. 1907 (Uber den willkurlichen Muskeltetanus) zdokonalil metodu tím, že zavedl kovové plošné elektrody. Další pokrok v technice záznamu představoval objev katodové trubice, navržený Braunem r. 1897, což poprvé použili k zesílení akčních potenciálů – ve spojení se strunovým galvanometrem – A. Forbes a C. Thatcher v r. 1920. O dva roky později H. S. Gasser a J. Erlanger (v r. 1922) použili namísto galvanometru osciloskopu, založeného na principu katodové trubice, za což, spolu se zdárnou interpretací akčního potenciálu, byli odměněni v r. 1944 Nobelovou cenou za fyziologii.\n\nZatímco v průběhu 19. století byla ještě detekce myografických potenciálů velmi obtížná a tím pádem jen nemnoho vědců bylo schopno jejich výzkumu, opačný proces, neboli vybuzení svalových záškubů působením elektrického proudu, se dal demonstrovat velmi snadno a tak se i stal nástrojem mnohých léčitelů a šarlatánů. Nicméně alespoň někteří vědci se snažili provádět výzkum těchto jevů odpovědně systematicky. Mezi nimi francouz G. B. A. Duchenne, který v polovině devatenáctého století systematicky zkoumal dynamiku a funkci kosterního svalstva a své výzkumy popsal v klasickém díle Physiologie des Mouvements (1867).\n\nDetekce elektrických signálů ze svalu a aplikace elektrického proudu přitáhla pozornost anglického elektrického inženýra Bainese. Baines byl první, který přirovnal šíření vzruchu nervem k šíření elektrického signálu kabelem. Tato analogie se pak ve „století elektřiny“ velmi rozšířila. Baines ve své knize (1918) publikoval svůj elektrický model nervového systému, ve kterém neurony a svalová vlákna nahradil elektrickými obvody, sestavenými z galvanického článku a množství kondenzátorů. Proto se o Bainesovi hovoří jako o prvním biomedicínském inženýrovi.\n\nPoužití elektronkových zesilovačů umožnilo klinické využití vyšetřování biosignálů. Pokus zaznamenat signál z dysfunkčního svalu se poprvé podařil Proebsterovi r. 1928 (Uber Muskelaktionsstrome am gesunden und Kranken Menschen) při vyšetřování pacienta, trpícího obrnou periferního nervu.\n\nRychlý rozmach klinické myografie přineslo až použití jehlové elektrody Adrianem a Bronkem (1929), což poprvé v historii umožnilo sledování aktivity, spojené s činností jednotlivých svalových vláken (či malých skupin svalových vláken). Využití elektromyografických jehel dále zdokonalil v průběhu 50. a 60. let F. Buchthal.\n\nV 60. letech skupina ruských inženýrů vedená Kobrinským uvedla návrh elektronické protézy ruky, ovládané myoelektrickými signály (kterýžto nápad si dal v Německu patentovat již r. 1945 Reinhold Reiter).\n\nEMG se často provádí při současné stimulaci příslušných motorických a periferních nervů. Samotné snímání lze provádět invazivně i neinvazivně, na úrovni jediného svalového vlákna, jedné motorické jednotky i celého svalu.\nPoužívají se povrchové i podpovrchové elektrody složení Ag, či AgCl.\nPoužívají se povrchově tzv. multielektrody - stripsy nebo gridy. Strips je silikonový (případně plastový) pásek s kontaktními ploškami elektrod v linii za sebou. Grid je dvourozměrné pole s ploškami elektrod (často tvořenými Ag/AgCl kuličkami uspořádanými maticově) na silikonové či plastové podložce. Gridy slouží k mapování rozložení potenciálů generovaných svalem. Dostupná je i verze plovoucích gridů, které namísto vystouplých stříbrných kuliček používají prohlubně, v nichž je aplikovaný vodivý gel - tak se redukuje vznik artefaktů ve snímaném signálu. Takové gridy se vyrábí i jednorázové, kdy spodní strana je opatřena samolepicí vrstvou, případně se připevňují samolepicí páskou.\n\nJehlové elektrody bipolární či multipolární, případně tenký drátek či svazek drátků. Bipolární elektroda je složena z duté jehly, jejímž středem prochází izolovaný vodič, který před hrotem jehly vychází na povrch její stěnou. Kovové tělo jehly tvoří jednu společnou elektrodu a středový vodič druhou elektrodu. Jehlová multipolární elektroda je konstrukčně totožná s bipolární s tím rozdílem, že středem vede (a na povrch stěnou vystupuje) vzájemně izolovaných vodičů hned několik. Multipolární elektrodou lze tedy snímat několik signálu na velmi malé ploše najednou. Speciální jehlovou elektrodou se snímací plochou 25μm lze měřit signál z jediného svalového vlákna (pro metodu SFEMG).\nPodpovrchové elektrody se zavádějí kolmo na osu svalu nebo podélně. Jehlovou elektrodu lze dobře umístit ve svalu, ale jedná se o bolestivou metodu a navíc jehla omezuje pohyb svalu a sval zároveň pohybuje elektrodou, což vede ke vzniku nežádoucích artefaktů v signálu. Jehlová elektroda může zůstat zavedena do svalu maximálně hodinu. Naproti tomu zavedený drát lze ponechat ve svalu až několik hodin, ale nelze s ním dobře manipulovat a lokalizovat konkrétní místo zájmu ve svalu. Drátové elektrody se používají tam, kde nechceme omezovat pohyb svalstva, ovšem drát se pohybem může povytáhnout.\n\nV případě neinvazivního měření na povrchu kůže zaznamenáváme signál vzniklý činností velkého množství motorických jednotek. Signál dosahuje špičkové hodnoty do 10 mV. Značný objem tkáně mezi elektrodami a svalovými vlákny, stejně jako rozhraní elektroda-pokožka omezují horní hranici využitelného frekvenčního pásma na 500 Hz. Hlavní část výkonového spektra leží v oblasti 50-150 Hz.\n\nInvazivním, tzv. intramuskulárním EMG lze měřit elektrický potenciál malého množství motorických jednotek až jednotlivých motorických jednotek.\n\nSnímání a záznam sumárních akčních potenciálů svalu se provádí za účelem zjištění funkcionality svalu. Používá se povrchových nebo podpovrchových elektrod ke stimulaci periferního nervu, který pak vyvolá samotný záškub svalu, který je pak měřen povrchovou elektrodou. Podpovrchová elektroda ke snímání ve svalu není vhodná, protože dochází k jeho silné kontrakci, což se projeví vznikem artefaktů v signálu. Stimulace nervu je realizována elektrickými pulzy o frekvenci 3-5 Hz. Vyhodnocuje se amplituda a odezva na budící signál. Nízká amplituda (alespoň 10% snížení) všech odezev značí primární nemoc svalstva. Naproti tomu u nervové poruchy jako je roztroušená skleróza je patrné zpoždění kontrakce vláken při normální amplitudě. Jinou verzí CMAP metody je stimulace senzorických nervů, čímž zpětnovazebně aktivujeme motoneurony, a tak lze vyšetřovat jejich funkčnost či přenosové vlastnosti.\n\nNejčastěji se k této metodě využívá podpovrchových elektrod při přirozené kontrakci svalu – lehkým zatížením svalu až do jeho zapojení na maximálně 10% MVC, tím se aktivuje malý počet motorických jednotek. Elektroda snímá výsledný signál složený z příspěvků okolních motorických jednotek. Tento signál se dále filtruje pásmovou propustí 1.2 – 2.5 kHz a rozkládá na hroty, jejichž lineární kombinace nejlépe napodobí původní složený signál. Tak lze sledovat průběh aktivace jednotlivých motorických jednotek. Takto lze například odhalit dystrofii svalstva, kdy je na dané zatížení aktivováno nepřiměřené množství motorických jednotek. Naopak menší počet aktivovaných motorických jednotek značí chybnou funkci motoneuronů. Oproti metodě CMAP získáváme i informaci o opakovacích frekvencích aktivace motorických jednotek, čehož lze také využít při diagnostice.\n\nTato metoda umožňuje zaznamenávat akční potenciály jednoho svalového vlákna a měření hustoty svalových vláken a neuromuskulárního jitteru. Zjištěním počtu snímaných akčních potenciálů, zaznamenávaných současně, jejichž amplituda překračuje 200 μV, zjistíme zároveň počet aktivních vláken v blízkosti elektrody. Měřením v různých místech svalu můžeme zjistit průměrnou hustotu jeho vláken. Ta se liší u jednotlivých svalů a zvyšuje se ve stáří, ale také u některých poruch motorických nervů a nervosvalové ploténky. Akční potenciály snímané SFEMG svalu mají různé vzájemné zpoždění. Odchylky od konstantní frekvence se nazývají neuromuskulární jitter a jsou způsobeny chemickým přenosem na nervosvalové ploténce. Normální hodnota dosahuje 10-50 μs a podle odchylek lze rozpoznat myopatie.\n\nEMG se používá pro diagnostiku neurosvalových onemocnění a poškození, kineziologii, a poruchy kontroly pohybového aparátu. EMG signálů lze taktéž využít pro řízení prostetických náhrad jako například ruky či nohy.\n\nEMG je taktéž používáno pro ovládání počítače a jiných elektronických zařízení (PDA nebo mobilních telefonů). Možné využití sahá k řízení mobilních robotů či elektrického křesla což může být velmi nápomocné pro osoby, které nemohou ovládat křeslo řízené joystikem. Povrchové EMG je možné využít například pro ovládání her či v kombinaci s EEG ve výzkumu spánkových pochodů a nervových záchvatů.\n\nV roce 2011 v Advancer Technologie vyvinuli jednoduchý plošný spoj, který může být využit pro konverzi měřených signálů svalů do podoby vyhlazeného výstupního signálu.\n\n"}
{"id": "199080", "url": "https://cs.wikipedia.org/wiki?curid=199080", "title": "Úpadek", "text": "Úpadek\n\nÚpadek neboli též bankrot je právem definovaný proces, prostřednictvím něhož se fyzická osoba nebo jiný právní subjekt, který není schopný splácet své dluhy věřitelům, může svých dluhů částečně nebo úplně zbavit. Poté, co je na dlužníka uvalen soudní příkaz, vyhlašuje dlužník bankrot. Často si je ale své insolvence vědom dříve a sám může tento krok iniciovat.\n\nÚpadek není jediný právní status, který může člověk v insolvenci mít, a proto není bankrot synonymem pro insolvenci.\n\nSlovo bankrot je odvozeno z it. banca rotta, v překladu zlomené lavice. Toto slovní spojení může pramenit z rozšířeného zvyku v Janovské republice, kdy rozbitá lavice byla symbolickým označením osoby v insolvenci.\n\nV antickém Řecku bankrot neexistoval. Pokud nějaký svobodný občan dlužil věřiteli peníze a nebyl schopen je splatit, byla jeho manželka, děti nebo služebníci nuceni k dlužnímu otroctví pro věřitele. Věřiteli sloužili do té doby, než získal své ztráty, dlužené peníze, zpět prostřednictvím jejich fyzické práce. Toto dlužní otroctví většinou trvalo po celý život dlužního otroka, neboť dlužníci nebyli zpravidla schopni peníze vrátit, a mohlo se dědit z generace na generaci. Mnoho městských států proto mělo opatření, které chránilo dlužní otroky před možným usekáváním končetin nebo dokonce popravou, které bylo pro běžné otroky formou trestů za různé druhy provinění. Nicméně s narůstajícím časem stráveným ve službách věřitele se jednání a podmínky dlužního otroka zhoršovaly. Výjimkou byly Athény, které zákonem zakazovaly zotročování dlužníků samotných i jeho blízkých. V důsledku toho byla většina athénských otroků zajatci a cizinci.\n\nV roce 1542 byl Anglii ustanoven první statut o bankrotu podle anglického práva, zabývající se úpadkem a insolvencí.Také ve výchovní Asii byl dokumentováno usnesení o bankrotu již na začátku 13. století, kdy byly mongolské kmeny sjednoceny Čingischánem. Právě Čingischán vydal nařízení, ve kterém odsuzoval všechny dlužníky, kteří se dostali do bankrotu třikrát, k trestu smrti.\nNeschopnost celých národů splácet dluhopisy byla v historii vidět velice často. Například španělský král Filip II. během své 42 leté vlády vyhlašoval národní bankrot hned čtyřikrát, v letech 1557, 1560, 1575 a 1596. Podle amerického ekonoma Kennetha S. Rogoffa byl vývoj mezinárodních kapitálových trhů před rokem 1800 poměrně omezený. Navzdory tomu však docházelo k množství bankrotů napříč evropskými zeměmi, jako bylo Prusko, Francie, Portugalsko nebo Španělsko. Také země na okraji Evropy, Egypt, Rusko a Turecko, se v historii potýkalo s chronicky opakujícím se bankrotem.\n\nHlavní zaměření moderní insolvenční legislativy a praktik restrukturalizace podnikatelských dluhů se již netýká eliminace insolvenčních subjektů, nýbrž remodelace finanční a organizační struktury situace dlužníků, kteří se potýkají s finančními potížemi, aby jim byla umožněna rehabilitace a pokračování v podnikání.\n\nJe důležité odhalit hlavní problémy a minimalizovat riziko opětovného výskytu finanční tísně. Při řešení těchto problémů je kladen důraz na finanční poradenství, vzdělávání v oblasti finanční gramotnosti a sociální pomoc. (Refiner et al., 2003; Gerhardt, 2009; Frade, 2010). \n\nVe většině členských států EU je oddlužení podmíněno povinností částečných plateb a řadou požadavků týkajících se chování dlužníka. Ve Spojených státech amerických k anulování dluhů dochází v menší míře než ve státech Evropské unie, přičemž systému Spojených států se nejvíce přibližuje Británie. (Reifner et al., 2003; Gerhardt, 2009; Frade, 2010). \n\nNěkteré členské státy neposkytují možnost dluhového vyrovnání. Například Španělsko schválilo v roce 2003 zákon o bankrotu (Ley Concurs), který stanovuje plány dluhového vyrovnání, které mohou vést ke snížení dluhu (maximálně na polovinu výše původního dluhu) nebo k prodloužení lhůty splatnosti nejvýše o pět let (Gerhardt, 2009), ale nepředpokládá úplné anulování dluhů.\n\nVe Spojených státech je také velmi těžké anulovat dluh federální nebo federálně garantované studentské půjčky.\n\nNa rozdíl od většiny ostatních dluhů mohou být tyto studentské půjčky anulovány, pouze pokud osoba usilující o anulaci stanoví konkrétní důvody pro anulaci podle Brunnerova testu, na základě kterých soud vyhodnotí tři faktory:\n\n\n\nI když dlužník prokáže všechny tři skutečnosti, soud může povolit pouze částečné oddlužení studentské půjčky.\n\nPodvodné bankroty jsou zločinem tzv. bílých límečků. I když je obecně obtížné zobecnit podvodné bankroty napříč jurisdikcemi, tyto obvyklé trestní činy zahrnují utajování aktiv, utajování nebo ničení dokumentů, střety zájmů, podvodné pohledávky, nepravdivá prohlášení a úpravy poplatků nebo přerozdělování. Falsifikace bankrotu tak často představuje křivou přísahu. \n\nPodvodný bankrot by měl být odlišen od strategického bankrotu, který není trestným činem, protože vytváří skutečný, nikoli falešný, stav bankrotu. \n\nVšechna aktiva musí být zveřejněna v plánech bankrotu, kde se dlužník domnívá, jakou má aktivum čistou hodnotu. Je tomu tak z toho důvodu, že jakmile je podán návrh na vyhlášení konkursu, je na věřitelích, nikoli na dlužníkovi, aby rozhodli, zda a jakou má konkrétní aktivum hodnotu. \n\nBudoucí následky vynechání aktiv z plánů mohou být pro dotyčného dlužníka závažné. Na příklad ve Spojených státech může být uzavřený bankrot znovu otevřen na žádost věřitele nebo amerického správce, pokud se dlužník pokusí později uplatnit vlastnictví takového vynechaného aktiva poté, co byl zbaven veškerého dluhu v bankrotu. Správce pak mlže takové aktivum zabavit a zlikvidovat ve prospěch dříve propuštěných věřitelů. To, zda by mělo být utajení takového aktiva považováno za trestní čin z podvodu nebo křivé přísahy, by pak bylo na uvážení soudce nebo správce USA.\n\nStáty v podstatě nebankrotují přímo kvůli výši státnímu dluhu. Pokud ale dojde k dalším bouřlivým událostem, které způsobí ekonomický pád daného státu, potom mluvíme o státním bankrotu. \n\nNázorným příkladem může být situace, kdy Korea způsobila destrukci a přivedla ke státnímu bankrotu Čínské impérium během války vedené v roce 614 n.l., ve které proti sobě stály čínské město Čchang'an a severokorejské město Pchjongjang. Dalším příkladem můžou být Spojené státy americké, které s pomocí svých spojenců (věřitelů) dovedly k bankrotu Sovětský svaz, což poté také vedlo k jeho zániku.\nV některých zemích, například ve Velké Británii, je bankrot omezen na jednotlivce. Na společnosti se vztahují jiné formy insolvenčního řízení, jako je např. likvidace a správa. Ve Spojených státech je bankrot obecněji aplikován na formální insolvenční řízení. V dalších zemích, například ve Finsku, je bankrot omezen pouze na jednotlivce nebo společnosti, kteří jsou v platební neschopnosti. Jsou tak de facto odsouzeni ke službě za minimální mzdu nebo minimálním sociálním dávkám až do zaplacení svých dluhů s narůstajícím úrokem. Jsou ovšem zaznamenány ojedinělé případy, kde se soud rozhodl pro výjimečné prokázání milosti přijetím žádosti dlužníků o restrukturalizaci dluhu. V takovém případě mohou být některé části (10-50%) dluhu prohlášeny za ztrátu věřitele, čímž je dlužník o tento podíl dluhu osvobozen. \n\nVe francouzštině se francouzské slovo \"banqueroute\" používá výhradně v případech podvodného bankrotu, zatímco termín \"faillite\", ve smyslu neúspěchu, se používá pro bankrot v souladu se zákonem.\n\nÚpadek je v českém právu definován zákonem č. 182/2006 Sb., o úpadku a způsobech jeho řešení (insolvenční zákon), ve znění pozdějších předpisů. Zákon rozeznává dvě formy úpadku: insolvenci (platební neschopnost) a předlužení.\n\nDlužník je v úpadku, jestliže je platebně neschopný (insolventní) bez ohledu na povahu dlužníka, jestliže má více věřitelů a peněžité závazky po dobu delší třiceti dnů po lhůtě splatnosti a tyto závazky není schopen plnit. S platební neschopností pak souvisí tzv. fikce insolvence, tj. situace, kdy dlužník zastavil platby podstatné části svých peněžitých závazků nebo je neplní po dobu delší tři měsíců po lhůtě splatnosti nebo není možné dosáhnout uspokojení některé ze splatných peněžitých pohledávek vůči dlužníku výkonem rozhodnutí nebo exekucí nebo dlužník nesplnil povinnost předložit seznamy (seznam majetku, seznam závazků, seznam zaměstnanců), kterou mu uložil insolvenční soud.\n\nDlužník je v úpadku, jestliže je předlužený, pokud je právnickou osobou nebo podnikatelem – nepřichází tak v úvahu u fyzických osob nepodnikatelů. Zákon ve vztahu k předlužení uvádí dva podstatné znaky: situaci, kdy má dlužník více věřitelů a kdy souhrn jeho závazků převyšuje hodnotu jeho majetku.\n\nO hrozící úpadek jde tehdy, lze-li se zřetelem ke všem okolnostem důvodně předpokládat, že dlužník nebude schopen řádně a včas splnit podstatnou část svých peněžitých závazků.\n\nInsolvenční zákon vylučuje svého použití v případě státu, územního samosprávného celku, České národní banky, Všeobecné zdravotní pojišťovny České republiky, Fondu pojištění vkladů, Garančního fondu obchodníků s cennými papíry, politických stran nebo politických hnutí v době vyhlášených voleb podle zvláštního právního předpisu a v jiných zákonem vymezených případech.\n\nZpůsoby řešení úpadku nebo hrozícího úpadku dlužníka jsou:\n\n\n\n"}
{"id": "199094", "url": "https://cs.wikipedia.org/wiki?curid=199094", "title": "Lenka Pichlíková", "text": "Lenka Pichlíková\n\nLenka Pichlíková-Burke (* 28. července 1954 v Praze) je americká herečka českého původu. Ještě v Československu působila v různých divadlech, hrála v několika filmech a vytvořila asi 40 televizních rolí. Kromě činoherního a filmového herectví se intenzivně věnovala i pantomimě. Od 80. let 20. století žije trvale ve Spojených státech. V současnosti se svými pantomimickými představeními podílí na činnosti skupiny Healing Arts, tedy na širokém arteterapeutickém projektu fungujícím v jejím domovském státě Connecticut a v New Yorku. Často vystupuje v představeních pro děti a mládež, některá i režíruje. Kromě umělecké činnosti vyučuje na divadelní škole, dále na Fairfieldské univerzitě v Connecticutu a na Purchase College při Státní univerzitě v New Yorku. Od roku 1988 je členkou Actors´ Equity Association v New Yorku. V roce 2006 získala cenu Best Mime.\n\nRoku 1977 ukončila studium herectví na Divadelní fakultě Akademie múzických umění v Praze. Působila v Divadle Jiřího Wolkera, kde si zahrála již jako devítiletá v roce 1963 a pak zde roku 1977 nastoupila do svého prvního angažmá. Později byla angažována v Divadle Na zábradlí, v Činoherním klubu a v Divadle na Vinohradech, hostovala v Národním divadle v Praze. Některé divadelní role z tohoto období: Petruněla v \"Dál, zpívejme dál\" (\"Dundo Maroje\") Marina Držiće, Iris a Jepice ve hře \"Ze života hmyzu\" Karla a Josefa Čapkových ještě během studia v DISKu, dále Blanka z Shakespearova \"Zkrocení zlé ženy\" v Divadle Jiřího Wolkra, Anna z \"Rozmarného léta\" Vladislava Vančury v Divadle na Vinohradech, Anička v \"Ženském zákonu\" Jozefa Gregora Tajovského v Činoherním klubu. Kromě činoherního herectví se intenzivně zabývala pantomimou a návaznými žánry divadla. S renomovaným pražským souborem Ladislava Fialky účinkovala v Divadle Na zábradlí ve společném projektu činohry a pantomimy \"Ženich v rozpacích\" na motivy Molièra (Milan Lukeš, Evald Schorm a Ladislav Fialka, 1981).\n\nV Československu hrála ve 12 českých i koprodukčních filmech a vytvořila kolem 40 televizních rolí. Největší úspěch zaznamenal původní televizní film \"Chvíle pro píseň trubky\" režiséra Ludvíka Ráži, v němž hrála hlavní roli a který získal v roce 1981 hlavní cenu Zlatá nymfa na televizním festivalu v Monte Carlu. Kromě toho hrála ve filmech Karla Kachyni (\"Setkání v červenci\", \"Počítání oveček\", \"Pozor, vizita!\"), Otakara Vávry (\"Temné slunce\"), Viktora Polesného (zakázaný film \"Narozeniny\"), Jiřího Krejčíka, Evalda Schorma nebo v německém televizním seriálu režiséra Franze Petera Wirtha \"Ein Stück Himmel\", který byl natočen podle vzpomínek Janiny Dawidowiczové z varšavského ghetta.\n\nOd roku 1982 žije trvale ve Spojených státech. V roce 1989 získala magisterský titul v oboru humanitní vědy na Texaské univerzitě. V současnosti se svými pantomimickými představeními podílí na činnosti skupiny Healing Arts, tedy na širokém arteterapeutickém projektu fungujícím v jejím domovském státě Connecticut a v New Yorku. Často vystupuje v představeních pro děti a mládež, některá i režíruje. Kromě umělecké činnosti vyučuje na divadelní škole, dále na Fairfieldské univerzitě v Connecticutu a na Purchase College při Státní univerzitě v New Yorku. Od roku 1988 je členkou Actors´ Equity Association v New Yorku. V roce 2006 získala cenu Best Mime.\n\nV USA vytvořila mimo jiné divadelní roli Máši v \"Rackovi\" Antona Pavloviče Čechova (Theatre West ve Fort Worth, Texas), dále roli Jeleny v Čechovově \"Strýčku Váňovi\" a Hildy z Ibsenova \"Stavitele Solnesse\", obě v divadle UTD v Richardsonu ve státu Texas. Ve hře \"My Sister in this House\" od Wendy Kesselmanové hrála roli Ley (Undermain Theater, Dallas). V době pobytu Marcela Marceau v USA u něj studovala pantomimu. V letech 1982 – 1984 působila v mezinárodní divadelní skupině černého divadla Ta Fantastika. V roce 1987 účinkovala jako hlavní mim a vyprávěč v mezinárodní divadelní show \"Magic Game\", která vznikla v Mexiku a pak se hrála na turné po Spojených státech.\n\nV 90. letech přesídlila z Texasu do státu Connecticut, kde pokračovala v divadelních aktivitách. Ve hře \"Joan of the Stockyards\" (\"Svatá Johanka z jatek\") od Bertolta Brechta hrála titulní roli Joan v divadle Dance Theater Workshop v New Yorku. V divadle Theatre for the New City (New York) ztvárnila roli Ophelie ve hře \"Hamletmashine\" Heinera Müllera. Ve svém současném bydlišti hrála ve hrách \"Natalie Needs a Nightie\" a \"Drop Zone\" (Ethel Kweskin Theatre, Stamford, Connecticut) a ve hře \"Taking Sides\" od Ronalda Harwooda hrála roli Tamary Sachs (Stamford Theatre Works). V původním baletu Laurie Gage \"Alice in Wonderland\" (\"Alenka v říši divů\") ztvárnila taneční roli Vévodkyně (Dutchess) v Palace Theatre Stamford. Roku 2000 vytvořila vlastní celovečerní mimus \"Medea\", s nímž se s úspěchem zúčastnila festivalu International Festival of Arts and Ideas. V roce 2002 nastudovala celovečerní nonverbální představení \"Seven Deadly Sins and One Virtue\" (\"Sedm smrtelných hříchů a jedna ctnost\"), inspirované barokními sochami Matyáše Bernarda Brauna v Kuksu. Později ve spolupráci s režisérkou Laurie Gage inscenaci upravila a zahrála ji přímo v Kuksu před sochami Neřestí a Ctností (22. srpna 2014). V roce 2006 vytvořila „one woman show“ \"Three Women of Faith\", dramatické představení o osudech abatyše Hildegardy z Bingenu, manželky českého krále Václava IV. Žofie a Kateřiny Lutherové. V roce 2014 uvedla ve vlastním anglickém překladu hru Anny Hodkové \"Gertruda\", jejíž jedinou postavou je královna z Shakespearova Hamleta..\n\n\n\n"}
{"id": "199098", "url": "https://cs.wikipedia.org/wiki?curid=199098", "title": "Královské dramatické divadlo", "text": "Královské dramatické divadlo\n\nKrálovské dramatické divadlo (švédsky \"Kungliga Dramatiska Teatern\" nebo též hovorově \"Dramaten\"; anglicky \"Royal Dramatic Theatre\") je švédské národní divadlo. Ročně se zde odehraje okolo jednoho tisíce představení.\n\nDivadlo sídlí od svého založení v roce 1908 do dneška v secesní budově na náměstí Nybroplan ve Stockholmu. Divadlo postavil architekt Fredrik Lilljekvist a známí umělci jako Carl Milles či Carl Larsson se podíleli na jeho výzdobě. Některé z dekorací interiéru jsou dílem i prince Eugena.\n\nDivadelní herecká škola, švédsky \"Dramatens elevskola\", vychovala spoustu herců a režisérů jako byli například Gustaf Molander (který zde i učil), Alf Sjöberg, Greta Garbo, Signe Hassová, Ingrid Bergman, Gunnar Björnstrand, Max von Sydow či Bibi Andersson. V roce 1967 se škola oddělila a vytvořila samostatnou instituci, Vysokou školu divadelní ve Stockholmu (\"Teaterhögskolan i Stockholm\").\n\nŠvédské národní divadlo založil král Gustav III. v roce 1788. Bylo to v době, kdy se Královské divadlo (\"Kungliga Teatern\") oficiálně rozdělilo na dvě. Královské divadlo (dnes známé jako Královská švédská opera) se tímto stalo výhradně operní scénou.\nSpecificky pro mluvené drama se postavilo nové divadlo s názvem Královské \"dramatické\" divadlo (Kungliga \"Dramatiska\" Teatern).\n\nKrálovské dramatické divadlo bylo postaveno v roce 1788 přesně naproti budově opery Královského divadla v ulici Kungsträdgården ve Stockholmu s parkem uprostřed oddělující obě budovy. Zde Královské dramatické divadlo zůstalo až do roku 1907. Uváděly se zde nové hry 19. století: průkopnická díla Ibsena, Čechova jakož i pozdní dramatická tvorba Augusta Strindberga.\n\nNa začátku 20. století však divadlo vyžadovalo nutnou renovaci a modernější jeviště. Od 80. let 19. století navíc čelilo silné konkurenci několika nových soukromých divadel ve Stockholmu, především Švédského divadla (\"Svenska teatern\"), které tehdy vedl Albert Ranft.\n\nMnohé původní švédské inscenace Ibsenových her jakož i německá a francouzská dramata se hrála ve Švédském divadle namísto v národním, které bylo obviňováno ze zastarání a stísněných prostor. Navrhovaly se různé přestavby, ale král Oskar II. nebyl ani s jednou z nich spokojen. Namísto toho se dospělo k dohodě, že se stará budova divadla celá strhne a postaví se divadlo nové, větší, modernější a na příhodnějším místě. Tímto místem se nakonec stalo náměstí Nybroplan, neboť bylo blíže tehdejšímu centru Stockholmu, a nadto malebně situované na nábřeží.\n\nFredrik Lilljekvist byl jmenován hlavním architektem a 18. února 1908 byla budova nového divadla na Nybroplanu otevřena uvedením Strinbergovy nové hry \"Pan Olof\".\nDivadlo momentálně čítá osm scén:\n\n\n\n"}
{"id": "199102", "url": "https://cs.wikipedia.org/wiki?curid=199102", "title": "Zelená vlna (pořad)", "text": "Zelená vlna (pořad)\n\nZelená vlna je rozhlasový pořad dopravního zpravodajství veřejnoprávního Českého rozhlasu a od roku 2009 i Slovenského rozhlasu (RTVS). Začátky vysílání sahají do 60. let 20. století, kdy tehdejší \"Československý rozhlas\" ve spolupráci s Veřejnou bezpečností informoval účastníky a návštěvníky spartakiád v Praze na Strahově.\n\nNa regionální stanici Český rozhlas Regina, která je určená pro Prahu, byla do konce roku 2013 vysílána \"Bezstarostná jízda\". Ta využívala stejně jako \"Zelená vlna\" informace zpravodajů z řad řidičů. \"Bezstarostná jízda\" na rozdíl od \"Zelené vlny\" přinášela podobně jako komerční stanice i informace o policejních hlídkách a radarech. Pořad \"Bezstarostná jízda\", i přes jeho vysokou poslechovost a oblíbenost, byl bez náhrady zrušen ke konci roku 2013.\n\nVysílání pořadu je celodenní v půlhodinových intervalech, během ranní dopravní špičky každou čtvrt hodinu. Bezplatná telefonní linka 800 553 553.\n\nZačátkem sedmdesátých let \"Zelená vlna\" informovala řidiče o provozu v Praze při konání spartakiád. Od 29. září 1974 bylo zahájeno pravidelné vysílání oblastní \"Zelené vlny\" Československého rozhlasu, ve spolupráci s VB přinášela dopravní informace z Prahy a Středočeského kraje, postupně byly relace rozšířeny na celostátní rozhlasový okruh a obsáhly dopravní situaci z celého Československa – \"Zelená vlna Hvězdy\".\n\nV roce 1989 po rozpadu \"Armádní a bezpečnostní redakce\" Československého rozhlasu zaniklo dopravní zpravodajství ve vysílání. Během dělení Československého rozhlasu ochrannou známku \"Zelená vlna\" získal Český rozhlas. \"Zelená vlna\" byla ve své oblastní podobě prodána jedné pražské soukromé rozhlasové stanici. Obnovení dopravního vysílání přinesly až změny ve vedení Československého rozhlasu.\n\nV devadesátých letech, v první polovině roku 1992 se zrodila nová redakce, která 1. července 1992 začala vysílat dopravní zpravodajství na celostátním i regionálním okruhu. Vzniklo Centrum dopravních informací Policie ČR, které nezávisle na Českém rozhlase provádí sběr dopravních informací. S osamostatněním regionálních stanic přešlo vysílání \"Oblastní zelené vlny\" do kompetence stanice Český rozhlas Regina. Celoplošné informace vysílá Český rozhlas Radiožurnál.\n\nOd 13. října 2000 do 30. dubna 2005 je provozováno dopravní středisko \"Zelené vlny\" Českého rozhlasu a společnosti ABA v Praze-Kobylisích. Od 1. května 2005 návrat redakce do Českého rozhlasu do Prahy-Vinohradů. Zahájení činnosti dopravního střediska ve spolupráci se společností Global Assistance v Praze-Dolních Chabrech. Dochází k rozšiřování dopravního vysílání na většinu stanic ČRo.\n\nOd 5. září 2013 je vysílaní \"Zelené vlny\" na Radiožurnálu vysíláno 24 hodin denně: Před tím byly relace zařazovány pouze od rána do večera.\n\nOd 14. listopadu 2016 je vysílání \"Zelené vlny\" výrazně pozměněno: rychlejší přísun dopravních informací posluchačům, rychlejší komunikace mezi studiem a call centrem, nový slogan \"\"Zelená vlna – známe lepší cestu\"\", nový systém pro zadávání dopravních událostí.\n\nHlavním zdrojem pro vysílání \"Zelené vlny\" je \"Centrum dopravních informací Policie ČR\" (CDI), které poskytuje aktuální zprávy z provozu na dálnicích a silnicích v ČR a na hlavních komunikacích v Praze, informace o uzavírkách a jiných dopravních omezeních (přeprava nadměrných nákladů, sportovní a společenské akce apod.) a v případě potřeby také informace z hraničních přechodů. Elektronickou poštou, telefonem či faxem přijímá \"Zelená vlna\" zprávy také od hasičů a dalších složek integrovaného záchranného systému, z referátů dopravy krajských úřadů nebo od pořadatelů různých akcí. \n\nDalším informačním zdrojem jsou řidiči, kteří volají přímo ze silnic tzv. zpravodajové zelené vlny. Jsou často prvními svědky dopravních nehod nebo jiných událostí, které výrazně zasahují do plynulosti silničního provozu. Zpravodajům zelené vlny slouží pro poskytování informací bezplatná telefonní linka 800 553 553, kterou pro Český rozhlas již neprovozuje Global Assistance. Linka je přístupná 24 hodin 7 dnů v týdnu a tím jsou informace od řidičů zaznamenány do neveřejného redakčního systému pro vysílání na všech stanicích Českého rozhlasu.\n\nNa ČRo 1 – Radiožurnálu se v ranních a odpoledních službách střídají ve všední dny dva redaktoři, kteří vysílají relace \"Zelené vlny\" v čase 5.30 až 19.30. Ráno od půl šesté do devíti se \"Zelená vlna\" ozývá ve vysílání každou čtvrthodinu, od devíti do půl osmé večer každou půl hodinu. V případě mimořádné události vstupuje \"Zelená vlna\" do vysílání v mimořádných relacích. Na dopravním zpravodajství Českého rozhlasu se významnou měrou podílejí regionální stanice Českého rozhlasu, které vstupují do vysílání s aktuálními informacemi z daného regionu a města. \n\nTakzvaná pražská \"Zelená vlna\" se vysílá ve všední dny v čase 6.15 až 10.30. V pátek pak ještě odpoledne od 15.30 do 19.00. V ranním vysílání se ale pražská \"Zelená vlna\" hlásí jen ve čtvrt a ve tři čtvrtě, po deváté hodině. Poslední relace je v 8.45, pak následuje další až v 9.30 a v 10.30 je poslední. Rozpojované relace, kdy se na frekvenci Radiožurnálu pro Prahu (94,6 MHz) vysílá relace pro hlavní město, mají standardně délku 40 sekund. Délka relace se řeší pomocí stopek, které spouští redaktor celostátní relace. Displej těchto stopek je jak v redakci celostátní relace tak ve vedlejší místnosti pražské redakce. Redaktoři se pak musí strefit do časového limitu a skončit přesně. Technik v režii slyší pouze pražské vysílání a ve chvíli, kdy redaktor pražské relace spustí ukončovací jingle, relaci ukončí. Celostátní relace je tak někdy useknutá nebo naopak končí probubláváním podkresu.\n\nBohuslav Beneš, Milan Glista, Anna Hašková, Štěpán Janda (vedoucí redakce), Lukáš Janků, Luděk Khebl, Tomáš Kořének, Lukáš Müller, Dominika Nováková, Patrik Pašek, Lukáš Ptáček, Kateřina Schmiedová, Michal Schoffer, Petra Škarková, Tomáš Vaněk, Jakub Vodička (motohlídka)\n\nPo několika letech odebírání hotového dopravního servisu od externí firmy se vedení Slovenského rozhlasu rozhodlo vybudovat vlastní tým dopravního zpravodajství s cílem zabezpečit vyšší kvalitu informací, než jaké dokázal poskytnout externí dodavatel. Po získání licence pro využívaní názvu \"Zelená vlna\" na území Slovenska spustil vysílání pod tímto názvem 1. září 2009 na stanicích Rádio Slovensko, Rádio Regina, Rádio_FM a Rádio Patria. Pořad je součástí slovenského Národního systému dopravních informací. Data pocházejí ze tří základních zdrojů: z \"agendových systémů\" (Policie SR, Národná diaľničná spoločnosť, Slovenská správa ciest, Hasičský a záchranný sbor, městské dopravní podniky), telematických systémů (dopravní kamery, snímače a sčítače dopravy, navigace Waze) a od dobrovolných zpravodajů z řad účastníků silničního provozu (\"Zelení anjeli\").\n\n\n"}
{"id": "199104", "url": "https://cs.wikipedia.org/wiki?curid=199104", "title": "Džabal Marra", "text": "Džabal Marra\n\nDžabal Marra (Arabsky: جبل مرة ve volném překladu \"zlá hora\") je pohoří vulkanického původu v západní části Súdánu s relikty středomořské flóry.\n\nPohoří se nachází na území súdánských provincií Severní a Jižní Dárfúr. Představuje předěl povodí Nilu na východě a Čadského jezera na západě. Nejvyšším vrcholem je kaldera vyhaslé sopky Deriba v jižní části masivu. Uvnitř kaldery se v nadmořské výšce 2 200 metrů nachází dvě sladkovodní jezera.\n\nPohoří představuje relativně malé území uprostřed kamenité polopouště, které má výrazně vyšší roční úhrny srážek. V nejvyšších polohách je to více než 800 mm, v nižších kolem 500 mm srážek ročně. V pohoří jsou tak stále vodní toky a oblast je zdrojem vody pro mnohá vádí, která zde pramení.\n"}
{"id": "199117", "url": "https://cs.wikipedia.org/wiki?curid=199117", "title": "Srub", "text": "Srub\n\nSrub je dřevěná stavba vybudovaná z vodorovně kladených, v rozích pomocí dlabů překřížených trámů roubením. Sruby byly budovány v oblastech s větším množstvím především jehličnatých lesů, například ve východní a střední Evropě, ve Skandinávii atp. V oblastech s menším množstvím dřeva se ujala úspornější hrázděná konstrukce.\n\nVe střední Evropě byla v období středověku roubená konstrukce užívána nejen na venkově, ale i ve městech, na hradech atp. Později byla užívána především v lidové architektuře, ne však výhradně. Roubený je například ještě Kostel svatého Jiří v Loučné hoře z let 1778–80. Výhodou stavby ze dřeva byla nízká cena stavebního materiálu, dobré tepelně–izolační vlastnosti. rychlý průběh výstavby. Nevýhodou nebezpečí rozsáhlých ničivých požárů.\n\nStavbu dřevěných domů, respektive domů z veškerých spalitelných materiálů, zakázala na území habsburského soustátí Marie Terezie. Na mnoha místech však byl porušován ještě v průběhu 19. století. Sruby jsou budovány i dnes, například jako rekreační objekty v horských oblastech, ale rozšiřují se i jako domy k běžnému dennímu rodinnému bydlení.\n\nMimo Evropu byly hojně stavěny především v Severní Americe v 19. století.\n\nKanadská technologie se vyznačuje použitím kulatin jako hlavního stavebního prvku. Kmeny jsou pouze zbaveny kůry a poté jsou již připraveny k opracování na stavební prvky této technologie. Tento způsob výstavby si žádá velkou zručnost a přesnost zpracování. Mezery mezi kládami u této technologie chybí, stěny působí jako souvislý masiv. Absence mezer mezi kládami se dosahuje použitím speciálního značkovacího přípravku a izolace se umístí podél klády v izolačním kanálu. Přitom jsou zachovány všechny přirozené ohyby klády, což dodává každému domu a stěně neopakovatelnost a individuální charakter. Vrcholem tesařského umění jsou těsně, s přesností na milimetr, upravené rohové spoje klád.\nZvláštností této technologie je zachování pevné vnější vrstvy kulatiny (odstraňuje se při roubení), což zabrání stěnám, aby promrzaly při nízkých teplotách a podstatně zvyšuje životnost stavby. Šetrně zachovaná vnější vrstva se podílí na správné filtraci vzduchu kulatinou, vytváří neopakovatelné mikroklima uvnitř stavby. Chlad v létě a teplo v zimě. Navíc zachování pevné vnější vrstvy (vnějších 3–5 cm) činí kulatinu přirozeně odolnější vůči vlivům vnějšího prostředí, tvorbě plísně, modrání a změnám struktury pod vlivem UV-záření.\n\n\nNorská technologie se vyznačuje použitím ze dvou stran opracovaných klád tzv. prizem. Povrch vnitřních a venkovních stěn je u srubu postaveného norskou technologií rovný. Norský způsob se vyznačuje použitím unikátního \"norského spoje\". Jedinečnost tohoto spoje spočívá v tom, že při usazování a vysychání domu, které je nevyhnutelné i u vysušeného dřeva, se do sebe prvky rohových spojů díky vlastní hmotnosti zaklíní (princip: klín do klínu). To brání deformacím a „protáčení“ lafety kvůli vznikajícím značným vnitřním napětím. Jako opatření proti vybočení prizem ve stěnách, a tím narušení rovnosti stěny srubu, jsou prizmy ve svislém směru propojovány dřevěnými kolíky. Do trámového prvku je každých 50 cm vyvrtán otvor a do něj je zasazen kolík o stejném průměru a propojen s prvkem stěny nad ním. Kolíky jsou ze stejného druhu dřeva jako je celý srub. U tohoto způsobu výstavby srubu je po smontování jednotlivých prvků nutná technologická přestávka z důvodu sesedání domu vlivem vysychání dřeva. Tato přestávka se pohybuje u norské technologie v délce 7 - 8 měsíců. Až po uplynutí této doby je možné přistoupit ke změření stavebních otvorů a získání pevných rozměrů pro zhotovení oken a dveří přesně na míru.\n\n\n\n"}
{"id": "199121", "url": "https://cs.wikipedia.org/wiki?curid=199121", "title": "Buškův hamr", "text": "Buškův hamr\n\nBuškův hamr je jeden z mála funkčních hamrů v České republice. Tato historická technická památka se nachází na Klenském potoce cca 1 km jihozápadně od Trhových Svinů, jižně od Českých Budějovic.\n\nHamr postavil v místě bývalého Mlezivova mlýna na kostní moučku hamerník Josef Foissner, a to v letech 1836 - 1838. Po jeho zadlužení získala hamr v roce 1843 rodina Bušků. Ta zde žila do konce 70. let 20. století, samotný hamr pak fungoval asi do padesátých let 20. století. Buškové vlastnili i hamr na Rejtech, a oba hamry dodávaly své zboží do železářství v Trhových Svinech, které patřilo také rodině Bušků. Buškové tak v té době vlastnili a spravovali jakousi železářskou síť.\n\n"}
{"id": "199124", "url": "https://cs.wikipedia.org/wiki?curid=199124", "title": "Kysucko-oravská lesní železnice", "text": "Kysucko-oravská lesní železnice\n\nKysucko-oravská lesní železnice byla rozsáhlá síť úzkokolejné železnice o rozchodu 760 mm, vzniklá propojením původně samostatných sítí Kysucké lesní železnice a Oravské lesní železnice. Do dnešní doby se zachovala pouze spojovací trať, vedoucí náročným terénem přes sedlo Beskyd. Technickou zvláštností je řešení spojovací tratě pomocí pěti úvratí. Trať se vyznačuje také velkými sklony, místy přesahujícími 70 ‰.\n\nStavba Kysucké lesní železnice probíhala od roku 1915. První 16 km úsek z Oščadnice do Staré Bystrice byl uveden do provozu 17. července 1917, zbytek vedoucí do míst zvaných Vychylovka a Harveľka 15. března 1918. Celková délka hlavní trati byla 29 km, dalších přibližně 18 km měly v různou dobu existující odbočky.\n\nOravská lesní železnice byla otevřena 27. července 1918. V 60. letech 20. století dosáhla síť maximální délky 63 km.\n\nSpojovací trať byla vybudována v letech 1925–1928. Jejím hlavním účelem bylo připojení kysucké sítě na tratě státní železnice. Protože trať musela překonat přes 200 metrů výškového rozdílu na pouhých 4 km vzdálenosti, a svahy neumožňovaly rozvinutí oblouků, bylo zvoleno řešení pomocí úvratí. Dvě úvrati jsou v koncových stanicích a další tři na trati. Spojovací trať dosáhla délky 10,5 km.\n\nOriginální technické řešení také způsobilo, že byla trať prohlášena za národní technickou památku. Pro turistický provoz je však užíván jen krátký 3,6 km úsek na kysucké straně, kde je sklon trati dostatečně bezpečný pro osobní dopravu.\n\nNa obnově trati a jejích vozidel se od konce 70. let 20. století podílela skupina dobrovolníků soustředěných kolem železniční výtopny Veselí nad Moravou (ta dnes patří pod DKV Brno), převážně zaměstnanců lokomotivního depa a jejich rodinných příslušníků. Zprovoznili tak část trati z Vychylovky na Tanečník.\n\n"}
{"id": "199130", "url": "https://cs.wikipedia.org/wiki?curid=199130", "title": "Pátá rasa", "text": "Pátá rasa\n\nPátá rasa je 15. epizoda 2. řady sci-fi seriálu Hvězdná brána.\n\nSG-1 navštíví planetu P3R-272. Nachází se v nějakém objektu. Jack O'Neill přejde do středu kruhu a na zdi se objeví zařízení. Teal'c se podívá na zařízení. Když však k němu přijde Jack, zařízení se aktivuje a Jackovi obejme hlavu. Po několika sekundách ho uvolní a Jack leží na zemi v bezvědomí. SG-1 se vrátí do SGC.\n\nDr. Janet Fraiser Jacka O'Neilla vyšetří, ale nezjistí žádné zranění. Při briefingu začne Jack používat neznámé výrazy. Generál George Hammond mu nařídí zůstat na základně. Jack v Danielově pracovně přečte nápis napsaný na cizí planetě. \"Noo ani Anqueetas. Hiq qua Videum.\" Daniel si uvědomí, že se jazyk podobá latině.\n\nNásledně Jack popíše tabuli zdánlivě nesmyslnými rovnicemi. Odvedou ho na ošetřovnu, kde Dr. Fraiserová zjistí, že jeho mozek používá 90% své kapacity oproti normálním 5% - 10% u člověka. Generál Hammond je zavolán do kontrolní místnosti. Jack O'Neill je u počítače a něco píše. Je to program, kterým plukovník zadal do počítače mapu bran, které nebyly na Abydoské kartuši.\n\nZpět v Danielově pracovně, Jack (který ztratil schopnost hovořit jiným jazykem) a Daniel přeloží nápis: \"My jsme Antikové. Místo našeho odkazu.\"\nDaniel Jackson poté spekuluje:\n\nSamantha Carterová s Teal'cem poté hledají na planetě P9Q-281 způsob, jak Jacka zachránit. Zjistí však, že DHD je poškozené a nemohou se vrátit. Jack však vytvoří plán DHD a Cartrová DHD opraví. Po jejich návratu se pokusí spojit s jinou bránou, ale počítač zamrzne. Jack poté použije zdroj energie, který vyrobil a poté projde bránou. Objeví se Asgardi, kteří odstraní znalosti Antiků z jeho mozku a Jack se vrátí na Zemi.\n"}
{"id": "199147", "url": "https://cs.wikipedia.org/wiki?curid=199147", "title": "Polypropylenová vlákna", "text": "Polypropylenová vlákna\n\nPolypropyleny (mezinárodní zkratka PP) jsou částečně krystalické plasty, které se získávají za pomoci katalyzátorů polymerizací \"propenu\". Ze tří známých variant se k výrobě textilních vláken hodí jen izotaktické polymery, které mají naprosto stejnoměrnou molekulární strukturu (jak je vpravo znázorněna). \nAsi 20 % polypropylenu se produkuje jako textilní vlákno, s průmyslovou výrobou se začalo koncem 50. let minulého století v Itálii. Ve 2. dekádě 21. století dosahuje roční výroba PP vláken cca 6 milionů tun, na kterých se podílely (v roce 2009) asi 60 % filamenty a 40 % stříže. \n\nVýchozí surovina k výrobě jsou odpady vzniklé při zpracování ropy, polypropylen je proto levnější než ostatní syntetické materiály. Polymerizovaná hmota se taví a dlouží při teplotě do 200 °C.\n\nBěhem tohoto procesu se často přidávají barviva, protože hotové vlákno se dá jen velmi obtížně barvit. \n Polypropylen je nejlehčí ze všech textilních vláken (0,91 g/cm³), vlákno je odolné proti chemikáliím, má velmi dobrou pevnost v oděru, minimální navlhavost, nízký sklon k nabíjení statickou elektřinou a ke žmolkování. V omaku se PP vlákna neliší od ovčí vlny.\n\nK nevýhodám patří nízká schopnost zotavení po deformaci, malá odolnost proti účinkům světla a vyšších teplot.\n Často ve směsi s jinými umělými i přírodními vlákny:\n\n"}
{"id": "199197", "url": "https://cs.wikipedia.org/wiki?curid=199197", "title": "Křídelní útok", "text": "Křídelní útok\n\nKřídelní útok je taktickou útočnou operací zaměřující se na křídla nepřátelské armády. Jsou v zásadě známy dva základní typy křídelních útoků a jeden poněkud neobvyklý.\n\nJe to útok na vybrané křídlo nepřátelské formace. Koncentrace vlastních útočných jednotek na jednom křídle má teoreticky zvýšit šanci na úspěch při prorážení nepřátelské obranné linie. Jeho podstatnou nevýhodou je to, že vojska musí urazit větší vzdálenosti, aby obklíčily nepřátelskou formaci. Nicméně díky úžasné koncentraci vojenské síly na jednom křídle se jedná o velmi silný úder.\n\nVarianta jednostranného útoku. Na jedno křídlo vojenské formace (útočné křídlo) jsou rozmístěny hlavní útočné síly, na druhém křídle pak slabší vojenské formace, které provedou první úder, ten může být veden ovšem i ze středu útočící armády. To vyvolá u protivníka dojem, že hlavní úder je veden v tomto bodě, přičemž on přesune své síly (buď oslabí první linii ostatních částí fronty, nebo přisune záložní síly) do bodu nepřátelského útoku. Když pak přijde skutečný útok, je zaskočen a útočník má velký bonus při útoku. Použito úspěšně např. Pruskou armádou v bitvě u Sadové (též u Hradce Králové) v létě roku 1866 nebo generálem Erichem von Mansteinem v roce 1942 na Krymu (Kerčský poloostrov).\n\nTéž často používaná varianta spočívající ve vysazení pěchoty v týlu protivníka za účelem snadnějšího obklíčení jádra nepřátelské armády (odříznutí ústupových cest) či ve vyvolání zmatku. Užívá se běžně i v oboustranném křídelním útoku, kde jeho účinnost se ještě v případě úspěch zvyšuje. (V oboustranném provedení byl použit generálem Schwarzkopfem v Pouštní bouři v roce 1991 v jižním Iráku, výsledkem bylo obklíčení a kapitulace nepřátelských tankových divizí).\n\nJedná se snad o nejoblíbenější taktiku od bitvy u Kann (Hannibal za druhé Punské války při tažení v Itálii) přes druhou světovou válku (bitva na Bzuře v Polsku 1939, bitva u Kyjeva 1941, bitva u Falaise 1944, bitva o Porúří 1945, bitva o Berlín 1945) až po současnost (generál Schwarzkopf Irák 1991). Jeho obliba spočívá především v možnosti úplného zničení jádra nepřátelské armády. Jeho subvarianty jsou totožné s jednostranným křídelním útokem, u klamné subvarianty se útočí nejprve na střed nepřátelské formace a pak teprve na křídla.\n\nToto je nejatypičtější typ křídelního úderu. Použit byl jedenkrát za občanské války Severu proti Jihu. Dnes je prakticky velmi obtížné jej užít, což je dáno existencí souvislé fronty. Jeho úspěšnost spočívá v úplném obejití jádra nepřátelské armády a vpadnutím do týlu.\n\nUžití těchto taktik je v současnosti rozdílné u armád „západního světa“ (NATO + Izrael a JAR) a armád zbytku světa (především Rusko a Čína).\n\nZatímco prvně zmíněný svět užívá tyto taktiky za úplné letecké převahy a v kombinací s chirurgicky přesnými raketovými údery, pak druhá skupina států, a zde bez debat se jedná hlavně Rusko a Čínu, užívají tuto taktiku v masových úderech velkých tankových formací s podporou obrovského množství pěchoty. Raketové údery a bombardování (zde především bitevní vrtulníky) těží ze své početní převahy a zdevastují obrovské územní plochy. Oč je druhá taktika účinnější (není tolik závislá na úplném ovládnutí vzdušného prostoru nepřítele), o to víc se vykazuje vyššími ztrátami na životech a materiálu.\n"}
{"id": "199215", "url": "https://cs.wikipedia.org/wiki?curid=199215", "title": "František Adámek (archeolog)", "text": "František Adámek (archeolog)\n\nFrantišek Adámek (16. října 1907, Brno-Obřany – 8. listopadu 1989 Brno) byl bankovní úředník a archeolog.\n\nFrantišek Adámek od mládí zkoumal s dalšími amatéry Hradisko u Obřan (1924-46, v závěru z pověření Státního archeologického ústavu). Konal záchranné výzkumy na Brněnsku, mimo jiné participoval na vyzvednutí souboru kování keltské dřevěné konvice v Brně-Maloměřicích v roce 1941. Od konce 30. let spolupracoval s Karlem Absolonem.\n\nOd roku 1947 byl kustodem muzea v Olomouci. Po návratu z dvouletého vězení po politickém procesu (1954-56) pracoval až do důchodu (1956-69) jako preparátor v ústavu Anthropos Moravského musea v Brně. Technicky vedl výzkumy např. na Stránské skále nebo v jeskyni Pod hradem. Působil také jako externí konzervátor muzea v Tovačově.\n\nDlouho se věnoval obraně pravosti Rukopisů. V roce 1972 ukončil publikační činnost i působení ve funkci jednatele Moravského archeologického klubu.\n\n"}
{"id": "199371", "url": "https://cs.wikipedia.org/wiki?curid=199371", "title": "Kostel Navštívení Panny Marie (Boušín)", "text": "Kostel Navštívení Panny Marie (Boušín)\n\nKostel Navštívení Panny Marie v Boušíně (dnes část Slatiny nad Úpou) byl postaven v letech 1682 - 1692 nákladem knížete Vavřince Piccolomini na troskách starého dřevěného kostela jako jeho náhrada.\n\nBudova kostela je barokní, jednolodní, orientovaná, bez věže. Stěny hladké, nad kněžištěm i lodí hladké štíty, sedla kryta pálenou krytinou, nad lodí osmiboký sanktusník (doplněný až doku 1818) završený stanem. V západním průčelí polokruhový vchod, nad ním segmentové okno na kruchtu, ve štítu dvě kruhová okénka.\n\nLoď obdélná, dlouhá 14,8 m a široká 9 m. V bocích dva páry půlkruhem zaklenutých oken stejného tvaru a velikosti jako je v jižní stěně kněžiště. Klenba valená s lunetami, kruchta prkenná na příčných trámech podepřená dvěma trámovými sloupy. Na jižní straně vchod do lodi předsíní klenutou valeně s výsečí a malým téměř čtvercovým okénkem. Triumfální oblouk segmentový. Kněžiště dlouhé 6,8 m a široké 5,5 m. Klenba křížová s ostrými hranami z malty. Na severní straně vchod do staré, na jižní straně vchod do nové sakristie.\n\nOltáře nové, na hlavním oltáři je vzácný obraz Navštívení Panny Marie z roku 1856. Jeho autorem je akademický malíř Gustav Vacek, rodák z Červeného Kostelce. Kazatelna původní visutá, řečniště osmiboké, na rozích pseudokorintské sloupky na konzolách, s hlavami andílků na dřících, se společným kládím. Mezi nimi v mušlových výklencích sošky sv. evangelistů. Osmiboká stříška s řezbou akantů, slunečnic a soškou Dobrého pastýře z konce 17. století. Cínová křtitelnice.\n\nKe kostelu příslušná zvonice se nenalézá, jak v jiných případech obvyklé, v jeho bezprostřední blízkosti, ale v samé vsi Slatina nad Úpou, přibližně 1½ kilometru daleko.\n\nBohoslužby se konají v neděli v 11.00.\n\n\n"}
{"id": "199502", "url": "https://cs.wikipedia.org/wiki?curid=199502", "title": "Kačavské hory", "text": "Kačavské hory\n\nKačavské hory ( , ) jsou horské pásmo v Dolním Slezsku severně od Krkonoš. Od nich je odděluje kotlina Jelení Hory, na východě však navazují na Janovické Rudohoří a Valbřišské hory.\n\nJméno jim dala řeka Kačava \"(Kaczawa)\". Průměrná nadmořská výška pohoří je 600 m n. m.\n\nKačavské hory se skládají ze čtyř hřebenů: \"Severního, Malého, Jižního\" a \"Východního.\" Tři prvně jmenované probíhají zhruba ze západu na jihovýchod, Východní hřeben má nepravidelný průběh.\n\nVýznamnější řeky, které zde pramení, jsou Kaczava a Lipka.\n\nV Kačavských horách žijí mj. ještěrky, zmije obecné, čáp černý, včelojed lesní, krahujec obecný, ostříž lesní, chřástal polní, holub doupňák, výr velký, kulíšek nejmenší, sýc rousný, ledňáček říční, krutihlav obecný, žluna šedá, strakapoud prostřední, břehule říční, konipas horský, skorec vodní, bramborníček černohlavý, pěnice vlašská, lejsek malý, lejsek bělokrký, ořešník kropenatý, křivka obecná, hýl rudý, strnad zahradní, letouni (např. netopýr velký), plch velký, vydra říční, kuna skalní, lasice hranostaj, jezevec lesní, prase divoké, srnec, jelen, muflon.\n\nKačavské hory zatím nemají svou vlastní chráněnou krajinnou oblast, na rozdíl od okolních celků (Rudawski Park Krajobrazowy, Park Krajobrazowy Doliny Bobru, Park Krajobrazowy Chełmy). V horách se nachází řada vápencových lomů.\n\nTento stav se může brzy změnit, protože existují plány na nový \"Kaczawski Park Krajobrazowy.\" Nadějí pro kačavskou přírodu je také program Natura 2000. Naopak jednou z překážek jsou vodohospodářské investice v oblasti.\n\nChrośnica, Czernica, Domanów, Dziwiszów, Gościradz, Grudno, Jeżów Sudecki, Kaczorów, Komarno, Lubiechowa, Mysłów, Nielestno, Stare Rochowice, Nowe Rochowice, Pastewnik, Pilchowice, Płonina, Płoszczyna, Podgórki, Radomierz, Strzyżowiec, Świdnik, Wojcieszów.\n\n\n"}
{"id": "199512", "url": "https://cs.wikipedia.org/wiki?curid=199512", "title": "Felix Manz", "text": "Felix Manz\n\nFelix Manz (1498 – 5. ledna 1527) byl jeden z prvních novokřtěnců.\n\nNarodil se v Curychu 1498 jako nemanželský syn katolického kněze, kanovníka v Grossmünsteru. A za své vzdělání vděčil příslušnosti k privilegované třídě - znal latinu, řečtinu i hebrejštinu a byl uznáván jako zdatný hebraista.\n\nDo roku 1522 se i on připojil ke skupině studující pod Zwingliho vedením řecký Nový zákon. Ale brzy začal velice nahlas vyjadřovat nesouhlas s polovičatostí reformace a od začátku patřil k předákům opozice. Právě u něj doma v ulici Neustadt se mladí radikálové pravidelně scházeli a zde také 21. ledna 1525 dojdou k radikálnímu rozchodu se státní církví a pokřtí se na vyznání své víry v Krista. S pozváním k osobnímu obrácení se k Bohu a k vyznání Krista ve křtu víry šli pak především s Blaurockem dům od domu v tomto misijním tažení v curyšské oblasti. Více a více lidí se obracelo od státem vedené reformace k osobní zkušenosti spasení. A tak byl Manz v říjnu 1525 uvězněn v Grüningenu, odkud se mu podařilo utéct, ale o rok později byl znovu dopaden a souzen. V té době, po Grebelově smrti je vůdcem rodícího se anabaptismu. Byl charismatickou vůdčí osobností, dokázal si získat lidi svým nadšením, výřečností i vzděláním.\n\nPodle curyšského kronikáře byl Manz 5. ledna 1527 odsouzen k smrti utopením (\"třetí křest pro překřtívače\"). Kat mu svázané ruce přetáhl přes kolena, mezi koleny a pažemi protáhl hůl a takto pod radnicí shodil z loďky do řeky Limmatu. Stal se tak prvním novokřtěneckým mučedníkem.\n\nDochoval se jeho spis, obrana křtěnectví, \"„Protestation und Schutzschrift“\" a duchovní píseň o osmnácti slokách.\n\n\n\n"}
{"id": "199518", "url": "https://cs.wikipedia.org/wiki?curid=199518", "title": "Lodrant", "text": "Lodrant\n\nLodrant je rybník na říčce Londratce, nacházející se v katastrálním území Trusnov obce Trusnov v Pardubickém kraji.\n\nCelková rozloha rybníku je 22,3 hektarů. Nachází se v lese severně od Trusnova a jihovýchodně od Litětin. Po hrázi je vedena lesní cesta sledovaná zeleně značenou trasou 4239 vedoucí z Uherska do Kostelce nad Orlicí. Rybníkem protéká potok Lodrantka, který je pravým přítokem Loučné.\n\nRybník je chráněný především díky dubohabřině, hnízdištím vodního ptactva, broukům a rostlinám. Z rostlin jsou to především nepukavka plovoucí, violka slatinná, ptačinec dlouholistý, ochmet evropský. Z ptactva se zde nachází volavka popelavá, severské kachny, bukač velký, pochop rákosní, cvrčilka říční, Chřástal vodní, sýkořice vousatá a ze stromů dub letní, habr obecný a lípa srdčitá. Břehy rybníka jsou zarostlé rákosem obecným a vysokými ostřicemi.\n\nNa hrázi rybníka se nachází také památný strom –\nDub v Trusnově ().\n"}
{"id": "199519", "url": "https://cs.wikipedia.org/wiki?curid=199519", "title": "Elektrárna Třebovice", "text": "Elektrárna Třebovice\n\nElektrárna Třebovice je zdroj tepla a elektrické energie, který se nachází v Ostravě-Třebovicích. Jejím provozovatelem je Veolia Energie ČR.\n\nElektrárna disponuje instalovaným tepelným výkonem 764,90 MW a elektrickým výkonem 177 MW. Pro výrobu tepla a elektrické energie se používá černé uhlí v množství kolem 0,5 milionu tun ročně z nedalekých dolů společnosti OKD, které je do elektrárny přepravováno po železnici. Elektrárna disponuje 8 kotli a 3 turbogenerátory, v současné době v elektrárně probíhá denitrifikace a odsíření všech jednotek pro splnění přísných emisních limitů TZL, Nox a So2.\n\nSpolečnost Moravskoslezské elektrárny Moravská Ostrava ve spolupráci se Středomoravskými elektrárnami Přerov zahájila výstavbu třebovické elektrárny v roce 1931. První elektřinu dodala elektrárna do rozvodné sítě v roce 1933 se 3 kotly o výkonu 3 x 65 t/h a 2 turbogenerátory o výkonu 2 x 21 MWe . V roce 1939 to byla jedna z největších elektráren ve střední Evropě. V roce 1950 byl nainstalován další turbogenerátor o výkonu 40 MWe, na další rozšíření si elektrárna počkala až do roku 1954, kdy byly postaveny 3 kotle s výkonem 3 x 220 t/h a 3 turbogenerátory 3 x 50 MWe a do roku 1960 se jednalo o největší Československou elektrárnu s výkonem 258 MWe. Po roce 1960 byla zahájena dodávka tepla do ostravské části Poruba a z elektrárny se stala teplárna. \n\nPo několika změnách majitele a reorganizacích se elektrárna stala k 1. květnu 1992 majetkem společnosti Moravskoslezské teplárny, které po privatizaci do rukou francouzského koncernu Veolia několikrát změnily název až na současný (2015) Veolia Energie ČR.\n\n"}
{"id": "199527", "url": "https://cs.wikipedia.org/wiki?curid=199527", "title": "Mamoré", "text": "Mamoré\n\nMamoré ( , ) je řeka v Jižní Americe v Bolívii, která na dolním toku částečně tvoří státní hranici s Brazílií (Rondônia). Je to jedna ze zdrojnic Madeiry (povodí Amazonky). Je 2 000 km dlouhá.\nPramení na východních svazích centrálních And. Protéká savanami a savanovými lesy k severu přes roviny Bolívie. Na dolním toku vytváří peřeje. Po soutoku s řekou Beni vytváří Madeiru.\n\n\nNejvyšší vodní stavy a rozlévání do okolí nastávají od února do dubna. V ústí řeky Guaporé činí vzestup hladiny až 8 m.\n\nLodní doprava pro nevelké lodě je možná mezi městy Guajará-Mirim a Icerones.\n"}
{"id": "199528", "url": "https://cs.wikipedia.org/wiki?curid=199528", "title": "Jihočeské pánve", "text": "Jihočeské pánve\n\nJihočeské pánve (německy \"Südböhmische Talkessel)\" jsou geomorfologickou oblastí na jihozápadě Česko-moravské subprovincie, na jihu zasahují na rakouské území. Jejich reliéf je tektonicky podmíněný a má rovinný až plochý pahorkatinný charakter.\n\nAsymetrickou hrástí Lišovského prahu jsou rozděleny na Českobudějovickou pánev na západě a na Třeboňskou pánev na východě.\n\nJihočeské pánve vznikly jako rozsáhlá sníženina působením tlaku od jihu při procesech saxonské zlomové tektoniky jako reakce na horotvorné procesy alpinského vrásnění. První poklesy zemských ker podél hlubinných zlomů jsou datovány do konce křídy v období před 100 miliony lety, a později pokračovaly téměř do současné doby. Pánve byly vyplněny jezery, které byly odvodňovány k jihovýchodu do oblasti nazvané Paratethys (pásmo pánví od západního předpolí Alp až do kaspické oblasti). Začátkem třetihor se Jihočeské pánve dostaly do vlivu moře, který byl ukončen pozdějším výzdvihem Českého masivu a jezero vyplňující pánevní prohlubně bylo nadále sladkovodní. Jižní odvodňování bylo přerušeno až v pliocénu (přibližně před 4 miliony let), kdy došlo k oživení výzdvihů v oblasti Šumavy a Novohradských hor. Celá oblast pánví začala být odvodňována severním směrem a říční síť tak postupně nabývala dnešního rázu.\n\nJihočeské pánve se rozkládají v povodí Vltavy, Otavy a Lužnice. Nacházejí se v nich největší české rybníky Rožmberk, Horusický rybník, Bezdrev, Dvořiště, Velký Tisý, Záblatský rybník, Dehtář, Staňkovský rybník, Velká Holná, Svět, Koclířov, Kačležský rybník, Opatovický rybník.\n\nPrůměrná teplota v oblasti Jihočeských pánví se pohybuje mezi 7,5 - 8,5 °C. Průměrný objem ročních srážek činí asi 600-650 mm.\n\n"}
{"id": "199544", "url": "https://cs.wikipedia.org/wiki?curid=199544", "title": "Šikmá věž v Pise", "text": "Šikmá věž v Pise\n\nŠikmá věž (\"Torre pendente\") se nachází ve městě Pisa v Itálii. Stojí na \"Náměstí zázraků\" (Piazza dei Miracoli), zvaném též \"Katedrální náměstí\" (Piazza del Duomo). Zde je společně s kruhovým baptisteriem (křestní kaplí) a hřbitovem součástí církevního areálu kolem hlavní městské katedrály. Samotná šikmá věž kruhového půdorysu, postavená z bílého mramoru, slouží jako zvonice. Je vysoká téměř 56 metrů.\n\nVýstavba byla zahájena v roce 1173, ale už krátce po začátku stavby v roce 1174 se začala naklánět. Důvodem jsou mělce založené základy v měkké hornině. Zajímavostí je, že věž se původně nakláněla na opačnou stranu. Stavitelé se rozhodli náklon vyrovnat tím, že do země k základům házeli kameny a větve. Plán sice vyšel a věž se vyrovnala, ale později se začala naklánět znovu, tentokrát na opačnou stranu. Když v roce 1185 dosáhla výšky tří pater, projevilo se jasně její naklonění. Práce byly přerušeny, ale o 90 let později byla nakloněná věž protažena o další poschodí. Nový architekt se pokusil zastavit další naklánění tím, že další patra stavěl mírně nakloněná na druhou stranu, aby se změnilo těžiště věže. Tento plán vyšel a věž se dále nakláněla mnohem pomaleji. Stavitelé nakonec rezignovali na realizaci původního projektu (měla se stát nejvyšší zvonicí své doby) a v roce 1373 bylo šesté patro zakončeno stolicí pro zavěšení zvonů.\n\nProtože se vychýlení vrcholu věže ve 20. století zvětšilo na více než 5 metrů, byla v roce 1990 věž pro veřejnost uzavřena a začaly intenzivní záchranné práce. Do země byla mimo jiné zapuštěna železná lana, která základy upevňují.\nSpeciálními stavebnětechnickými postupy byla pomalu a opatrně odsávána část měkkého jílovitého podloží nacházejícího se pod základy věže. Sklon věže (5,5°) se začal postupně zmenšovat a v současné době je vychýlení věže jen cca 4 metry (4°). Znovu byla věž otevřena v prosinci roku 2001.\n\nVětší sklon má ale například čínská pagoda Chu-ču.\n\n"}
{"id": "199550", "url": "https://cs.wikipedia.org/wiki?curid=199550", "title": "Drop In", "text": "Drop In\n\nStředisko prevence a léčby drogových závislostí Drop In o. p. s., zkráceně Drop In o. p. s., je nestátní nezisková organizace a nestátní zdravotnické zařízení, která se zabývá adiktologickou problematikou. Jejím cílem je nabízet profesionální služby v oblasti léčby závislostí se zaměřením na nealkoholové drogy, východiskem je takzvaný racionální přístup k drogové problematice. Posláním služby je snižovat zdravotní a sociální poškození klientů užívajících návykové látky a vytvářet tak podmínky pro plnější a zdravější život. Drop In vznikl roku 1991 jako nadace, v roce 1999 se transformovalo z nadace na obecně prospěšnou společnost. Zakladateli jsou MUDr. Jiří Presl a PhDr. Ivan Douda. \n\nV roce 2015 organizace provozuje šest jednotlivých projektů: Terénní program, Nízkoprahové středisko, Centrum metadonové substituce, Centrum následné péče, Centrum pro rodinu a Adiktologická ambulance. Jedná se o registrovanou sociální službu, služby jsou poskytovány bezplatně.\n\nNízkoprahové středisko Drop In je místem prvního kontaktu při potřebě pomoci související s problematikou nealkoholových drog. Středisko vydává závislým osobám materiál pro bezpečnou aplikaci drog a poskytuje v prostředí kontaktního centra poradenství uživatelům drog a jejich blízkým. Středisko sídlí v Praze na Starém Městě v budově na adrese Boršov 286/9 (jedná se o vchod do zadního traktu domu s adresou Karolíny Světlé 286/18). Otevřeno je každý pracovní den od 9 do 16 až 17:30 hodin.\n\n"}
{"id": "199553", "url": "https://cs.wikipedia.org/wiki?curid=199553", "title": "Fairey Swordfish", "text": "Fairey Swordfish\n\nFairey Swordfish byl britský jednomotorový palubní torpédový letoun vyvinutý firmou Fairey Aviation Company užívaný ve druhé světové válce. Ač se jednalo o na první pohled archaický a zastaralý stroj, prokázalo toto letadlo mnohé služby, přičemž se proslavilo zejména poškozením bitevní lodi \"Bismarck\", které skončilo jejím následným potopením.\n\nJednalo se o pomalé letadlo, které bylo potažené plátnem a jehož rychlost se pohybovala mezi 130–245 km/h. Jeho nosnost byla překvapivě vysoká, dokázalo nést torpédo o hmotnosti 730 kg, nebo osm hlubinných náloží po 45 kg.\n\nFairey Swordfish byl vyvinut z třímístného letounu \"TSR\" (Torpedo-Strike-Reconnaissance) s hvězdicovým motorem Bristol Pegasus II M o výkonu 467 kW. Prototyp TSR (výrobní číslo F1875), postavený bez předchozí objednávky na vlastní náklady společností Fairey, poprvé vzlétl 21. března 1933 pilotován nadporučíkem Chrisem S. Stanilandem. Na počátku léta byl do letounu vestavěn dvouhvězdicový čtrnáctiválec Armstrong Siddeley Panther VI o 460 kW, později byl však opět zaměněn za Pegasus II M, tentokráte v úzkém Townendově prstenci. S dvouplošníkem přeznačeným na \"TSR I\" vzlétl Staniland 10. června 1933. Letové zkoušky probíhaly uspokojivě do 11. září, kdy se stroj po nevybrání ploché vývrtky zřítil a pilot Staniland musel stroj opustit na padáku.\n\nFairey S.9/30, označený podle stejnojmenné objednávky britského ministerstva letectví z června 1930, zalétal opět pilot Staniland dne 22. února 1934. Stroj byl téměř identický s TSR I, byl však osazen kapalinovým dvanáctiválcem Rolls-Royce Kestrel II MS o výkonu 386 kW. Zpočátku létal s kolovým podvozkem, v zimě 1934/35 zaměněným za jeden podtrupový centrální plovák a dva vyrovnávací plováky pod křídly.\n\nPo havárii TSR I zahájili konstruktéři pod vedením M. Lobella vývoj nové verze letounu označeného \"Fairey TSR II\" (číslo K4190). Postavený stroj dostal za pohonnou jednotku hvězdicový devítiválec Bristol Pegasus III M o výkonu až 507 kW s dvoulistou dřevěnou vrtulí Watts. Od původního stroje se odlišoval zejména prodlouženým trupem, změněnou geometrií horního křídla se šípovitostí 4 ° a širší a nižší svislou ocasní plochou. Poprvé vzlétl z továrního letiště 17. dubna 1934. Po dvouměsíčních zkouškách byl přelétnut do Výzkumného ústavu letadel a výzbroje v Martlesham Heath, později byl zkoušen v Královském leteckém ústavu ve Farnborough. Následné zkoušky vzletu a přistání na palubě letadlové lodi probíhaly na HMS \"Courageous\", po jejichž absolvování se vrátil do továrny Fairey v Hamble. Zde byl vybaven dvěma plováky a v této podobě zalétán 10. listopadu 1934. Nakonec se ověřoval u zkušební torpédové jednotky v Gosportu, kde však v únoru 1935 havaroval. Po opravě od ledna 1936 opět létal a stal se testovacím letounem Ředitelství technického vývoje britského ministerstva letectví. V únoru 1937 dostal dvojí řízení a odnímatelný kryt předního pilotního prostoru pro lety bez vidu. Později byl s novými plováky a změněnými kormidly odeslán opět do Gosportu ke zkouškám s torpédy.\n\nNa základě všech úspěšných zkoušek ministerstvo letectví typ přijalo a dalo mu jméno Swordfish (Mečoun). V dubnu roku 1935 byly objednány tři předsériové stroje. První z nich (sériové číslo K5660, výrobní číslo F2142) vzlétl 31. prosince 1935, druhý (K5661, F2143) byl 19. února 1936 dodán do Gosportu a třetí předsériový Swordfish (K5662, F2144) s plováky byl odeslán ke zkouškám do střediska Felixtowe. Všechny tři předsériové letouny poháněly motory Pegasus III M3 s třílistými nestavitelnými vrtulemi Fairey-Reed.\n\nSériové stroje \"Fairey Swordfish Mk.I\" začaly opouštět výrobní linky v Hayes začátkem roku 1936.\nZačátkem roku 1940 narušilo plynulost výroby tohoto typu u společnosti Fairey zavedení sériové výroby strojů Fairey Albacore a pokračující výroba letounů Fairey Fulmar. Proto bylo britskou admiralitou navrženo převést výrobu Swordfishů k firmě Blackburn Aircraft Ltd. do nového závodu v Sherburn-in-Elmet ve West Yorkshiru. Se stavbou se započalo ihned a již v listopadu 1940 vyšly z nové výrobní linky první Mk.I neoficiálně nazývané Blackfish. Celková produkce typu Mk.I dosáhla 992 kusů.\n\nNa výrobních linkách firmy Blackburn se v roce 1943 objevila nová varianta \"Fairey Swordfish Mk.II\" s kovovým potahem spodní plochy dolního křídla, vhodného pro zavěšení až osmi neřízených raket. Celkem bylo vyrobeno 1080 strojů varianty Mk.II.\n\nZ roku 1943 pochází také verze \"Fairey Swordfish Mk.III\", vyrobená v počtu 320 kusů s vestavěným protilodním radarem ASV Mk.X, umístěným ve výstupku mezi hlavními nohami podvozku. Některé stroje Mk.II a všechny Mk.III měly motor Bristol Pegasus 30 o výkonu zvýšeném na 551 kW.\n\nV malém počtu byly vyrobeny letouny \"Swordfish Mk.IV\" se zakrytou kabinou, upraveným karburátorem a vrtulí, odledováním čelního štítku kabiny a vybavením pro elektricky vyhřívané kombinézy určené pro Kanadu. Všechny modifikované stroje byly Mk.II bez vybavení pro vypouštění raket a bez předního kulometu.\n\nPosledním vyrobeným Swordfishem byl Mk.III se sériovým číslem NS204, který továrnu Blackburn v Sherburnu opustil 18. srpna 1944. Všechny Swordfishe byly ze služby prvosledových útvarů vyřazeny rozpuštěním operační letky č. 836 21. května 1945. V létě 1946 bylo rozpuštěno i několik zbývajících cvičných letek.\n\nPrvní Fairey Swordfish Mk.I zařadila do své výzbroje 825. letka Fleet Air Arm, kde nahradila dosavadní stroje Fairey Seal se základnou na letadlové lodi HMS \"Glorious\". Do konce roku 1936 Swordfishe nahradily letouny Blackburn Baffin u 811. a 812. letky a Sealy u letky č. 823. Do roku 1938 ve výzbroji nahradily Blackburn Shark u 810. 820. 821. letky. Ještě v roce 1938 Swordfishe přešly do výzbroje 822. a 824. letky náhradou za Sealy. V listopadu téhož roku byla „Mečouny“ vybavena první zcela nová 814. letka operující zprvu z letadlové lodi HMS \"Ark Royal\" a poté z HMS \"Hermes\".\n\nPo vypuknutí 2. světové války v září roku 1939 byly založeny nové letky vybavené Swordfishi č. 816. a 818. V říjnu byla ustanovena 815. letka se základnou na letadlové lodi HMS \"Illustrious\" a v lednu 1940 vznikla 819. letka. Ochraňovaly britské válečné i obchodní loďstvo a doprovázely konvoje.\n\nNa nepřítele poprvé zaútočily stroje 816. a 818. letky z letadlové lodi HMS \"Furious\" 11. dubna 1940 a zasáhly u Trondheimu německý torpédoborec. 13. dubna vyslala svůj plovákový Swordfish bitevní loď HMS \"Warspite\" na průzkum cesty do Ofotského fjordu u Narviku. Tříčlenná posádka pod velením podporučíka Rice naváděla dělostřeleckou palbu \"Warspite\" a poté zpozorovala ponorku \"U 64\" zakotvenou v Bjerkvickém fjordu, kterou minimálně jednou pumou poslali ke dnu. Celkem 26 Swordfishů a 10 strojů Blackburn Skua z letadlových lodí \"Furious\" a \"Glorious\" podporovalo od 23. dubna do 4. června 1940 britskou a francouzskou invazi v Trondheimu a Narviku.\n\nV dubnu 1940 stroje 812. letky operovaly ze souše pod velením Coastal Command. Nejvíce se osvědčily při kladení min v přístavech kanálu La Manche, v květnu tyto přístavy za denního světla již i bombardovaly.\n\nKdyž v červnu 1940 vyhlásila Itálie Británii a Francii válku, devět Swordfishů Mk.I z cvičné letky č. 767 se sídlem na jihofrancouzské námořní letecké základně v Hyères se stalo prvními letadly, jež bombardovala Itálii. Letka o síle 24 Swordfishů pak 18. června opustila Hyères a odletěla do alžírského Bône. Část letky určená k výcviku se potom přes Casablanku a Gibraltar vrátila do Británie a operační zbytek odletěl na Maltu. Zde byl 22. června 1940 přeznačen na 830. letku a již za osm dní po vzletu z letiště Hal Far v noci zaútočil na ropné nádrže v sicilské Augustě. Po porážce Francie útočily Swordfishe Mk.I v červenci 1940 na francouzské loďstvo v Mers-el-Kébiru. 3. července dvakrát neúspěšně zaútočily na francouzský bitevní křižník \"Strasbourg\", který prchal z přístavu Mers-el-Kébir do Toulonu v jižní Francii. Swordfishe z letadlové lodi \"Ark Royal\", plující nedaleko Gibraltaru, se pokusily bombardovat \"Strasbourg\" na hranici svého doletu. Žádné z vypuštěných torpéd však křižník ani pět doprovodných torpédoborců nezasáhlo. 4. července tři vlny po třech letadlech Swordfish z 810. a 820. letky z \"Ark Royal\" bombardovaly bitevní křižník \"Dunkerque\". Jedna puma zničila muniční člun kotvící vedle \"Dunkerque\", jehož výbuch křižník vyřadil z bojových akcí. 7. července 1940 šest Swordfishů z letadlové lodi Hermes plující u pobřeží západní Afriky torpédovalo bitevní loď \"Richelieu\" zakotvenou v Dakaru a těžce ji poškodilo.\n\nZačátkem července 1940 se také britská středozemní flota, operující z egyptské Alexandrie při ochraně konvojů z Malty, utkala s italským válečným loďstvem. 9. července vzlétlo z HMS \"Eagle\" devět Swordfishů, které však italskou flotu nenašlo, pouze svými torpédy neúspěšně napadlo osamocený křižník. Druhá útočná vlna pak opět bez úspěchu napadla křižníky \"Trento\" a \"Bolzano\". Následující den devět Swordfishů z letadlové lodi Eagle potopilo za soumraku v přístavu Augusta na Sicílii italský torpédoborec \"Leone Pancaldo\". Pozemní Swordfishe Mk.I operující z Egypta v červenci 1940 potopily torpédoborec \"Zaffiro\" s motorovou lodí \"Manzoni\" a torpédoborec \"Euro\" s parníkem \"Liquria\" poškodily. Zatímco letadlová loď \"Eagle\" byla v opravě v Alexandrii, tři její Swordfishe byly převeleny k velitelství pouštního letectva. Dne 22. srpna 1940 byly pod velením kapitána O. Patche vyslány k torpédovému útoku na italskou ponorku kotvící spolu se zásobovací lodí v Sidi Barrani. Když se přibližovaly k zálivu, spatřil kapitán Patch jinou velkou ponorku, kterou torpédem zasáhl uprostřed a zcela zničil. Ostatní dvě letadla pokračovala k svému původnímu cíli v zálivu, kde osádky napadly v řadě kotvící ponorku, torpédoborec a zásobovací loď. Piloti zasáhli obě krajní plavidla a požár z vybuchující ponorky se přenesl i na torpédoborec. Poté vybuchl muniční sklad na zásobovací lodi a všechna tři plavidla byla zničena.\n11. listopadu 1940 se proslavily účastí v náletu na italské loďstvo kotvící v Tarentu (Operation Judgement). Dvanáct strojů Swordfish vybraných z letek č. 815, 819, 813 a 824 odstartovalo k akci z HMS \"Illustrious\" pod velením kapitána K. Williamsona. Vedoucí stroj naplno zasáhl torpédem bitevní loď \"Conte di Cavour\". Další dva stroje prvního roje cíle minuly, druhý roj však zaznamenal ze tří možných dva zásahy bitevní lodě \"Littorio\". Pumy ostatních Swordfishů zasáhly hangáry základny vodních letounů na pobřeží. Druhá vlna v počtu devíti strojů z \"Illustrious\" zasáhla bitevní loď \"Caio Duilio\" a křižník \"Trento\". Fotoprůzkumná letadla druhého dne ráno prokázala, že bitevní lodě \"Littorio\" a \"Conte di Cavour\" se částečně potopily v mělké vodě, zatímco \"Caio Duilio\" byla tak poškozena, že musela najet na mělčinu. Těžce poškozeny byly i křižník \"Trento\" a také torpédoborce \"Libeccio\" a \"Pessagno\". To vše za cenu dvou ztracených Swordfishů.\n\nDalší akcí 815. letky, která tehdy operovala z Kréty, byl 28. března 1941 podíl na vyřazení italského křižníku \"Pola\" z bojů během bitvy u mysu Metapan, kterého se účastnily její dva Swordfishe. V květnu 1941 se šest „Mečounů“ 814. letky z HMS \"Hermes\", umístěných na souši v Shaibahu, účastnilo při potlačení irácké proněmecké vzpoury. V květnu 1941 rovněž Swordfishe 815. letky z Kypru napadaly vichistické lodě a pobřežní cíle v Sýrii.\n\nLetouny Swordfish se také podílely na zničení bitevní lodě \"Bismarck\". Dne 24. května 1941 se letadlová loď HMS \"Victorious\" dostala do dostatečné vzdálenosti 190 km od \"Bismarcku\" a vyslala devět Swordfishů 825. letky pod vedením kapitána E. Esmonda. Torpédové letouny sice za nepříznivých povětrnostních podmínek nalezly nepřátelskou bitevní loď, ale jen jedno britské torpédo ji zasáhlo do boční obšívky trupu, takže způsobilo málo škod, i když \"Bismarck\" musel snížit rychlost. Tomu se za zhoršujícího se počasí podařilo setřást své pronásledovatele a mířil k Brestu. Z Gibraltaru byl britské Home Fleet vyslán na pomoc svaz Force H, zahrnující letadlovou loď \"Ark Royal\" s 810. a 818. letkou Swordfishů. 26. května \"Bismarck\" zahlédla osádka letounu Catalina Pobřežního velitelství RAF a HMS \"Ark Royal\" se dostala asi 80 km od \"Bismarcku\". 15 Swordfishů Mk.I pod velením kapitána T. P. Cooda však v těžké vichřici omylem torpédovala vlastní těžký křižník HMS \"Sheffield\", který \"Bismarck\" sledoval z bezpečné vzdálenosti. Ten se všem odhozeným torpédům dokázal vyhnout a letouny se vrátily zpět na letadlovou loď. Stroje znovu vzlétly za soumraku a za husté protiletadlové palby zaútočily na \"Bismarck\" z několika směrů současně, v rojích po dvou až třech v minimální výšce. Jedno z torpéd zasáhlo kormidla a německá loď mohla plout pouze v kruzích. Bitevní lodě Home Fleet neovladatelný \"Bismarck\" nakonec potopily.\n\nV prosinci 1941 ustavilo a Swordfishi vybavilo anglické velení ještě letky č. 833 a 834. První měla základny na doprovodných letadlových lodích HMS \"Biter\", HMS \"Avenger\" a letadlové lodi HMS \"Argus\", druhá na doprovodných letadlových lodích HMS \"Archer\", HMS \"Hunter\" a HMS \"Battler\".\n\n12. února 1942 zaútočily na německé válečné lodě \"Scharnhorst\", \"Gneisenau\" a \"Prinz Eugen\" pod vedením kapitána Esmonda Fairey Swordfishe Mk.I od 825. letky se základnou na letišti v Manstonu.\n\nPrvní Swordfishe Mk.II byly jednotkám dodány začátkem jara 1943. 23. května 1943 jeden Swordfish Mk.II od 819. letky na palubě letadlové lodi \"Archer\", pilotovaný poručíkem H. Horrockem, 1280 km západně od irského pobřeží přispěl raketami ke zničení německé ponorky \"U 752\".\n\nPosledním vzniklým útvarem Swordfishů se stala 860. letka založená v červnu 1943.\n\nSwordfishe Mk.II a Mk.III letek číslo 835, 836, 837, 838, 840 a 842 dále vzlétaly z palub obchodních letadlových lodí (MAC) proti ponorkám při ochraně konvojů v Atlantiku i na lodních trasách do SSSR, kde v dubnu 1944 hlubinnými náložemi potopily ponorky \"U 277\", \"U 674\" a \"U 959\".\n\nÚdaje platí pro Mk.I v plovákové verzi\n\n\n"}
{"id": "199557", "url": "https://cs.wikipedia.org/wiki?curid=199557", "title": "Digital currency exchanger", "text": "Digital currency exchanger\n\nPod pojmem digital currency exchanger se rozumí činnost, umožňující jakémukoliv uživateli nakoupit či prodat digitální měnu krytou zlatem (e-gold, 1MDC). \n\nV České republice pro výraz \"digital currency exchanger\" neexistuje zcela přesný název. Nejvíce se činnosti exchangerů podobá směnárenská činnost. V ČR je však směnárenská činnost definována dle živnostenského zákona č. 455 / 1991 Sb, jako činnost nákup cizí měny, to je bankovek, mincí nebo šeků v cizí měně, za bankovky, mince nebo šeky v české měně. Použití slova směnárna proto není zcela správné i když svojí podstatou tuto činnost nejspíše vystihuje.\n\nPři směně elektronického zlata nedochází k nákupu ani prodeji bankovek a mincí za jiné bankovky ani mince, ale dochází ke změně vlastnictví určitého množství zlata mezi uživateli.\n\nDle zákona č. 61/1996 Sb musí provozovatel systému vyžadovat identifikaci kupujících nebo prodávajících, pokud dochází k obchodním operacím převyšující částku 15 000 EUR (cca 950 gramů zlata).\n\nVýběr společností, zabývajících se touto službou:\n\n"}
{"id": "199564", "url": "https://cs.wikipedia.org/wiki?curid=199564", "title": "Corteno Golgi", "text": "Corteno Golgi\n\nCorteno Golgi je italská vesnice v centrálních Alpách v provincii Brescia, v údolí Valcamonica.\n\nV oblasti jsou lesy a horské říčky. Nachází se zde také muzeum Camillo Golgiho, prvního Itala oceněného Nobelovou cenou za fyziologii a lékařství v roce 1906\n\nLyžařské centrum Aprica leží 8 km od města.\n\n\"Počet obyvatel\"\n"}
{"id": "199576", "url": "https://cs.wikipedia.org/wiki?curid=199576", "title": "Avro Manchester", "text": "Avro Manchester\n\nAvro 679 Manchester byl britský dvoumotorový bombardovací letoun vyvinutý a vyráběný britskou společností Avro. Přestože nevznikl ve velkém počtu, je známý jako předchůdce slavnějšího a úspěšnějšího čtyřmotorového letounu Avro Lancaster, který se stal jedním z nejschopnějších strategických bombardérů druhé světové války.\n\nManchester vznikl v souladu s požadavkem P.13/36 stanoveným britským ministerstvem letectví, které hledalo střední bombardér jako možnou náhradu dvoumotorových starších bombardérům u RAF jako Armstrong Whitworth Whitley, Handley Page Hampden a Vickers Wellington. K prvním letu došlo 25. července 1939 a do služby byl Manchester zařazen v listopadu 1940, sotva dvanáct měsíců po vypuknutí konfliktu.\n\nProvozován byl RAF i kanadským královským letectvem (RCAF); především kvůli nedostatečně vyvinutým, slabým a nespolehlivým motorům byl Manchester považován za zklamání. Výroba by skončila v roce 1941, vývoj však pokračoval a vyústil ve čtyřmotorý těžký bombardér s motory Merlin, který vešel ve známost jako Lancaster.\n\nVývoj letounu byl zahájen roku 1936 a první prototyp vzlétl na letišti Ringway 25. července 1939. První vyrobený Manchester zatím nenesl střelecké věže a byl opatřen původními menšími dvojitými svislými ocasními plochami.\n\nDruhý prototyp s třemi střeleckými věžemi vzlétl 26. května 1940 ve Woodfordu. Ukázalo se, že stroj má závažné nedostatky, jeho výkony nebyly takové, aby splňovaly zadání projektu. Oba prototypy trpěly za letu nedostatečnou směrovou stabilitou, proto bylo rozpětí jejich křídla zvětšeno na 27,46 m a byly opatřeny třetí kýlovou plochou.\n\nNásledujících prvních dvacet sériových letounů \"Avro 679 Manchester Mk.I\" bylo dodáno s vodorovnou ocasní plochou o rozpětí 8,53 m, všechny další s rozpětím 10,05 m. Začátkem roku 1941 byla montáž spodních vysunovacích střeleckých věží FN 21A nahrazena instalací hřbetních věží FN 7. Od června 1941 tak z výrobních linek Avro a Metropolitan-Vickers v Manchesteru vycházela finální verze \"Manchester Mk.IA\". Tyto stroje měly navíc zvětšeny svislé ocasní plochy pozměněného tvaru a nenesly již třetí kýlovou plochu. Na tento standard byly zpětně upraveny všechny dříve vyrobené Manchestery Mk.I.\n\nV lednu roku 1941 byl dokončen a zalétán typ \"Manchester Mk.III\", který poháněly motory Rolls-Royce Merlin X. Vznikl přestavbou sériového stroje prodloužením křídla s novými pohonnými jednotkami. Ani zde se nepodařily odstranit veškeré nedostatky, vznikl však předchůdce letounu Avro Lancaster. Celkem bylo vyrobeno 201 kusů.\n\nPrvní Manchester Mk.I (sér. č. L7276) převzala 207. bombardovací peruť 4. bombardovací skupiny z Waddingtonu v Lincolnshire v listopadu 1940. K prvnímu bojovému letu byly Manchestery této squadrony vyslány v noci z 24. na 25. února 1941. Jejich cílem byl německý křižník třídy Admiral Hipper kotvící v brestském přístavu.\n\nManchestery se v počtu 36 strojů účastnily také operace Millenium v noci z 30. na 31. května 1942, ve které RAF nasadila 1 047 bombardérů v náletu na Kolín nad Rýnem. Jejich poslední bojovou akcí byl další nálet tisíce bombardérů v noci z 25. na 26. června 1942, mířícího na Brémy.\n\nLetouny Avro Manchester byly užívány bombardování měst, objektů i lodí a ke kladení min do moře. Mezi osádkami byly neoblíbené pro časté požáry motorů, nespolehlivost a vibrace.\n\nAircraft of the Royal Air Force 1918–57, Avro Aircraft since 1908, Flight\n\n\n\n\n"}
{"id": "199578", "url": "https://cs.wikipedia.org/wiki?curid=199578", "title": "Under Wraps", "text": "Under Wraps\n\nUnder Wraps je album od skupiny Jethro Tull, které bylo vydané 1984.\nPůvodní vydání v roce 1984 mělo 11 stop, se skladbami \"Astronomy,\" \"Tundra,\" \"Automotive Engineering,\" a \"General Crossing\" , které se objevily jako bonusy na reedici, mělo CD 15 stop. Vylepšené CD vydané v roce 2005 obsahovalo ještě QuickTime video skladby „Lap Of Luxury“. Ačkoliv fanoušci skupiny považovali elektronicko/syntetický pop sound skupiny J. Tull 80. let za nepřijatelný, pro Martina Barre je Under Wraps jeho nejoblíbenějším albem Jethro Tull.\n\nAlbum bylo nahráno na jaře roku 1984 v Ianově domácím studiu.\n\n"}
{"id": "199588", "url": "https://cs.wikipedia.org/wiki?curid=199588", "title": "Short Stirling", "text": "Short Stirling\n\nShort S-29 Stirling byl britský čtyřmotorový bombardovací letoun užívaný v druhé světové válce. Vyznačoval se tím, že byl prvním čtyřmotorovým bombardérem, který byl uveden do služby u Royal Air Force (RAF).\n\nStirling byl navržen koncem třicátých let společností Short Brothers, aby splňoval požadavky B.12/36 stanovené ministerstvem letectví. RAF se předtím primárně zajímalo o vývoj stále modernějších dvoumotorových bombardérů, ale bylo přesvědčeno, že je v důsledku slibného zahraničního vývoje v oblasti čtyřmotorových letounů dobré prozkoumat možnost potenciálního čtyřmotorového bombardéru. Dle specifikace navrhla společnost Supermarine Type 317, který byl považován za favorita, zatímco letoun společnosti Short pod názvem \"S.29\" byl vybrán jako alternativa. Od typu 317 však bylo upuštěno a tak se dostal do výroby letoun S.29 a obdržel jméno \"Stirling\".\n\nNa začátku roku 1941 vstoupil Stirling do služby. Jednalo se o impozantní stroj, ovšem s nedostatečným dostupem a špatnou manévrovatelností. Stirling měl jako bombardér relativně krátkou kariéru a od konce roku 1943 byl zařazen do druhé linie. Bylo to kvůli rostoucí dostupnosti pokročilejších strojů Handley Page Halifax a Avro Lancaster, které převzaly úlohu strategického bombardování Německa. Rozhodnutí ministerstva letectví o určitých výkonnostních požadavcích, jako bylo omezení rozpětí křídla letadla na 100 stop, hrály roli při omezení výkonu letounu Stirling; tyto omezující požadavky už na bombardéry Halifax a Lancaster kladeny nebyly.\n\nBěhem pozdnější služby byl Stirling používán k zaminování německých přístavů. Kromě bombardovací verze se vyráběly typy, které byly používány k výsadkovým operacím, přepravě či k vlečení kluzáků. Nasazení se dočkaly během spojenecké invaze do Evropy v letech 1944–1945. Po druhé světové válce byl typ u RAF rychle stažen ze služby a roli v transportního letounu byl nahrazen letouny Avro York - derivátem Lancasteru, který jej předtím vytlačil z bombardovací role. Hrstka bývalých vojenských Stirlingů byla přestavěna pro civilní trh.\n\nPrvní prototyp \"Short S-29\" poprvé vzlétl 14. května 1939, následovaný druhým prototypem se zesíleným podvozkem 3. prosince 1939. Ten byl po dobu čtyř měsíců na jaře 1940 zkoušen v Boscombe Down.\n\nPrvních devět sériových letounů \"Short Stirling Mk.I Series 1\" mělo zabudováno po čtyřech motorech Bristol Hercules II. Hlavňovou výzbroj tvořily dva kulomety Browning ráže 7,7 mm v přední střelecké věži Frazer-Nash FN 5A, dva kulomety Browning stejné ráže ve spodní vysunovací věži FN 25A a čtveřice těchto kulometů byla instalována v zadní střelecké věži FN 4A.\nPrvní sériový Stirling byl ke zkouškám dodán již v květnu 1940, ale do konce tohoto roku bylo dodáno pouze 15 strojů.\n\n\"Stirling Mk.I Series 2\" mohly namísto nevyhovující spodní věže nést po jednom kulometu Browning ráže 7,7 mm v bocích trupu, později byla do zádě osazena věž FN 20A s motorizovaným podavačem střeliva.\n\nPrvní \"Stirling Mk.I Series 3\" byl v pořadí 81. vyrobeným strojem, který již nesl hřbetní střeleckou věž FN 7A kuželovitého tvaru. Srs. 3 poháněly silnější motory Hercules XI o výkonu 1103 kW s dvourychlostním kompresorem a prodlouženými tlumiči plamenů na výfucích.\n\nKromě mateřského závodu Short Brothers v Rochesteru v Kentu probíhala výroba rovněž v pobočce Short and Harland v Belfastu a u Austin Motors v Longbridge v Birminghamu. V těchto třech firmách bylo celkem vyprodukováno 712 exemplářů Mk.I.\n\nV letech 1940-41 uvažovalo ministerstvo letecké výroby o zavedení výroby Stirlingů v kanadském produkčním programu. Ze smlouvy na dodávku 140 \"Stirlingů Mk.II\" s americkými motory Wright R-2600-A5B Cyclone o výkonu 1176 kW nakonec sešlo a ve Velké Británii létaly s těmito motory pouze tři prototypy.\n\nPrvní bojové nasazení Stirlingů proběhlo v noci z 10. na 11. února 1941 při náletu na sklady ropných produktů v Rotterdamu, které provedla 7. bombardovací peruť z Oakingtonu.\n\nOd konce roku 1942 vycházely z výrobních hal verze \"Stirling Mk.III\" s motory Hercules XVI s chladiči oleje podvěšenými pod motory. Hřbet trupu nesl nižší střeleckou věž Frazer-Nash FN 50 a byl rovněž zredukován počet okének na bocích trupu. Celkem bylo vyrobeno 1036 \"trojek\".\n\nStirlingy během války postupně tvořily výzbroj šestnácti perutí Bomber Command.\n\nV roce 1943 továrna Short přepracovala dva bombardovací letouny verze Mk.III na prototypy nákladního a vlečného typu \"Stirling Mk.IV\" bez příďové a hřbetní střelecké věže. Na záď trupu přibylo tažné zařízení pro vlek výsadkových kluzáků v konfiguraci až pět kluzáků typu Airspeed Horsa, nebo jeden General Aircraft Hamilcar. Stroje ze squadron č. 190, 196, 299 a 622 se s kluzáky ve vleku účastnily vylodění v Normandii, vysazovaly výsadkáře a vlekly kluzáky do arnhemské operace, do oblasti Nijmegenu či při překročení Rýna. Celkem vzniklo 450 kusů Mk.IV stavěných již pro tento účel.\n\nV roce 1943 opustily Stirlingy definitivně řady Bomber Command a od roku 1944 se staly součástí Transport Command.\n\nOd srpna 1944 bylo vyrobeno ještě 162 dopravních \"Short S-29 Stirling Mk.V\" s prodlouženou prosklenou přídí bez střeleckých věží. Hlavní nákladní prostor byl přístupný vraty na pravém boku trupu za křídly. Trupová kabina pojala 40 cestujících nebo 20 plně vyzbrojených výsadkářů. Jako sanitní mohl přepravovat 12 ležících a 14 sedících raněných se zdravotnickým personálem, osádka byla pětičlenná. Jako první dostala Mk.V v lednu 1945 46. squadrona v Stoney Crossu. Dvanáct letounů verze Mk.V v roce 1947 upravila firma Airtech Ltd. na civilní, které pak sloužily na Dálném východě u belgické společnosti Trans-Air jako OO-XAK až -XAV.\n\nÚdaje dle\n\n\n\n"}
{"id": "199593", "url": "https://cs.wikipedia.org/wiki?curid=199593", "title": "Ropná rafinerie", "text": "Ropná rafinerie\n\nRopná rafinerie je petrochemický závod, kde se ropa čistí, pomocí destilace dělí na různé frakce podle teploty varu a dále zpracovává. Tak se vyrábějí užitečnější ropné produkty, jako je motorový benzín, motorová nafta, silniční, modifikované a stavebně izolační asfalty, lehké a těžké topné oleje, letecký petrolej a letecký benzin, zkapalněné uhlovodíkové plyny (LPG, propan, butan), vakuové destiláty, parafíny a gače. Jako vedlejší produkt vzniká síra a další užitečné suroviny.\n\nLožiska ropy jsou často vzdálená od místa spotřeby. Doprava ropy velkými námořními tankery nebo ropovody je výrazně levnější než doprava mnoha různých ropných produktů odděleně. Rafinerie se proto budují v blízkosti míst spotřeby, nejlépe u mořských přístavů a velkých řek. Kde to není možné, dopravuje se surovina do rafinerií ropovody.\n\nSurová ropa se obvykle už v místě těžby zbavuje například písku a vody a ropovodem nebo tankerem převáží do rafinerie, kde se nejprve zbavuje soli. Odsolování probíhá při teplotě 90 – 150 °C a při dvoustupňovém odsolování se dosahuje účinnosti odsolení až 99 %.\nNásleduje vlastní destilace (atmosférická rektifikace) v kolonách až 50 m vysokých, kde teplota směrem vzhůru klesá, takže v různých výškách lze odebírat jednotlivé frakce. Ropa se s využitím odpadního tepla zahřívá na asi 400 °C a za atmosférického tlaku vhání do dolního konce kolony. Ten je zahřát tak, aby v něm lehčí frakce nemohly kondenzovat a tak stoupají vzhůru. Na horním konci se odebírají plyny, o něco níže lehký benzin atd., kdežto na dně zůstávají nejtěžší složky.\nTy se odvádějí do vakuové kolony, kde se zahřívají na ještě vyšší teplotu a opět dělí na frakce. Tato destilace musí probíhat ve vakuu, protože molekuly těžkých olejů by se při vyšších teplotách na vzduchu štěpily (krakovaly) a neoddělovaly. Část frakcí vakuové destilace se potom krakuje na lehčí frakce a to buď termickým, katalytickým nebo vodíkovým procesem.\n\nV dalším se získané produkty zbavují síry, která by při dalším zpracování ničila užívané katalyzátory a při spalování znečišťovala ovzduší. Nejčastěji se k tomuto účelu využívá proces zvaný hydrogenační rafinace. Při odsíření se smíchají s vodíkem a zahřejí na asi 350 °C, kdy za přítomnosti kovových katalyzátorů vodík reaguje se sloučeninami síry, dusíku a kyslíku, takže vzniká sirovodík, čpavek a voda. V dalších krocích se může například zvyšovat oktanové číslo (katalytický reforming, isomerizace, alkylování aj.), mohou se přidávat různá aditiva a podobně.\n\nPři krakování těžkých složek vzniká velké množství sirovodíku, který se smíchá se vzduchem a v reaktoru proměňuje na síru a vodu. Síra se následně dále využívá v chemickém průmyslu.\n\nV České republice provozuje ropné rafinerie společnost UNIPETROL se svými provozy v Litvínově a v Kralupech n. Vltavou a firma PARAMO v Pardubicích. České rafinerie jsou závislé na dodávkách ropy ze zahraničí ropovody. Rafinerie v Kralupech odebírá ropu z ropovodu IKL (Ingolstadt – Kralupy – Litvínov), všechny tři rafinerie jsou napojeny na ropovod Družba z Ruska.\n\n\n"}
{"id": "199597", "url": "https://cs.wikipedia.org/wiki?curid=199597", "title": "Hawker Henley", "text": "Hawker Henley\n\nHawker Henley, byl britský jednomotorový dolnoplošník původně konstruovaný firmou Hawker Aircraft Ltd., jako lehký a střemhlavý bombardovací letoun na základě specifikací P.4/34. Ve skutečnosti byl za druhé světové války používán jen v neozbrojené verzi Henley TT Mk.III, určené k vleku rukávových terčů.\n\nSpecifikace ministerstva letectví P.4/34 požadovaly konstrukci budoucí náhrady za lehký bombardér, který vznikal na základě specifikací P.27/32 (soutěž vyhrála firma Fairey s budoucím typem Battle, ten se v té době ale teprve rodil — první prototyp vzlétl teprve 10. března 1936).\n\nPrvní prototyp Henley (K5115) vzlétl 10. března 1937, druhý (K7554) následoval 26. května 1938 jako vzor vlečných Henleyů. Oba zalétal zkušební pilot Philip Gaddesden Lucas. Motor byl řadový dvanáctiválec Rolls-Royce Merlin II o výkonu 757 kW. Protože ve spodní části trupu na úrovni křídla byla pumovnice pro 340 kg pum, byl chladič kapaliny přemístěn pod motor. V kabině byla dvoučlenná osádka, z níž pilot ovládal synchronizovaný kulomet Browning ráže 7,7 mm a letecký pozorovatel jeden pohyblivý kulomet Vickers K identické ráže. Prototyp byl vystaven v úseku prototypů na výstavě letadel RAF v Hendonu v roce 1937.\n\nMezitím se ovšem razantně změnily požadavky Air Ministry na budoucí výzbroj RAF, v které pro Henley najednou již nebylo využití. Nový typ proto byl podle specifikací 42/36 upraven pro vlek rukávových terčů, pro nácvik střelby na vzdušné cíle. Bylo objednáno 350 strojů, ovšem nakonec byla zakázka seškrtána na 200 letounů, které se vyráběly jako Hawker Henley TT Mk.III. V pumovnici bylo pouzdro s terčovými rukávy, které se vypouštěly na laně za letoun. Ke zpětnému navíjení sloužil naviják poháněný vrtulkou na rameni, neseném na levém boku trupu na úrovni zadního kabinového prostoru.\n\nCelkem bylo postaveno 200 sériových letounů u firmy Gloster Aircraft Co. Ltd. v Hucclecote (dostaly sériová čísla L3243 až L3442), tyto byly používány mezi lety 1939 až 1942.\n\nÚdaje platí pro Henley TT Mk.III\n\n"}
{"id": "199599", "url": "https://cs.wikipedia.org/wiki?curid=199599", "title": "Bodový zdroj znečištění", "text": "Bodový zdroj znečištění\n\nBodový zdroj znečištění je samostatný rozpoznatelný zdroj znečištění vzduchu, vody, teplem, hlukem nebo světlem. Bodový zdroj má zanedbatelný rozsah, což ho odlišuje od jiných typů zdrojů. Zdroje jsou nazývány bodovými, pokud je možno vyjádřit je při matematickém modelování jako jeden bod. Bodové zdroje znečištění jsou shodné s jinými fyzikálními, technickými, optickými a chemickými zdroji, jediným rozdílem je označení látek, které produkují, jako polutantů. Příklady bodových zdrojů znečištění mohou být:\n\n\nZdroje znečištění vzduchu mohou být dále členěny na stacionární a mobilní.\n"}
{"id": "199602", "url": "https://cs.wikipedia.org/wiki?curid=199602", "title": "Handley Page Hampden", "text": "Handley Page Hampden\n\nHandley Page Hampden byl britským dvoumotorovým bombardovacím letounem užívaným v druhé světové válce.\n\nPrvní prototyp, označený \"Handley Page 52\" (K4240), poprvé vzlétl v Radlettu 21. června 1936 s firemním šéfpilotem J. L. B. H. Cordesem. Pohon zajišťovala dvojice hvězdicových devítiválců Bristol PE 5. Po zalétání byl letoun přelétnut do A&AEE v Martlesham Heath, kde byl podroben dalším testům. Na konci roku 1936 stroj obdržel jméno Hampden.\n\nPrvní sériové letouny \"Handley Page HP.52 Hampden Mk.I\", určené ke zkouškám, začaly opouštět mateřskou továrnu v Cricklewoodu v polovině roku 1938. Za pohon byly vybrány hvězdicové devítiválcové motory chlazené vzduchem Bristol Pegasus XVIII o výkonu 721 kW. Výrobu Hampdenů následně zahájila také společnost English Electric v Prestonu a Canadian Associated Aircraft Limited v Kanadě (160 exemplářů).\n\nV letech 1942–1943 bylo upraveno 144 Hampdenů Mk.I na torpédové bombardéry \"Hampden TB Mk.I\" vnějším i vnitřním přebudováním pumovnice. Sloužily v rámci útvarů podřízených Coastal Command.\n\nNa výrobě strojů se podílela rovněž firma Short Brothers & Harland Ltd. v Belfastu. Do motorových gondol byly instalovány řadové čtyřiadvacetiválcové pohonné jednotky chlazené kapalinou Napier Dagger VIII o vzletovém výkonu 702 kW. Takto upravená subvarianta nesla označení \"Handley Page HP.53 Hereford\".\nPrvní prototyp (L7271), stavěný původně pro Flygvapnet, byl zalétán 1. července 1937. Stroj byl zatím dokončen s motory Pegasus XX a kromě tvarově odlišné přídě a spodního střeliště odpovídal Hampdenům. Po ukončení první série zkoušek byl přelétnut do Sydenhammu u Belfastu, aby se s ním mohli seznámit tovární piloti společnosti Short. Firma byla pověřena v roce 1936 stavbou stokusové série Hampdenů pod podmínkou instalace jiných pohonných jednotek, než Bristol Pegasus. Bylo to opatření pro případ nečekaného nedostatku těchto motorů ve válečné situaci. Volba nakonec padla na řadové motory Napier Dagger VIII konstruktéra A. E. Hagga. V březnu 1938 byly původní motory Pegasus XX prvního prototypu zaměněny za tyto pohonné jednotky, s nimiž letoun poprvé vzlétl 6. října 1938. Od srpna 1939 HP.53 sloužil jen jako nelétající pomůcka.\n\nJiž v únoru 1938 bylo rozhodnuto, že Hampden s Daggery se bude nazývat HP.52 Hereford Mk.I. Označení HP.53 tak nesl pouze první prototyp.\n\nPrvní sériový Hereford (L6002) vzlétl 17. března 1939, přičemž zakázka byla mezitím zvýšena na 150 kusů. Z této produkce bylo 20 Herefordů později přepracováno na standard Hampden.\n\nJako první přezbrojila v srpnu 1938 na letouny Hampden 49. peruť ve Scamptonu, používající do té doby stroje Hawker Hind. Do konce roku mělo Royal Air Force u tří perutí celkem 36 Hampdenů.\n\nDo první bojové operace byly HP.52 nasazeny již 3. září 1939 při útoku na plavidla v ústí Kielského průplavu. Celou akci však nakonec znemožnily nepříznivé povětrnostní podmínky.\nDo konce roku 1939 Hampdeny 5. bombardovací skupiny uskutečnily 21 ozbrojených denních průzkumných operací nad mořem, avšak brzy byly staženy, přezbrojeny silnějšími kulomety a dodatečně pancéřovány.\nRoku 1940 byla posádka letounu doplněna o dalšího muže a Hampden se užíval jako noční bombardér. Posledním větším využitím Hampdenů bylo jejich nasazení v noci ze 14. na 15. září 1942 při náletu na Wilhelmshaven. V roli torpédových a minonosných zůstaly ve službě do roku 1943.\n\nDne 22. října 1938 byl jeden kus Hampdenu Mk.I dodán do Švédska, který sloužil u útvaru Flottilj 11 v Nyköpingu pod označením P.5. V listopadu 1945 byl zakoupen společností SAAB, kde jako testovací sloužil do listopadu 1947 s imatrikulací SE-APB.\n\nLetouny Hereford jako první převzala 35. peruť RAF ve Finningley. Další stroje byly zařazeny u jedné letky 185. perutě v Cottesmore. Neustálé problémy s motory Dagger byly důvodem pro jejich stažení k operačním cvičným jednotkám č. 14 v Cottesmore a č. 16 v Upper Heyford.\n\n\n\n"}
{"id": "199608", "url": "https://cs.wikipedia.org/wiki?curid=199608", "title": "Concino Concini", "text": "Concino Concini\n\nConcino Concini (* kolem 1575, Florencie – † 24. dubna 1617, Paříž), byl italský dobrodruh na francouzském dvoře za doby Marie Medicejské.\n\nRoku 1601 se oženil s Leonorou Dori, soukojenkou Marie Medicejské, díky které později získal titul markýze a maršála d'Ancre. Začal Marii upozorňovat na hrozící nebezpečí v podobě kardinála Richelieu. V roce 1617 nechal Concina Conciniho zatknout zámeckou stráží Charles d'Albert. Když volal o pomoc a kladl stráži odpor, byl na mostu vedoucím do Louvru zastřelen.\n\nPodle Andrého Mauroise (Dějiny Francie) ale nebyl tím, kdo zabil Conciniho Charles d'Albert Luynes. Tajný rozkaz k zatčení Concinihi s tichým souhlasem jej zabít, bude-li se bránit, vydal šestnáctiletý, pomazaný, avšak stále ještě nevládnoucí král Ludvík XIII. kapitánu své gardy Vitrymu – a Concini se při zatýkání bránil. Zabitím Conciniho byla matka krále Marie Medicejská zbavena hlavní opory svého nelegitimního regentství a to byl také hlavní důvod Conciniho odstranění.\n"}
{"id": "199609", "url": "https://cs.wikipedia.org/wiki?curid=199609", "title": "Bristol Beaufort", "text": "Bristol Beaufort\n\nBristol Beaufort byl britský dvoumotorový torpédový bombardér užívaný za druhé světové války.\n\nVznik typu lze vystopovat až do roku 1935, kdy byly vypsány specifikace M.15/35 na rychlý dvoumotorový torpédový jednoplošník, schopný nést jedno osmnáctipalcové letecké torpédo, a G.24/35 na námořní průzkumný letoun, v obou případech měl operovat z pozemních základen. O rok později byly nahrazeny specifikacemi 10/36, slučující požadavky do jediného čtyřmístného stroje. Soutěže se svými projekty zúčastnily firmy Bristol, Blackburn a Avro. Poslední odpadla již ve fázi projektu, Blackburn realizovala projekt B-26 (později neúspěšný typ Blackburn Botha) a firma Bristol uspěla s Typem 152. Bristol i Blackburn v roce 1936 získaly zakázku na výrobu sériových letounů, a to bez stavby a zkoušek prototypu, jen na podkladě rozpracovaných projektů, firma Bristol měla dodat 78 letounů (dostaly přidělena sériová čísla L4441-L4518). Zde se začal projevovat stále zřetelnější fakt, že se stále rychleji začíná schylovat k novému válečnému konfliktu a času najednou nebylo nazbyt (toto by nebyl jediný příklad, který bychom mohli nalézt). S prvními pěti kusy se počítalo ke zkouškám. První sériový Beaufort, stroj sériového čísla L4441, prvně vzlétl 15. října 1938 (poháněly jej dvouhvězdicové čtrnáctiválcové motory Taurus II s výkonem až 625 kW). O sedm měsíců později byl první z Beaufortů předán do výzkumného ústavu A & AEE v Martlesham Heath k ověřovacím zkouškám.\nStandardní sériové stroje Bristol 152 Beaufort Mk.I začaly z výrobní linky vycházet v listopadu 1939 a jako první je k ověřování v bojových podmínkách zařadila do výzbroje 22. peruť Coastal Command ze základny Thorney Island. Pohonnou jednotku původně tvořila dvojice Taurusů III s kompresorem, později se ukázalo, že postačí motory Taurus II s méně výkonným kompresorem. Letouny proto byly odesílány zpět do Filtonu k úpravám, při kterých byly do gondol montovány motory Taurus IIA, které lépe vyhovovaly při letech v malých výškách. Stroje první výrobní série byly vyzbrojeny dozadu zaměřeným, nepřímo ovládaným obranným kulometem, který byl umístěn ve výstupku pod přídí. Obvykle také nesly po jednom kulometu Browning Mk.II v každé polovině křídla, později byly montovány dva pohyblivé kulomety Vickers K, vyčnívající z okének v bocích trupu. Hlavňovou výzbroj doplňovala střelecká věž Bristol Type 4 Mk.I s jedním nebo dvěma kulomety Vickers K ráže 7,7 mm.\n\nBeauforty Mk.I vyrobené v pozdějších výrobních sériích mohly nést v přídi dvojici pohyblivých kulometů Vickers ráže 7,7 mm, měly věž typu Bristol B Mk.V se dvěma kulomety Browning a rovněž byly zpravidla vybaveny protilodním radiolokátorem ASV Mk.II, ale kulomety v křídle již nenesly. Celková produkce dosáhla počtu 1014 kusů Mk.I.\n\nDo následující varianty Beaufort Mk.II byly instalovány americké motory Pratt & Whitney R-1830-S4C 4G Twin Wasp s výkonem 882 kW. Zatímco podnik The Bristol Aeroplane Co., Ltd. ve Filtonu ukončil výrobu Beaufortů v roce 1943, poslední sérii 250 \"dvojek\" kompletovala v rozmezí let 1943 až 1944 pobočka v závodě Banwell z dodaných dílů. Většina z nich byla dohotovena ve verzi Beaufort II (T) jako cvičné se zdvojeným řízením bez věže a bojového vybavení.\nVe snaze zabezpečit své letecké síly materiálně i z jiných zdrojů než z mateřských ostrovů, vyslala britská vláda počátkem roku 1939 do Austrálie delegaci leteckých odborníků, kteří měli zjistit možnost výroby letadel pro potřeby RAF i australského RAAF. Volba padla na výrobu torpédového a bombardovacího letounu Bristol Beaufort, dobře využitelného pro obě letectva zejména v oblasti Pacifiku. 1. srpna 1939 byla podepsána dohoda o výrobě 90 strojů pro obě letectva. Vytvořila se organizace Beaufort Division of the Department of Aircraft Production-DAP, zahrnující několik set subdodavatelů stavebních dílů. Jejich výroba se soustřeďovala do železničních dílen v Chuloře v Novém Jižním Walesu, Newportu ve Victorii a Islingtonu v Jižní Austrálii, kde se z nich sestavovaly větší celky. Ty poté putovaly do dvou finálních montážních středisek továren Commonwealth Aircraft Corporation ve Fishermen's Bend v Melbourne a DAP v Mascotu. Dodávky australských Beaufortů s britskými komponenty, zpočátku označované jako Beaufort Mk.II určených pro jednotky RAF na Dálném východě, započaly v srpnu 1941.\n\nVzorový Beaufort z Británie vzlétl s licencně vyráběnými motory v Austrálii Pratt and Whitney R-1830 Twin Wasp ve verzi S3C4-G s dvoustupňovým kompresorem o výkonu 882 kW při vzletu, které roztáčely elektricky ovládané automatické vrtule Curtiss, 5. května 1941 v Mascotu. Představoval australskou verzi Bristol Beaufort Mk.V, objednanou pro RAF, které se vzdalo zakázky ve prospěch RAAF. Byly to čtyřmístné letouny schopné nést torpédo ráže 533 mm plus dvě pumy po 227 kg nebo čtyři po 113 kg v pumovnici a opět dvě po 113 kg pod křídlem. Výzbroj tvořily dvojkulomety Vickers K ve střelecké věži na hřbetě, Browning] v přídi a jeden Browning pod přídí, střílející dozadu. Ten se však pro malou účinnost většinou nemontoval. Všechny tyto zbraně měly ráži 7,7 mm. Prvních deset kusů z celkové produkce 50 letounů bylo hotovo v prosinci 1941 a byly ihned převeleny do Singapuru. Nedokonale vystrojené \"pětky\" se špatně vycvičenými osádkami se však záhy vrátily zpět.\n\nExistovala i verze Beaufort Mk.V A s motory Twin Wasp S4C4-G z australské produkce s vrtulemi Hamilton Standard vyrobená v počtu 30 kusů.\n\nDalších 40 Beaufortů obdrželo originální americké importované motory verze S1C3-G se sníženou výškovostí s vrtulemi Curtiss Electric a nazývaly se Beaufort Mk.VI.\n\nDalších 60 strojů mělo sice stejné pohonné jednotky, ale vrtule Hamilton Standard, dovezené z USA. Vyznačovaly se i zvětšenou kýlovou plochou, zavedenou pak u všech australských Beaufortů a nesly označení Bristol Beaufort Mk.VII.\n\nNejvětší výrobní blok 520 kusů tvořila varianta Beaufort Mk.VIII, vyzbrojené u většiny strojů ve hřbetní věži Mk.V E australské výroby dvojkulomety Browning M2 ráže 12,7 mm. K nové výstroji patřil také protilodní radar Loran (ASV) s anténami tvaru T na křídle a na bocích trupu. Výroba byla ukončena v srpnu 1944.\n\nV listopadu 1944 bylo 46 letounů upraveno na nevyzbrojené dopravní stroje pro osoby i náklad s označením Beaufort Mk.IX, které v přestavěném trupu nesly až 1800 kg nákladu.\n\nEvropské Beauforty se dostaly poprvé do bojové akce v noci z 15. na 16. dubna 1940, když devět letounů 22. perutě kladlo námořní miny severně od Wilhelmshavenu.\n\nPo 22. peruti převzala do výzbroje Beauforty 42. peruť sídlící ve Skotsku následovaná 217. a 86. perutí. V roce 1942 byly tyto čtyři perutě převeleny do Středomoří, které spolu s dalšími třemi perutěmi Beaufortů, jež byly v této oblasti založeny, působily převážně na ostrově Malta. RAF používala Beauforty Mk.II také ve školní jednotce 5 Middle East Torpedo School (METS), která byla v roce 1943 umístěna v Egyptě.\n\nRoyal Australian Air Force postavilo v průběhu války deset operačních perutí vyzbrojených Beauforty a většina z nich sloužila při plnění bitevních úkolů a při ozbrojeném průzkumu, například u 8., 15., 86., 100. perutě a 1. APU.\n\n18 letounů Beaufort Mk.I sloužilo u jihoafrického letectva SAAF, jehož 882. peruť sloužila v roce 1942 na základně Diego-Arrachart na Madakaskaru.\n\nKanadské letectvo Royal Canadian Air Force používalo 15 Beaufortů, Turecko zakoupilo celkem 24 těchto letounů.\n\nTyp byl nasazen nejen v Evropě, resp. v Atlantiku, ale též v Pacifiku. Mezi nejznámější akce tohoto stroje patří útoky na německé válečné lodě Scharnhorst a Gneisenau. Útok byl proveden 6. dubna 1941 příslušníky 22. perutě Coastal Command ze základny St. Eval. Z původního počtu šesti Beaufortů, které měly být do akce nasazeny, odstartovaly pouze čtyři stroje, dva zůstaly na letišti s podvozky hluboko zabořenými do rozměklé země. Pronásledovaný bitevní křižník však objevila jen jedna z posádek. Pilot a velitel letounu F/O K. Campbell na loď zaútočil v přesné a husté protiletadlové palbě, ve vzdálenosti asi 457 m od cíle stačil svrhnout standardní britské torpédo Mk.XII ráže 457 mm a poté se jeho zasažený Beaufort roztříštil o hladinu. Gneisenau dostal zásah pod čarou ponoru a jeho opravy si vyžádaly několik měsíců.\n\nPilot torpédového letounu byl in memoriam vyznamenán britským řádem Victoria Cross a jeho navigátor-pozorovatel řádem Distinguished Flying Medal.\n\n\nÚdaje platí pro Beaufort Mk.I\n\n\n"}
{"id": "199612", "url": "https://cs.wikipedia.org/wiki?curid=199612", "title": "Moszna", "text": "Moszna\n\nZámek Moszna se nachází v Polsku asi 30 km od Opolí ve směru na Prudnik. Pro někoho je to \"„polský Disneyland“\", pro někoho prostě kýč. Ale to nic nemění na tom, že jde o jeden z nejkrásnějších a nejznámějších zámků na území Slezska. Moszna se od ostatních zámků liší nejen svou architekturou, ale i svým využitím v dnešním světě.\n\nKvůli nedostatku informací nemůžeme jednoznačně určit, ve kterém roce byla Moszna postavena. Vykopávky, které v Moszně probíhaly po druhé světové válce, odhalily zbytky středověkých dřevěných palisád. Později, při kopání studny v 70. letech, byly objeveny zbytky cihlových zdí. Díky těmto objevům se zrodila teorie, že původní zámek patřil templářům, ale tato teorie nebyla potvrzena.\n\nPodle H. Barthela pochází nejstarší název Moszny Moschna nejspíš z roku 1687 a to z výrazu moszna tzn. mošna, taška nebo pytlík, topograficky dolina nebo prohlubeň. Není však vyloučeno, že pochází ze slova mech (Meszna). Každopádně je jisté, že první název byl později poněmčen.\nNa základě historických pramenů můžeme s jistotou prohlásit, že až do konce 17. století bylo podhradí Moszny majetkem rodiny von Skall. V letech 1723–1771 patřilo rodině von Reisewitz později rodině von Seherr-Thoss. V roce 1853 koupil Mosznu Heinrich von Erdmansdorf, ale zůstala jeho majetkem pouze 13 let. V roce 1866 přešel do vlastnictví rodiny Tiele Wincklers, kteří zámek rozšiřovali a bydleli tam až do roku 1945, kdy v zámku začala úřadovat Rudá armáda. V tomto období bylo zničeno hlavně vybavení zámku. Většina nábytku dnes stojí v muzeu v Pszczynie. Po válce byla Moszna sídlem několika institucí, neměla stálé využití. Různé instituce tady pořádaly konference, kurzy, nebo dovolené zaměstnanců a jejich dětí. Účastníci jednoho z těchhle kurzů zničili pomník France Huberta, který byl umístěn v parku. Dnes tam zůstal pouze podstavec. V letech 1961–1972 se zámek využíval jako ústav pro mentálně postižené. Od roku 1972 zde jsou venkovské lázně. Na části pozemků byly roku 1948 zřízeny státní stáje.\n\nZámek Moszna je velice zajímavý svou architekturou. Hlavní a nejstarší budova pochází z 18. století. Je postavena v barokním stylu. V noci z 2. na 3. června 1896 vypukl z neznámých příčin v zámku požár. Byl zničen interiér zámku, střechy a část fasády barokního paláce. Ještě téhož roku zahájil Franc Hubert von Thiele Winckler rekonstrukci a zároveň rozšíření paláce. Do roku 1900 bylo postaveno východní křídlo v novogotickém stylu. V letech 1912–1914 bylo přistavěno křídlo západní, ve stylu novorenesančním.\n\nZačátek výstavby barokní zahrady sahá do poloviny 18. století. A to k rodině von Reisewitz, konkrétně k Jiřímu Wilhelmovi, komorníkovi Bedřicha Vznešeného. Později Hubert von Thiele Winckler park rozšířil a zmodernizoval, takže vypadal jako, v této době velice oblíbený, přírodní park.\n\nZakladatel rodu Hubert von Thiele Winckler by nebyl nikým významných, kdyby se neoženil s Valeskou Winckler. Měli spolu syna France Wincklera, který se po smrti rodičů odstěhoval na Horní Slezsko a stal se horníkem. Oženil se s Alwinou Kalide, dcerou inženýra dolu Maria. Po smrti tchána se stal Winckler správcem jeho majetku a oženil se s vdovou Marií. Dne 15. října 1840 mu byl z rukou pruského císaře Fridricha Wilhelma IV. udělen hraběcí titul. Jeho záhadná smrt 6. srpna 1851 dala podnět k mnoha spekulacím. Jeho žena zemřela o dva roky později. Jejich velký majetek zdědila jejich jediná dědička Valeska, Francova dcera z prvního manželství, která se 7. listopadu 1854 vdala za Huberta Gustava von Thiele. Měsíc po svatbě získal Hubert právo užívat příjmení a erb své ženy. Tím vzniklo spojení dvou do té doby málo významných rodů. A jelikož pro získání prestiže potřebovala rodina rezidenci, vybudoval Hubert v Miechovicích v 19. století novogotický zámek. Roku 1863 koupil Kujawy a o tři roky později sousední Mosznu a několik okolních vesnic.\n\nHubert a Valeska měli pravděpodobně 8 dětí: 4 dcery – Helenu, Hildegardu, Kláru a Evu a 4 syny – mezi nimi France Huberta a Hanse Wernera (jména dvou další synů nejsou známa). Jejich majetek zdědil právě nejstarší Franc Hubert, který nechal na pozemku vybudovat rodinný hřbitov. Původním nápadem byla rodinná hrobka pod zámeckou kaplí, ale nejspíš kvůli úniku spodní vody nakonec zvolili hřbitov. Jeho cílem bylo, aby Mosznu navštívil císař Wilhelm II. což se mu nakonec splnilo. Roku 1945 rodina Thiele Wincklers kvůli útěku do Německa Mosznu opustila.\n\nZámek je postaven do tvaru písmene U. Obě boční křídla sahají hluboko do parku. V paláci se nachází celkem 365 místností, 99 věží (tolik vesnic vlastnila rodina Thiele Wincklers); rozloha činí 7 000 m² a 65 000 m³. Navazuje na anglické zámky z alžbětinského období. Styl, ve kterém je zámek postaven, můžeme nazvat eklektismem.\n\nZápadní čtyřposchoďové křídlo má tvar obdélníku a má stejně jako ostatní části zámku svůj specifický charakter. Je postaveno v novorenesančním stylu. Charakterizují ho tři věžičky, velká, obdélníková okna umístěná a pravidelných řadách a hladké stěny, které ještě možná měly dostat fasádu, ale to nevíme jistě. V západním křídle byly umístěny především pokoje pro hosty. Mezi nejzajímavější patří bílý a černý salón a lovecký sál s největším krbem v zámku, nyní využívaný k pořádání konferencí a seminářů. Je zde taky původní jídelna bohatě vyzdobeny štukami s mytologickými motivy a skleník s exotickými druhy rostlin.\n\nStřední část, nazývána taky hlavní, je nejnižší, symetrická a zdá se být taky nejskromnější. Charakteristická jsou tři vysoká okna tzv. porte fenétre na každé straně a jediná věžička uprostřed paláce. Vchod střeží dva lvi. Jeden spící a druhý bdící.\n\nVýchodní křídlo má tvar písmene L. Jde o budovu se spoustou věží a věžiček a střechami ve tvaru jehlanů zakončených špicemi. Kulaté věžičky a špičaté střechy vytváří při slunečním světle kouzelnou hru světel a stínů. Specifická jsou také okna, která se vymykají jakékoli symetrii. Tajemnost budovy ještě podtrhávají drobné detaily vyrůstající ze stěn, střech, parapetů podstavců apod. jako jsou masky, sovy, orli, medvědi a další. Když se na tohle křídlo podíváme z boční strany a z větší dálky, vidíme gigantickou šedou stavbu vyrůstající ze zelené louky. Interiér křídla je tvořen panským pokojem – dnešní knihovnou, dvoupodlažním sálem, nazývaným obrazárnou s proskleným stropem (dřívější výzdobu lze vidět již jen na fotografiích z počátku 20. století). V této části zámku se také nachází kaple, nyní využívaná jako koncertní síň.\n\nReprezentativní funkci přejalo východní křídlo, takže v hlavní budově se nachází pouze dva vchody se skromným vestibulem, schodiště a několik sálů. Podle vybavení zámku můžeme soudit, že měl sloužil především k příjmu velkého množství hostů.\n\nPark v Moszně patří mezi nejkrásnější a největší parky ve Slezsku. Na 250 hektarovém pozemku rostou 200leté lípy i 300leté duby a keře rododendronů a azalek.\n\nPodle anglického vzoru 18. století se začaly postupně louky a lesy kolem zámků přeměňovat na parky. Moszna má ale něco i z holandského a francouzského vzoru. Jsou to například vodní kanály podél lipové aleje, které mohli ještě před půl stoletím hosté hraběte využívat jako vodní atrakci. Vodní kanály jsou spleteny v jednu síť, takže hosté při plavbě viděli jak zajímavé rostlinstvo parku, tak kvetoucí azalky a rododendrony, tak i zámek samotný. Přístaviště bylo umístěno hned vedle zámku.\n\nOd brány s postavami bojujících gladiátorů odlitých z bronzu vede alej červených dubů přes kaštanovou alej. Pak přechází v alej lipovou. Uprostřed parku je ostrůvek (majitelem nazýván \"Velikonoční ostrov\" – dnes je nazýván \"Ostrovem lásky\"), na kterém rostou kanadské dřeviny. Podle legendy se na tomhle ostrůvku scházeli mládenec a služebná, což se nelíbilo mládencově rodině a on se s ní musel rozejít. Mladá dívka se poblíž ostrůvku ze žalu utopila. Dnes je to místo, kde si mladé páry vyznávají lásku. Vstup na ostrůvek je možný přes mostek v čínském stylu.\n\nZe zachovaných dokumentů vyplývá, že park byl založen dříve než samotný zámek. Park není ohraničen plotem, ale pokračuje dále do lesů a luk. Jediné, podle čeho se hranice parku určují, je pravidelný geometrický tvar parku.\n\nKromě tradičního turistického zájmu má zámek spoustu dalších využití. Řídí se heslem \"„Musica, Ars et Natura etiam Medicina est“\" („Hudba, umění a příroda jsou dobrou medicínou“). Je využíván jako \"Samodzielny Publiczny Zakład Opieki Zdrowotnej Centrum Terapii Nerwic\" (Centrum pro léčbu neuróz), instituce lékařské pomoci, která se zabývá terapií a preventivnímu ošetření nervových a psychosomatických nemocí. Dále jsou zde stáje, které se soustřeďují na chov polokrevníků. Kromě toho v Moszné má své sídlo chovná stanice \"Polského mysliveckého svazu\", která se zabývá chovem bažantů a pořádáním honů.\n\nV zámku je rozšířen taky kulturní, umělecký i vědecký život. V místní galerii často probíhají výstavy obrazů, fotografií. V kapli kde je perfektní akustika probíhají koncerty souborů i sólistů. V květnu zde probíhá \"Muzyczny Festiwal Kwitnących Azalii\" (Slavnost kvetoucích azalek), kdy se celým okolím nese sladká vůně azalek. Často se zde hraje opera, probíhají setkání a vědecká symposia. Z tohoto důvodu je Moszna často navštěvována známými herci, politiky, žurnalisty apod. Moszna je jedním z nejnavštěvovanějších zámků ve Slezsku.\n\n"}
{"id": "199615", "url": "https://cs.wikipedia.org/wiki?curid=199615", "title": "Bouldermatka", "text": "Bouldermatka\n\nBouldermatka (: \"crashpad\" či \"bouldering mat\") je měkká podložka — matrace (něco jako žíněnka), která se používá při boulderingu, tj. lezení po menších skalních balvanech bez jištění, či na nízkých umělých (boulderingových) stěnách (hovorově \"bouldrovkách\"). Chrání před úrazem při pádu. Je vyrobená z několika různě tuhých vrstev molitanu a obalená odolnou tkaninou.\n\nMěla by být co nejvíce skladná a odolná, aby se s ní co nejlépe cestovalo, zároveň však dostatečně do šířky pokrývat dopadovou plochu, kam se jich někdy skládá i více najednou, především u vysokých bouldrů (\"highbólů\") nebo dlouhých traverzů.\n\nBouldermatky vyrábí např. firmy Beal, Black Diamond, DMM, Edelrid, Grivel, Metolius, Ocún, Pad, Petzl, Simond a Singing Rock.\n"}
{"id": "199618", "url": "https://cs.wikipedia.org/wiki?curid=199618", "title": "Tepe Gaura", "text": "Tepe Gaura\n\nTepe Gaura je archeologická lokalita v severním Iráku poblíž starověkého asyrského Ninive asi 15 km severovýchodně od současného iráckého města Mosulu. Místo objevil roku 1927 americký archeolog Ephraim Avigdor Speiser, pod jehož vedením konal tým z Pennsylvanské univerzity v letech 1931 - 1938 vykopávky lokality.\n\nTepe Gaura znamená v dnešní kurdštině doslova „Velký kopec“. Zdejší nálezy pocházejí z období od konce 6. tisíciletí př. n. l. zhruba do poloviny 4. tisíciletí př. n. l. Nejstarší část náleží tzv. chaláfské kultuře, která byla typická pro severní Mezopotámii v době jižních kultur eridské a hádží-muhammadské, tedy obeidské kultuře 1 a 2. Chaláfská kultura je dosud jižními vlivy jen málo ovlivněna.\n\nV Tepe Gaura k ní náleží kulturní vrstvy 26 - 20. Pro chaláfskou kulturu je typická ústřední kulatá stavba, tzv. tholos, s hliněnou zdí tlustou 0,5 až 2,5 m na kamenných základech. Chrám v Tepe Gaura dosud asi neexistoval. Pohřby jsou většinou v domech, často v tholech, mrtví jsou ukládáni ve skrčené poloze. Pěstuje se len a obilí, nikoliv letní pšenice, v pozdním období šestiřadý ječmen. Chová se tur domácí a koza. V úctě je chována matka - zakladatelka rodu, svědčí o tom sošky stojících a tlustých žen. Velice dokonalá je keramika, zprvu naturalistické náměty (tanečnice, postavy mužů, ptáků, zvířata) se mění v druhé fázi v geometrický ornament, ve třetím stupni následuje polychronní malba s velmi elegantními tvary.\nMnohem významnější je pro Tepe Gauru epocha, v níž se na sever protlačují jižní obeidské vlivy; jde o vrstvy 19 až 12. Stejně jako v obeidské kultuře té doby (Obeid 3 a 4) i zde vzniká městská civilizace, uprostřed města již stojí trojlodní chrám obdobný chrámu v Eridu. Současně je doložen tholos, což svědčí o splývání starší kultury s nově příchozí, proto někdy mluvíme o chaláfsko-obeidském období. Tholos se člení na řadu místností a dosahuje poměrně velkých rozměrů.\n\nNová obeidská kultura se prosadila výrazně až během etapy Obeid 4, kdy se centrem města stává akropole. V Tepe Gauře jsou ve vrstvě 13 postaveny na terase tvořící akropoli tři rozsáhlé chrámy, které se dotýkají rohy a vytvářejí rozlehlý dvůr. Východní chrám má rozměry 12 x 9 m a je nejlépe dochovaný. Je velmi podobný chrámům z jihu, má po celé délce centrální celu, čtyři velké místnosti v rozích, stavba byla poschoďová. Glyptika se od jihoobeidské liší - nalézáme zde pečetě s rytinami zvířat (antilopy) a lidí.\n\nKolem poloviny 4. tisíciletí navazuje na severoobeidskou kulturu v Tepe Gauře vlastní gaurská kultura, která kromě tohoto místa je nejlépe prozkoumána z Tell Braku. Starší stupeň gaurské kultury (Gaura 12) se datuje paralelně s jižní kulturou uruckou, ale je zaostalejší, vývoj byl zastaven násilně. Od tohoto období se objevují i přepychové předměty, náhrdelníky a amulety z kamene a ze slonoviny, slonovinové hřebeny, knoflíky a ozdoby zhotovené ze zlata. Nádherným dokladem zručnosti zlatníků je pozlacená hlavička vlka vyrobená z élektra.\n\nVe vrstvě Gaura 11 (střední stupeň této kultury) se objevuje poprvé pevnostní architektura. Ve městě jsou dvě protilehlé brány spojené severojižní ulicí, domy jsou obráceny dovnitř, jejich zadní stěny tvoří hradbu. Ve středu stojí okrouhlá citadela o průměru 18 až 19 metrů se zdmi 1 m silnými a jediným vchodem. V této době se objevují první nevelké trojlodní chrámy (8 x 8 m) se vchodem v podobě portiku v užší stěně. Tento rys zůstal typický pro zbytek gaurské kultury. Hrobky se stavějí z kamenů nebo cihel. Keramika je nyní šedá nebo červená často s rytými vzory. V pečetích převládají démoni.\n\nV pozdním období gaurské kultury se chrámy zvětšují a zmnožují se, vznikají i zvláštní svatyně. Na akropoli se posléze dostává i civilní architektura. Keramika je točená na kruhu, převládá světlá barva. Právě pro toto období jsou důležité nálezy v Tell Braku. Objevují se měděné nástroje, na konci také kostěné píšťaly, patřící mezi nejstarší známé hudební nástroje.\n\n"}
{"id": "199620", "url": "https://cs.wikipedia.org/wiki?curid=199620", "title": "Royal New Zealand Air Force", "text": "Royal New Zealand Air Force\n\nRoyal New Zealand Air Force (RNZAF) jsou novozélandské vojenské vzdušné síly a složka Obranných sil Nového Zélandu. Nezávislé jsou od roku 1923, kdy se vydělily z Royal Air Force.\n\nNejvětšího rozmachu se RNZAF dočkaly v roce 1945, kdy měly ve svém stavu přes 1000 bojových letounů. V roce 2007 v nich sloužilo už jen 53 letounů.\n\n"}
{"id": "199622", "url": "https://cs.wikipedia.org/wiki?curid=199622", "title": "Paškál (rozcestník)", "text": "Paškál (rozcestník)\n\nPaškál může být:\n\n"}
{"id": "199624", "url": "https://cs.wikipedia.org/wiki?curid=199624", "title": "Stlačený zemní plyn", "text": "Stlačený zemní plyn\n\nCNG (anglicky ) je stlačený zemní plyn (metan). Používá se jako palivo pro pohon motorových vozidel a je považován za relativně čistější alternativu k benzínu a motorové naftě, ale také k LPG. Variantou metanu jako paliva je LNG, což je zkapalněný zemní plyn.\n\nCNG je na rozdíl od LPG součástí koncepce ministerstva dopravy ČR na podporu ekologických paliv. Podpora a rozvoj infrastruktury pro CNG bude v nejbližších letech směřovat k masivnějšímu nasazení osobních, nákladních aj. užitkových vozidel (autobusy, manipulační technika), dle současného stanoviska až k 10% podílu CNG vozidel na celkovém počtu vozidel v ČR. Některé zdroje uvádějí, že koncepce je zmanipulovaná a znevýhodňuje účelově dosud rozšířenější LPG (propan-butan), jiné zdroje odkazují více na to, že je to důsledkem spojitosti zpracování ropy a výroby LPG. \n\nPřestavba motorů na CNG z dieselových motorů (ze vznětových na zážehové) snižuje emise na úroveň normy Euro 5 bez nutnosti dodatečného čištění výfukových plynů s výjimkou nespálených uhlovodíků (NMHC - Non-Methane Hydrocarbons), jejichž obsah naopak naroste a bývá proto pro takové motory legislativně omezen. Cena paliva je o něco nižší než cena nafty, proto je provoz na CNG ekonomicky výhodnější. Měrná jednotka CNG na plnicích stanicích je kilogram. 1 kg CNG odpovídá cca 1,4 l benzínu a cca 1,3 l motorové nafty. Při přepočtu na stejné jednotky (převod 1 kg CNG na cca 1,4 l benzínu) je CNG zatím nejlevnějším palivem. V Česku je CNG zatíženo nižší spotřební daní než jiná paliva a vozidla a celé flotily s pohonem na CNG mohou uplatňovat osvobození od silniční daně.\n\nSpotřební daň z CNG:\nEkonomika provozu z rozdílu ceny paliva je proměnlivá (závisí na vývoji ceny paliv), další kritéria pro posouzení vhodnosti změny paliva na CNG je rozdíl mezi průměrnou spotřebou původního paliva a CNG. Spotřeba benzínu nebo motorové nafty je obvykle vyšší o několik procent (zde hraje roli více faktorů, mj. i styl jízdy a kvalita péče o motor), než spotřeba CNG.\n\nNevýhodami provozu CNG vozidla jsou:\n\nMezi výhody provozu CNG vozidla patří:\n\nVlastnosti stlačeného zemního plynu (CNG):\n\nDíky vysokému oktanovému číslu se jedná o čisté palivo, které nemá problémy se současnými i budoucími emisními limity. Je využíván v klasických benzínových motorech a je možné jej kombinovat s původním palivem. Této vlastnosti se využívá i tak, že je vozidlo vybaveno nádržemi na obě paliva a jejich dojezdy se sčítají. Např. vozidla využívající motor koncernu VW Group 1.4 TGI 81kW jsou většinou vybavena nádrží na 50 l benzínu N95 a nádrží na 15 kg CNG – kombinovaný dojezd na obě paliva je cca 1300 km. Praktický rekordní dojezd dvoučlenné posádky továrního vozidla vybaveného tímto motorem je 1700 km. Jeden m³ CNG dodává 10,6 kWh. <ref name=\"http://www.tukas.cz\"></ref>\nDříve vyjmenované nevýhody určují v Česku CNG na nejčastější využití k pohonu městských autobusů. Autobusoví dopravci mají většinou své vlastní plnicí stanice, někdy přístupné i pro ostatní uživatele CNG osobních vozů v okolí.\n\nZemní plyn byl jako palivo do motorových vozidel používán už ve třicátých, čtyřicátých a padesátých letech 20. století. Většímu rozšíření však tehdy bránila omezená dostupnost zdrojů.\n\nV Česku proběhla 25.11.2015 oslava překročení počtu 100 plnicích stanic na CNG. K 27. 7. 2017 je v ČR v provozu 156 veřejných CNG stanic. V Evropě bylo v lednu 2016 v provozu celkem 3060 plnicích stanic.\n\nZemní plyn (NG) se využívá u zážehových motorů (ve vznětovém cyklu nelze směs zapálit - má vyšší teplotu vzplanutí). Vyrábějí se motory přímo pro CNG (jako např. Irisbus na obrázku), které vznikly konstrukční úpravou vznětových. Zážehový (benzínový) motor se nepřestavuje, změní se (nebo přidá) palivový systém pro zemní plyn.\n\nAuta mohou být dvoupalivová (většina modelů na českém trhu), mají dvě nádrže – na CNG a benzín. Naproti tomu motor konstruovaný přímo pro zemní plyn (Dedicated Natural Gas Engine, DNGE) dosahuje o něco lepších parametrů než motor původně benzínový, přizpůsobený spalování zemního plynu (jiný kompresní poměr, časování rozvodů, chlazení).\n\nRovněž nádrže na CNG u současných vozidel (Fiat, Opel, Volkswagen, Mercedes) jsou většinou zabudovány v podvozku vozidla a nezmenšují zavazadlový prostor. Některé užitné vlastnosti se vinou umístění rozměrných nádrží na CNG mohou změnit (např. není možné mít ve vozidle rezervní kolo, úložný prostor pro roletu zavazadlového prostoru apod.).\n\nV současné době je v nabídce několik motorizací a typů vozidel, která jsou určena pro spalování CNG už z výroby. Důvodem pro pořízení takového vozu může být mj. záruka od výrobce na vozidlo (na rozdíl od ztráty záruky při dodatečné přestavbě na CNG svépomocí), přizpůsobení vozidla na spalování CNG už z výroby (nastavení spalovacího cyklu, jiné součástky pro zvýšení odolnosti apod.). Mezi nejznámější vozidla s již hotovou zástavbou CNG z výroby patří (seznam není řazený chronologicky od prvního vozu uvedeného na trh):\n\nVývoj současných a budoucích koncepcí pohonu vozidel a strojů lze rozdělit na několik odlišitelných skupin, podle zdroje energie:\nProtože vývoj více technologií najednou vyžaduje vysoké náklady a investice, je zájmem automobilových výrobců zvolit jen některé z uvedených zdrojů pohonů a ostatní upozadit. Tím bude možné alokovat vývojové kapacity a finanční zdroje do koncepčně podporovaných paliv.\n\nV České republice je podle poslední známé koncepce, tzv. \"Národního akčního plánu (NAP) čisté mobility\" do budoucna podporováno palivo, které nebude zvyšovat emise a sníží závislost dopravy na klasických kapalných palivech. Na podobném cíli staví i evropské strategické dokumenty, mj. směrnice o zavedení infrastruktury pro alternativní paliva.\n\nBudoucím vývojem může, ale také nemusí dojít ke změně stávajících podmínek pro vývoj, výrobu a provoz vozidel na paliva různá od benzínu, motorové nafty a jejich směsí. Na současném trhu jsou díky podpoře růstu infrastruktury, nízkým cenám paliva i dostupnosti vozidel perspektivní zejména pohony na CNG a hybridy (např. Toyota Auris 514 900 Kč). Elektromobily (vozidla s výlučně elektrickým pohonem) v roce 2018 jsou s cenou začínající na 715 tis. Kč vč. DPH (Nissan Leaf) jen o 10% dražší než CNG modely (VW Golf TGI stojí 658 400 Kč).\n\nDva největší producenti CNG vozidel (s továrními motory pro CNG), tedy Volkswagen, AG a FIAT, SpA, volí každý jinou koncepci budoucích pohonů. VW již potvrdil, že bude pokračovat v produkci CNG vozidel. Kromě současné generace motoru 1.4 TGI a 1.0 MPI, které budou i v roce 2018 pokračovat, oznámil i nasazení motoru 1.5 TSI a 1.0 TSI, takéž v úpravě pro spalování CNG. Tyto motory jsou k dispozici i ve vozidlech automobilky Škoda auto, která údajně bude během příštích let dodávat jeden z těchto 2 agregátů v úpravě pro spalování CNG do každého modelu v nabídce.\n\nSměr vývoje největších producentů osobních a užitkových vozů se však více ubírá k elektrickému pohonu a hybridním technologiím.\n"}
{"id": "199636", "url": "https://cs.wikipedia.org/wiki?curid=199636", "title": "Remise", "text": "Remise\n\nRemise je návrat k původnímu fungování pacienta před vypuknutím nemoci. Jedná se vlastně o dosažení bezpříznakového období. Předpokládá se, že nemoc je stále přítomna, ale bez zjevných symptomů.\nPokud je remise spontánní, znamená to, že k vymizení příznaků došlo bez specifické léčby (např. bez užití léků).\n\n"}
{"id": "199637", "url": "https://cs.wikipedia.org/wiki?curid=199637", "title": "Drohobyč", "text": "Drohobyč\n\nDrohobyč (, , ) je město v Haliči na západní Ukrajině, zhruba 60 km jihozápadně od Lvova; spadá pod Lvovskou oblast (jejímž je druhým největším městem) a je centrem Drohobyčského rajónu; v letech 1939–1959 bylo centrem Drohobyčské oblasti. Město leží na soutoku řek Tysmenycja a Seret, přítocích Dněstru. První zmínky jsou z roku 1387. V roce 2006 zde žilo necelých 80 000 obyvatel.\n\nDrohobyč leží na železniční trati Stryj − Sambir; odbočuje zde trať do oblíbeného letoviska Truskavec a do města Boryslav.\n\nPoblíž města se narodil ukrajinský básník Ivan Franko (1856–1916). Mezi slavné rodáky patří také ukrajinský filosof, lékař a astronom Jurij Drohobyč (1450–1494) a polsko-židovský spisovatel Bruno Schulz (1892–1942), či polský básník Kazimierz Wierzyński. Narodila se zde také Aliza Beginová (1920–1982) – manželka izraelského premiéra Menachema Begina\n\n"}
{"id": "199638", "url": "https://cs.wikipedia.org/wiki?curid=199638", "title": "PMD", "text": "PMD\n\nPMD může být:\n\n"}
{"id": "199643", "url": "https://cs.wikipedia.org/wiki?curid=199643", "title": "Kněžské bratrstvo svatého Pia X.", "text": "Kněžské bratrstvo svatého Pia X.\n\nKněžské bratrstvo svatého Pia X. (latinsky Fraternitas Sacerdotalis Sancti Pii X., zkratka FSSPX, hanlivě lefebvristé) je společnost tradicionalistických římskokatolických kněží. Smyslem Bratrstva je podle Statut „kněžství a vše co k tomu přísluší a nic než co se toho týká“. Současným generálním představeným je P. Davide Pagliarani.\n\nV České republice je FSSPX od 5. června 2018 registrováno podle zákona č. 3/2002 Sb. jako náboženská společnost. Zřízuje v ní děkanát se sídlem v Brně, který spadá pod rakouský distrikt FSSPX. Jeho prvním a současným děkanem je P. Tomáš Stritzko.\n\nPojem Bratrstvo bývá také užíván ve smyslu celé rodiny řádů odvozujících svůj původ od Mons. Lefebvra (kněží, bratři, sestry, oblátky, misionářské sestry).\n\nFSSPX bylo založeno emeritním dakarským arcibiskupem Marcelem Lefebvrem na svátek Všech svatých roku 1970 zakládacím dekretem Mons. Françoise Charriera, biskupa diecéze Lausanne, Ženeva a Fribourg, a v roce 1971 obdrželo kanonicky požadovaný pochvalný dekret Posvátné kongregace pro klérus od jejího prefekta kardinála Wrighta.\n\nRoku 1974 vydal Msgr. Lefebvre tzv. Prohlášení roku 1974, které reagovalo na apoštolskou vizitaci z Říma 10 dnů předtím. Při ní dva vizitátoři před seminaristy prohlásili, že brzy bude normální svěcení žen na kněze či vyjadřovali pochybnosti o pravdivosti Zmrtvýchvstání Ježíše Krista. Prohlášení začíná takto: „Držíme se celým srdcem a celou duší Katolického Říma, Strážce Katolické víry a tradic nezbytných k uchování této víry; Věčného Říma, Paní moudrosti a pravdy. Naopak odmítáme a vždy jsme odmítali Řím se sklony k neomodernismu a neoprostestantismu, které se jasně ukázaly při 2. Vatikánském Koncilu i po koncilu v jím vydaných dokumentech.“\n\nMons. Lefebvre byl stále starší a už nadále neměl dostatek sil na těžkou službu. V roce 1982 odstoupil z postu generálního představeného, kterým byl následně zvolen P. Franz Schmidberger. Dále však pro FSSPX světil kněze. Žádal proto Svatý stolec o povolení vysvětit nástupce, avšak přislíbená svěcení byla neustále odkládána, takže se zdálo, že se čeká, kdy Mons. Lefebvre zemře. Proto v roce 1988 bez papežského mandátu a přes jednoznačně vyjádřený nesouhlas Svatého stolce vysvětil společně s biskupem Castro Mayerem v Écône čtyři kněze bratrstva (Bernarda Fellaye, Tissiera de Malerais, Richarda Williamsona a Alfonsa de Galarretu) na biskupy. \n\nPapež Jan Pavel II. reagoval na svěcení vydáním motu proprio \"Ecclesia Dei\", jímž potvrdil předchozí vyhlášení Kongregace pro biskupy, podle kterého měli světitel i svěcení svým činem upadnout do „exkomunikace latae sententiae“ (tj. nastupující samým činem, bez rozhodnutí ordináře). V reakci na tyto události opustilo FSSPX několik kněží, kteří se souhlasem Svatého stolce utvořili Kněžské bratrstvo sv. Petra (FSSP) a byla ukončena spolupráce mezi bratrstvem a některými tradičně orientovanými komunitami, z nichž nejvýznamnější byl klášter Barroux.\n\nPříznivci bratrstva zastávají názor, že exkomunikace nebyla platná, protože se světitel nacházel ve „stavu nouze“ vyvolaném krizí církve, ve kterém je možno světit bez papežského povolení. Např. Kánon 1323 nového kanonického práva říká, že „žádnému trestu nepodléhá ten, kdo v době, kdy porušil zákon nebo příkaz: (...) jednal pod vlivem velikého strachu, třebas relativně velkého, nebo z nutnosti nebo z vážné obtíže.“ \n\nObecně platí, že na kněze, které exkomunikovaní biskupové vysvětí, se vztahuje suspenze čili zákaz vykonávat kněžské funkce. Jelikož ale FSSPX nadále funguje, je jasné, že tito kněží svou údajnou suspendaci neuznávají. Odvolávají se přitom na zásadu „Salus animarum suprema lex“ (Spása duší je nejvyšším zákonem), která odkazuje na hlavní smysl kanonického práva – spásu nesmrtelných duší.\n\nRoku 1994 byl generálním představeným bratrstva zvolen generální kapitulou biskup Fellay a znovuzvolen na další období byl v červnu 2006.\n\nV lednu 2009 papež Benedikt XVI. zrušil údajné exkomunikace uvalené na jeho čtyři biskupy a sňal je. Bratrstvo v žádosti potvrdilo, že uznává papežský primát. Jednalo se o generálního představeného, Msgr. Bernarda Fellay, Msgr. Bernarda Tissier de Mallerais, Msgr. Alfonso de Galarreta a Msgr. Richarda Williamsona. Posledně jmenovaný Brit, Richard Williamson byl o tři roky později pro neposlušnost a nerespektování představených vyloučen z FSSPX.\n\nČlenové Bratrstva stále v Církvi neměli žádnou řádnou jurisdikci a byla pouze zrušena exkomunikace jejich údajně neprávoplatně vysvěcených biskupů, údajná suspenze (zákaz výkonu kněžského i biskupského povolání) kněží Bratrstva dlouho trvala.\nPři příležitosti vyhlášení svatého roku milosrdenství (v listopadu 2015) dovolil papež František po dobu trvání tohoto roku kněžím FSSPX oficiálně zpovídat (udělil jim řádnou zpovědní jurisdikci). V apoštolském listě \"Misericordia et misera\" z 21. listopadu 2016 pak toto svolení prodloužil na neurčito. Ostatní svátosti mohou být členy FSSPX udělovány nadále pouze na základě mimořádné jurisdikce, která musí být podložena mimořádným stavem Církve.\n\n4. dubna 2017 papež František umožnil místním biskupům udělování licencí ke slavení svátosti manželství pro věřící, kteří se účastní pastoračních aktivit bratrstva. Česká biskupská konference se rozhodla, že nebude dovolení k slavení manželství udělovat.\n\nJelikož český priorát FSSPX jako právnická osoba v ČR stále neexistoval, požádal přípravný výbor 2. listopadu 2016 o registraci nové církve a náboženské společnosti u Ministerstva kultury České republiky. V prosinci 2017 ministerstvo žádosti vyhovělo a Kněžské bratrstvo se tak stalo 39. registrovanou církví a náboženskou společností v České republice.\n\nPodle stanov je nejvyšším představeným bratrstva generální superior, který je volen generální kapitulou. Ta také volí dva asistenty generálního superiora. Jemu také jsou podřízeni superiorové distriktů, představení (na distriktu) nezávislých domů a rektorové seminářů. Hlavní územně-správní jednotkou je distrikt, který se skládá z priorátů, v jejichž čele stojí prior. Prior se zodpovídá superiorovi příslušného distriktu.\n\nGenerální kapitula je svolávána každých 12 let k projednávání zásadních otázek a volbě nového vedení. Kapitula se skládá z dosavadního generálního a jeho asistentů,sekretáře a hlavního kvestora (ekonoma), předchozích generálních, rektorů seminářů, biskupů, (kteří jsou členy Bratrstva), superiorů distriktů a nezávislých domů. Zhruba třetinu pak tvoří nejstarší kněží, kteří nejsou už členové kapituly ze svého úřadu.\nGenerální představený sídlí na generalátu, který je v současnosti v Menzingenu.\n\nK 1. 1. 2018 Bratrstvo se skládalo z 637 kněží, kteří slouží na 772 mešních cetrech po celém světě, 123 řeholních bratrů a 195 sester, 79 oblátek, 204 seminaristů v šesti seminářích, více než 100 škol a 2 universit, 7 ošetřovatelských domů, 4 karmelů, 19 Misionářských sester z Keni.\n\nV České republice FSSPX zřizuje děkanát Panny Marie Růžencové, který sídlí v Brně-Černovicích. V jeho čele stojí P. Tomáš Stritzko, který měl k 1. lednu 2018 k ruce tři další kněží FSSPX.\n\nOd počátku si bratrstvo vytklo za cíl bojovat proti liberalismu, světskému duchu v Církvi, novému ekumenismu a především po vzoru sv. Pia X. proti herezi modernismu. Tyto snahy se ovšem lišily od směřování koncilních a především pokoncilních papežů. Postupem času se trhlina zvětšovala. Bratrstvo stále sloužilo stejnou Mši Svatou, udílelo stejně svátosti, učilo ze stejných katechismů zatímco ve zbytku Církve byla plošně zavedena Nová Mše (Novus Ordo Missae), měnilo se udílení svátostí, měnily se katechismy, přestavovaly kostely, měnil řádový život, liturgické oděvy, liturgické písně.\n\nPřestože hlavním úkolem Bratrstva je výchova a podpora kněží, probíhá mnoho forem apoštolátu. Bratrstvo pravidelně pořádá velké množství exercicií ve svých exercičních domech. Proběhlo také několik růžencových křížových tažení a obecně mariánská úcta je jedním ze základních kamenů Bratrstva. Dále jsou pořádány adorace a průvody s Nejsvětější Svátostí a Eucharistické křížové tažení. Především ve Francii ale i v Švýcarsku, Gabonu, Indii a dalších zemích fungují školy Bratrstva. V roce 1980 byl založen také třetí řád Bratrstva sv. Pia X.\n\n„Bratrstvo je především vloženo pod ochranu Ježíše, Velekněze. Bytí Našeho Pána bylo a zůstává spojené s kněžstvím, a Oběť Kříže byla důvodem Jeho Vtělení. Je to také pod záštitou Panny Marie, co tvoří svého Syna, Matky Kněze \"par excelance\", skrze Něj (je) Matkou všech kněží.“ (Statuty FSSPX)\nJedním ze základních hesel Bratrstva je papežské motto sv. Pia X: „Omnia instaurare in Christo“ – vše obnovit v Kristu.\n\nS FSSPX dlouhodobě spolupracují komunity, které se odkazují na tradice starých církevních řádů, např. benediktinů, františkánů a dominikánů, jejichž tradičními řeholními formami se řídí (zpravidla ale nemají žádné propojení se současnými oficiálními strukturami těchto řádů a ani s nimi nespolupracují). \n\nVe všech těchto klášterech se slouží pouze tradiční liturgie (tridentská mše, dominikánský ritus…) a zachovávají se řehole v jejich původním smyslu a formě. Řeholníci přijímají od biskupů z Bratrstva nižší i vyšší kněžská svěcení. Dále Bratrstvo značně podporuje tyto kláštery i finančně, např. koupě kláštera Reichenstein pro benediktiny.\n\nMezi tyto spřátelené řády lze, mimo jiné, zařadit:\n\nBratry od FSSPX – pouze bratři bez kněžských svěcení, kteří pomáhají na priorátech Bratrstva\n\nSestry od FSSPX\n\nOblátky od FSSPX\n\nMisionářské sestry Ježíše a Marie – Keňa\n\nKněžské Bratrstvo sv. Josafata – Ukrajina\n\nKarmelitky – karmely Francie, Belgie, Švýcarsko, USA\n\nBenediktiny – mužský klášter Notre-Dame de Bellaigue a ženský Perdechat obojí ve střední Francii, mužský a ženský klášter Notre-Dame-de-Guadalupe v USA a klášter Neposkvrněného Srdce Panny Marie Reichentein v Německu.\n\nKapucíny – mateřský mužský klášter v Morgonu \n\nBratři Naší Paní Růžencové (Dominikáni) v \"Saint-Paul-de-Serre, Francie\" \n\nSpolupracovníky Krista Krále\n\nBratrstvo Proměnění Páně\n\nDílo Jitřenky\n\nDále z ženských řádů:\n\n\n\n"}
{"id": "199646", "url": "https://cs.wikipedia.org/wiki?curid=199646", "title": "EMG", "text": "EMG\n\nZkratka EMG má více významů:\n\n"}
{"id": "199655", "url": "https://cs.wikipedia.org/wiki?curid=199655", "title": "Turkmenbaši", "text": "Turkmenbaši\n\nTurkmenbaši může znamenat:\n\n"}
{"id": "199665", "url": "https://cs.wikipedia.org/wiki?curid=199665", "title": "Hudeč", "text": "Hudeč\n\nHudeč () je malá vesnice v Železných horách. Patří pod obec Podmoklany. Leží v údolí v nadmořské výšce 570 m v Chráněné krajinné oblasti Železné hory. Její okolí je zařazeno v Územním systému ekologické stability. Krajina je zde značně výškově členitá (440–630 m n. m.). Strmé stráně skrývají četná svahová prameniště.\n\nArchitektura ve vsi Hudeč má typický podhorský charakter. Osada si zachovala původní ráz venkovské architektury 18. a poč. 19. století Nejstarší historické údaje o osídlování zdejších lokalit pocházejí z doby kolem roku 1542.\n\n\n"}
{"id": "199666", "url": "https://cs.wikipedia.org/wiki?curid=199666", "title": "Měny navázané na euro", "text": "Měny navázané na euro\n\nMěny navázané na euro jsou měny, které mají s eurem pevný nebo téměř pevný směnný kurz z různých – ekonomických, historických nebo jiných – důvodů. V současnosti existuje 9 měn navázaných na euro, které jsou používány v 20 nezávislých státech a 3 francouzských zámořských území.\n\nDůvodem navázání domácí měny na euro může být například snaha některých států se slabší ekonomikou zajistit si větší hospodářskou stabilitu nebo alespoň měnovou stabilitu v případě krize jejich ekonomiky. Další státy mají své měny navázány na euro například proto, že už před vznikem eura měly své měny navázány na nějakou jinou měnu, která byla předchůdkyní eura. Jednalo se o vazbu na francouzský frank, portugalské escudo a německou marku.\n\nNěkteré státy mají své měny neoficiálně navázané na euro a snaží se udržovat přibližně stejný směnný kurz k euru. Příkladem je chorvatská kuna s kurzem 7,3 až 7,4 HRK za euro, makedonský denár se středním kurzem 1 EUR = 61,25 MKD. \n\nJiné státy se snaží udržovat přibližně stejný směnný kurz své domácí měny vůči koši zahraničních měn se zastoupením eura. Příkladem je marocký dirham, jehož kurz je určován vůči měnovému koši s 60% zastoupením eura a 40 % podílem amerického dolaru a který v posledních několika letech vykazuje kurz kolem 11 MAD za euro. Další měny vázané na zvláštní práva čerpání či na měnový koš zahrnující euro jsou např. měny Singapuru, Číny, Botswany, Íránu, Alžírska, Běloruska, Kuvajtu, Libye, Sýrie, Ázerbájdžánu, Samoy, Fidži a Vanuatu.\n\nDůvodem, proč některé země udržují přibližně stejný kurz své měny k euru, je zejména snaha o zajištění nízké inflace a stabilního, respektive předvídatelného prostředí pro zahraniční obchod a zahraniční investice.\n\n"}
{"id": "199667", "url": "https://cs.wikipedia.org/wiki?curid=199667", "title": "Seznam nejstarších univerzit", "text": "Seznam nejstarších univerzit\n\nSeznam nejstarších univerzit zahrnuje vysoké školy, které splňují definici univerzity a byly založeny před rokem 1500. Univerzita je považována za klasický výtvor středověké Evropy.\n"}
{"id": "199668", "url": "https://cs.wikipedia.org/wiki?curid=199668", "title": "Titus Krška", "text": "Titus Krška\n\nTitus Krška (11. prosince 1841 Třebíč – 25. října 1900 Velké Meziříčí) byl zakladatel prvního českého dobrovolného sboru hasičského a jeho první náčelník, byl také starostou České ústřední jednoty hasičské, zakladatelem a členem Hasičské pojišťovny, zakladatelem místního fondu pensijního, zakladatelem a předsedou Invalidního hasičského fondu markrabství moravského, čestným členem mnoha hasičských sborů, redaktorem a vydavatelem časopisu Ochrana hasičská a členem mnoha spolků.\nJeho otec byl řezníkem a matka pocházela z Jihlavy. V Třebíči bydleli na náměstí v domě č. 22. Je to renesanční stavba z první poloviny 17. století, zdobená na vápně vyrytými reliéfy, zvaná Černý dům. Titus byl nejmladší z devíti dětí.\nV jedenácti letech byl dán na rok do německé školy ve Velkém Harrasu v Rakousku, aby se naučil německému jazyku. V roce 1854 odešel na německou nižší reálku do Jihlavy. Po absolvování prvního ročníku mu zemřel otec a tak musel zanechat studií. Z patnáctiletého studenta se stal písař u c.k. hejtmanství v Třebíči, později přestoupil k okresnímu soudu, kde poznal bídu, do které upadly rodiny po ničivých požárech. V roce 1867 stanul v čele Třebíče český starosta. Ve městě se probouzelo národní uvědomění českého obyvatelstva a této příznivé změny využil Titus Krška v roce 1868 k založení českého dobrovolného sboru hasičského. Krška se stal jeho náčelníkem, cvičitelem a vzdělatelem. Musel vypracovat teorii výcviku, taktiku, české povely, signalizaci a nové potřebné nářadí. Sbor byl složen z českých i německých členů a Krška záhy pocítil nevděk části obyvatelstva a nepřízeň úřadů. Tyto okolnosti ho donutily opustit v roce 1870 Třebíč natrvalo. Po jeho odchodu byl sbor poněmčen. Po přestěhování do Velkého Meziříčí založil Titus Krška Občanskou záložnu, která brzy zanikla. V roce 1871 nastoupil Krška do obecní kanceláře jako účetní, později se stal obecním tajemníkem. Krška využil svých zkušeností z práce s hasičským sborem a po vypracování stanov, které byly schváleny c.k. místodržitelstvím, dne 21. července 1871 vstoupila v život Dobrovolná jednota hasičská.\n\nPrvní křest podstoupil meziříčský sbor při požáru věže v roce 1872. Téhož roku bojoval sbor s velkým požárem v Dobré Vodě a největší zásluhy si získal při rázném zásahu v Třebíči, kde hořelo 123 domů. Krška založil v roce 1874 Českou ústřední jednotu hasičskou. V témže roce vydal publikaci Hasičstvo, která se dočkala i druhého vydání a měla vliv na zakládání dalších hasičských sborů. Dále sepsal Služební řád, Cvičební řád a Úlohy dobrovolných sborů hasičských, jakožto sborů ochranných vůbec. Zde vložil Krška i svou myšlenku o zakládání okresních pojišťoven proti ohni. V roce 1892 začal redigovat i vydávat časopis Ochrana hasičská. V roce 1898 byla vydána Krškova velmi obsáhlá Hasičská kronika, která zachytila rozvoj hasičství až do roku vydání této kroniky. Krška se proslavil nejen v teorii, ale byl i známý jako vynálezce v oboru hasičské techniky. Spojky na hadice, kotvice na vytahování hadic, posunovací žebřík, ochranná maska proti kouři a karabina byly jeho dílem. Založení Hasičské vzájemné pojišťovny, o kterou tolik usiloval, se však již nedožil. Činnost při požáru tří domů na meziříčském náměstí podlomila jeho zdraví a 24. října 1900 zemřel ve věku 58 let. Moravské hasičstvo vybudovalo a dne 15. října 1905 odhalilo svému zakladateli na jeho hrobě pomník.\n\n"}
{"id": "199671", "url": "https://cs.wikipedia.org/wiki?curid=199671", "title": "BQ", "text": "BQ\n\nSpojení písmen B a Q může mít různé významy:\n\n\n"}
{"id": "199679", "url": "https://cs.wikipedia.org/wiki?curid=199679", "title": "Aktivita", "text": "Aktivita\n\nAktivita (z lat. \"actio\" = jednání, činnost, opatření, akce, praktická činnost) může označovat:\n\n\n\n\n\n\n\n"}
{"id": "199681", "url": "https://cs.wikipedia.org/wiki?curid=199681", "title": "Jindřich IV. Francouzský", "text": "Jindřich IV. Francouzský\n\nJindřich IV. (13. prosince 1553 na zámku Pau, Navarra – 14. května 1610 v Paříži) byl francouzský král v letech 1589 až 1610. Zároveň od roku 1572 vládl jako Jindřich III. Navarrskému království. Po roce 1589 vládl oběma zemím v personální unii.\n\nByl prvním králem z bourbonské dynastie, která pak ve Francii vládla až do roku 1830 (resp. skrze poboční linii Bourbon-Orléans do roku 1848).\n\nJeho otec vévoda Antonín z Vendôme byl v přímé mužské linii potomkem francouzského krále Ludvíka IX. a díky výhodnému sňatku s královnou Johanou III. se stal králem navarrským.\n\nDne 18. srpna 1572 si Jindřich, jako král Navarrský, vzal za ženu Markétu z Valois, dceru francouzského krále Jindřicha II., které v rodině přezdívali Margot. Tato svatba měla původně ukončit dlouhodobé náboženské rozbroje ve Francii a nastolit mír. Země byla vnitřně rozpolcena a sužována neustálými spory, mnohdy přecházejícími až do podoby velmi násilné - hugenotských válek (někdy také zvaných náboženskými), mezi katolíky a hugenoty, kteří vzájemně soupeřili o moc v zemi. Královská rodina Valois se navíc hlásila ke katolictví, zatímco Bourboni, k nimž patřil Jindřich Navarrský, byli převážně hugenoty. Další příbuzní Jindřicha Navarrského stáli paradoxně v čele obou znepřátelených táborů. Hlavou protestantů byl do roku 1569 Jindřichův strýc Ludvík I. de Condé a zájmy katolíků zastupoval Jindřich I. de Guise, který měl s Jindřichem Navarrským zase stejného pradědečka Františka de Bourbon.\n\nV den své svatby se Jindřich Navarrský zdál tím nejméně možným a vhodným budoucím kandidátem na francouzský trůn. Byl sice přímým mužským potomkem krále Ludvíka IX. Svatého, ale dělila je propast času a devět generací. Šance na získání francouzského trůnu se nezvýšila ani sňatkem s Markétou z Valois, jelikož ta měla v době svatby ještě tři žijící bratry, z nichž jeden byl králem a další dva následníky trůnu. Budoucnost rodu Valois se zdála být velmi nadějná a ostatní příbuzní neměli nejmenší důvod pomýšlet na panovnické žezlo.\n\nKrálovská rodina se nakonec opravdu rozhodla náboženské spory ve Francii ukončit právě v den svatby Jindřicha a Markéty. Ovšem násilím. Svatba a následné události vstoupily do dějin pod označením Bartolomějská noc. Ta si jen v Paříži vyžádala na 3000 obětí z řad hugenotů. Dalších 20 000 náboženských odpůrců bylo zavražděno po celé Francii v následujících dnech. Jindřich Navarrský byl ušetřen, ale přišel o většinu svých přátel, členů družiny a některé příbuzné.\n\nV roce 1574 zemřel bratr Markéty z Valois, král Karel IX. Na francouzský trůn tak usedl další Markétin bratr Jindřich III. Ačkoli hugenoti přišli při Bartolomějské noci o své vůdce, začali další boj s katolíky. Jako reakci na tuto situaci vydal roku 1584 Jindřich III. jako poslední žijící a bezdětný člen rodu Valois edikt z Nemours, kterým vyloučil do budoucna z následnictví francouzského trůnu jeho právoplatného dědice, vůdce hugenotů a manžela své sestry Jindřicha, krále Navarrského. Tímto okamžikem vypukla poslední, osmá hugenotská válka („válka tří Jindřichů“). V té získala převahu katolická strana a její vůdce Jindřich I. vévoda de Guise si začal klást nároky na francouzský trůn. Francouzský král Jindřich III., který se obával konkurence ze strany vévody de Guise, přešel do druhého tábora. Nejprve uzavřel s hugenoty dohodu proti Katolické lize a v roce 1588 nechal vévodu de Guise zavraždit. Sám zahynul o rok později rukou atentátníka z řad katolíků, mnicha Jacquese Clémenta, během obléhání Paříže. Jindřichem III. vymřela dynastie Valois po meči.\n\nNásledníkem trůnu se stává Jindřich IV., král Navarrský z rodu Bourbonů, ale většina obyvatel by raději viděla na jeho místě katolíka. Jindřich Navarrský nejprve vojenskou silou zlomil odpor Katolické ligy, ale nakonec se podřídil vůli většiny a v roce 1593 přestoupil na katolickou víru. O rok později byl konečně Jindřich III., král Navarrský a vévoda Bourbonský, korunován jako Jindřich IV. králem Francie. V roce 1598 vydal Jindřich IV. Nantský edikt, který hugenotům zaručoval svobodu vyznání. Provedl také finanční, správní a soudní reformy, podporoval stabilizaci ekonomiky a koloniální expanzi. Roku 1606 založil Řád Panny Marie Karmelské. V roce 1599 se po vzájemné domluvě a shodě rozvedl s Markétou z Valois, s níž neměl žádné děti, a o rok později se oženil s Marií Medicejskou z rodu Medici.\n\nPoté, co byl Jindřich IV. roku 1610 zavražděn katolickým fanatikem Françoisem Ravaillacem, nastoupil na trůn jeho syn Ludvík XIII., který v pozdějších letech dále upevňoval absolutistickou královskou moc a v zahraniční politice navázal na svého otce – především snahou o další rozšíření území Francie a omezení moci Habsburků v Evropě.\n\nJindřich IV. byl otcem čtrnácti dětí.\n\nSe svou druhou ženou Marií Medicejskou měl šest dětí;\n\nS milenkou Gabrielou d´Estrée měl tři děti, ty se staly nositeli titulu z Vendôme.\nS dalšími milenkami Henriettou d´Entragues, Jacquelin de Bueil a Charlotte des Essorts měl dohromady dalších pět dětí.\n\n\n"}
{"id": "199682", "url": "https://cs.wikipedia.org/wiki?curid=199682", "title": "Dolomit", "text": "Dolomit\n\nDolomit (Saussure, 1796), chemický vzorec CaMg(CO) (uhličitan vápenato-hořečnatý), je klencový minerál.\nPojmenován podle: Déodat Gratet de Dolomieu (1750–1801), francouzský mineralog a geolog, který tento minerál popsal při zkoumání pohoří Dolomity v severní Itálii.\n\nDolomit je hlavním minerálem skupiny dolomitu, do které dále patří ankerit, kutnohorit a extrémně vzácné minrecordit a norsethit. Minerály skupiny dolomitu obsahují dva různé kationty uspořádané do vrstev, jejich struktura je odlišná od jednoduchých uhličitanů ze skupiny kalcitu. \n\nHydrotermální – krystaluje v nízkoteplotní fázi, metasomatický – zatlačováním kalcitu ve vápencových sedimentech, sedimentární – vysrážením z mořské vody (proces je popsán u halitu), magmatický – v karbonatitech.\n\nNejčastěji tvoří zrnité, masivní nebo kuličkové agregáty, pseudomorfózy. Krystaly ve tvaru romboedru mají zohýbané plochy a obvykle tvoří drůzy.\n\n\n\nkalcit, ankerit, magnezit\n\nkalcit, galenit, sfalerit, pyrit, křemen aj.\n\nTěžbou v lomech.\n\nSpeciální druhy cementu ve stavebnictví, hnojivo, ohnivzdorné materiály. Bezbarvé odrůdy i jako drahý kámen (fasetové brusy).\n\nHojný minerál. Tvoří horninu dolomit.\n\n\n\n"}
{"id": "199692", "url": "https://cs.wikipedia.org/wiki?curid=199692", "title": "Brno-Žabovřesky", "text": "Brno-Žabovřesky\n\nBrno-Žabovřesky je městská část severozápadně od centra statutárního města Brna. Je tvořena městskou čtvrtí Žabovřesky (německy \"\", v hantecu \"Žabiny\"), původně samostatnou obcí, která byla k Brnu připojena v roce 1919. Její katastrální území má rozlohu 4,35 km². Samosprávná městská část vznikla 24. listopadu 1990. Žije zde přes 21 000 obyvatel.\n\nŽabovřesky se rozkládají na levém břehu Svratky a mají městský charakter. Na území městské části se nachází dva lesoparky, z nichž Wilsonův les tvoří nejjižnější část Žabovřesk. Naopak lesopark na Palackého vrchu tvoří nejsevernější část čtvrti.\n\nPro účely senátních voleb je území městské části Brno-Žabovřesky zařazeno do volebního obvodu číslo 60.\n\nŽabovřesky na jihovýchodě sousedí s městskou částí Brno-střed (s katastrálními územími Pisárky, Stránice a Veveří), na východě a severovýchodě s městskou částí Brno-Královo Pole (s katastrálními územími Královo Pole a Ponava), na severozápadě s městskou částí Brno-Komín, a na jihozápadě s městskou částí Brno-Jundrov (s katastrálním území Jundrov).\n\nŽabovřesky vznikly už ve středověku a původně se jednalo o velice malou zeměpanskou ves. První písemnou zmínkou se Žabovřesky připomínají v roce 1156, kdy kníže Vladislav II. daroval filiálnímu klášteru třebíčských benediktinů na Luhu (v dnešním Komárově) desátek z polí ve vsi Manicích u Žabovřesk. Kolem roku 1260 se nazývají Břešťany, 1314 Séwerwitz a později Ziabobreski. Před rokem 1314 se Žabovřesky staly šlechtickým majetkem. Na severním okraji původních Žabovřesk existovala ve středověku, pravděpodobně v prostoru dnešní ulice Maničky, malá vesnice Manice, jež byla v 15. století připojena k Žabovřeskám. První písemná zmínka o Manicích pochází již z roku 1092. Roku 1784 vznikla v důsledku raabizace v centrální části katastru Žabovřesk, východně od zástavby původní vsi, osada Vinohrádky (něm. \"Weinberg\"), tvořená jednoulicovou zástavbou v prostoru dnešní Horovy ulice. V 19. století pak, v nejjižnější části tehdejšího žabovřeského katastru, vznikla na levém břehu Svratky osada Kamenný Mlýn, jež se roku 1898 stala samostatnou obcí s vlastním katastrálním územím. Před polovinou 19. století začal velice rychlý růst zástavby Žabovřesek a Vinohrádek, která se rozšiřovala především směrem k Brnu.\nRoku 1847 byla tehdy ještě nezastavěná jihovýchodní část tehdejšího katastru obce Žabovřesky – s ulicemi Chládkovou, Matzenauerovou, Spojovací, Zborovskou a Žižkovou překatastrována do katastrálního území Křížová, s níž se pak 6. července 1850 stala součástí Brna. Téhož dne se součástí Brna stala i nejvýchodnější část území dnešních Žabovřesk, vymezená na západě linií ulic Veveří a Tábor, jako původní součást tehdejšího katastrálního území Velká Nová Ulice. 16. dubna 1919 pak byl k Brnu připojen zbytek území dnešní městské části, zahrnující kromě většiny území původního katastru dosavadní obce Žabovřesky také severní část katastru dosavadní obce Kamenný Mlýn a malou část původního katastru Jundrova.\nJeště před rokem 1918 začala na východě Žabovřesk v těsném sousedství Wilsonova lesa vznikat zástavba České úřednické čtvrtě jako protiváha Německé úřednické čtvrti na východě sousední Masarykovy čtvrtě. Kolem roku 1922 zde již existovala vilová zástavba ulic Krondlovy, Tichého a Gogolovy. Zástavba této části Žabovřesk postupně s Masarykovou čtvrtí splynula. V letech 1922–1923 byla v sousedství České úřednické čtvrtě postavena významná budova Kaunicových studentských kolejí.\nRoku 1927 byl téměř celý katastr Kamenného Mlýna připojen zpět k Žabovřeskám, nepatrná nezastavěná část území na jihu, zasahující do dnešní parcely 882/1, byla naopak připojena ke Starému Brnu a Vídeňce. Zároveň došlo k úpravě hranice s katastrálními územími Jundrov, Komín, Královo Pole, Křížová a Velká Nová Ulice a Červená, při níž Žabovřesky ztratily ve prospěch Křížové část katastru při východní straně Březinovy ulice a pozemky po obou stranách Wurmovy ulice; naopak jim byla vrácena oblast ležící západně od ulice Tábor. Od Králova Pole získaly některé pozemky ležící na západní straně Purkyňovy ulice, jižně od Tyršovy ulice, zatímco Královo Pole získalo od Žabovřesk malé území na rohu Purkyňovy a Dobrovského; od Komína získaly domy na severní straně Štursovy ulice v současném katastru Komína, a od Jundrova pozemky ležící východně od Veslařské ulice na současném katastru Žabovřesek. Roku 1930 přestal být Kamenný Mlýn samostatnou osadou.\n\nNa západní straně Wilsonova lesa pak byla podle návrhu Bohuslava Fuchse roku 1930 postavena funkcionalistická budova dětského domova Dagmar.\nBěhem druhé světové války byly Kounicovy koleje byly přeměněny na policejní věznici brněnského gestapa a jeho popraviště, zatímco vojenské baráky na hranicích žabovřeského katastru se staly koncentračním táborem \"Pod Kaštany\".\n\nPo roce 1945 pokračovala především výstavba bytových domů, které postupně vyrůstaly na původně volných prostorech mezi starší zástavbou Žabovřesk a Králova Pole. V letech 1966-1977 bylo postaveno v Žabovřeskách velké panelové sídliště, které dokončilo propojení Žabovřesk se sousední zástavbou Králova Pole. Na svazích Palackého vrchu pak na sídliště navázaly řadové, místy terasové rodinné domky.\n\nPři radikální druhé katastrální reformě Brna, provedené v letech 1966-1969 došlo k podstatně větším změnám hranice katastrálního území Žabovřesky. Žabovřesky při ní ztratily jižní část území \"(včetně jižní poloviny Kamenného Mlýna)\", začleněnou do nově vzniklého katastru Pisárky, svoji část Masarykovy čtvrtě začleněnou do nově vytvořeného katastru Stránice, východní část nově začleněnou do Králova Pole, i západní část území s částí Štursovy ulice (včetně domů náležejících do roku 1927 ke Komínu) a některými pozemky současného SOÚ Spojů nově přičleněnou ke Komínu. Žabovřesky pro změnu získaly části zrušených katastrálních území Křížová \"(de facto se jim však pouze vrátila velká část území, kterou od nich Křížová v minulosti získala, včetně okolí východní strany Březinovy ulice)\" a Velká Nová Ulice a Červená.\n\nV 70. letech 20. století byla při výstavbě silnice z Pisárek do Komína a Bystrce zcela zlikvidována zástavba Kamenného Mlýna.\n\nK 1. červenci 1979 došlo k další změně žabovřeských hranic, při níž Žabovřesky ve prospěch katastrálního území Ponava ztratily část území náležející do 60. let 20. století ke katastru Velké Nové Ulice a Červené. Jednalo se o území vymezené na západě ulicí Kounicovou, na severu ulicí Tábor, na východě ulicí Chodskou a na jihu ulicí Šumavskou.\nOd té doby již k dalším změnám hranice nedošlo a katastrální hranice z roku 1979 se stala 24. listopadu 1990 i hranicí nově vzniklé samosprávné městské části Brno-Žabovřesky.\n\n\n\nV městské části působí čtyři základní školy (náměstí Svornosti, Jana Babáka, Sirotkova a waldorfská ZŠ a MŠ Plovdivská) a pět mateřských škol.\n\nVeřejné dopravní spojení s ostatními částmi Brna zajišťuje Dopravní podnik města Brna prostřednictvím tramvajových linek 1 (jiho-západně z Pisárek do Komína), 3 a 11 (východo-západně z Veveří do Komína), trolejbusových linek 34 a 36 (v severní části území), autobusových linek 44, 84 (okružní linky, obsluhují sever MČ - ul. Královopolská), 53 (obsluha severní části MČ Palackého vrchu), 68 (oblast u Kounicových kolejí) a nočních autobusových linek N89, N92 a N93.\n\nÚzemí městské části protíná severo-jižně část městského okruhu, a to ulicí Žabovřeskou od brněnského výstaviště v Pisárkách po křižovatku s ulicí Hradeckou v Králově Poli.\n\n\n"}
{"id": "199695", "url": "https://cs.wikipedia.org/wiki?curid=199695", "title": "Meindert Hobbema", "text": "Meindert Hobbema\n\nMeindert Hobbema [hobemá] (31. října 1638, Amsterdam – 7. prosince 1709, Amsterdam) byl vedle Jacoba van Ruisdael nejvýznamnější nizozemský krajinář druhé poloviny 17. století.\n\nMeindert Hobbema se ve věku třiceti let 2. listopadu 1668 v Oude Kerk (Starý kostel) v Amsterdamu oženil s kuchařkou amsterodamského starosty, Eeltje Vinck van Gorcum. Svědky byli bratr nevěsty, Cornelius Vinck a malíř Jacob van Ruisdael. Z toho byl je zřejmé, že tito dva malíři byli v přátelském styku a také je tímto faktem odůvodněna hypotéza, podle níž byl Hobbema Ruisdaelovým žákem. Z manželství se mezi lety 1668 a 1673 narodily čtyři děti. Díky vlivu malířovy choti u amsterodamského starosty se Hobbema stal amserodamským cejchmistrem vína a toto povolání vykonával dalších čtyřicet let. Malířství pro něj v této době bylo pouze druhým zaměstnáním, což bylo ovšem v holandském malířství 17. století zcela obvyklé. Manželé bydleli v Rozengrachtu poblíž Rembrandta, který zde trávil nuzné poslední roky života. Také Hobbema finanční situace byla obtížná. Svou ženu, zesnulou roku 1704, přežil o pět let. Pochován byl 14. prosince 1709 na hřbitově pro chudé u Westerkerk (Západní kostel) v Amsterdamu.\nPrvní školení získal Hobbema u Cornelise Vroomema a Anthonia van Borssom. V roce 1656 odešel z Amsterodamu přímo do Haarlemu, kde se učil u Jacoba van Ruisdael. Zdá se, že Hobbemovo učednické období u Ruisdaela nebylo příliš dlouhé. První signované práce jsou totiž už z roku 1657, což dokládá, že se v té době prosazoval už jako samostatný tvůrce. Hobbema zůstal i po ukončení učednického vztahu v kontaktu s Ruisdaelem. Společně cestovali holandskými provinciemi od Twente kolem hranic až k Bentheimu. Dohady o tom, že se Hobbema po svém jmenování cejchmistrem věnoval malování jenom jako koníčku jsou, vzhledem k velkému množství dochovaných prací z této doby, nepravděpodobné. K tomuto závěru vede i jeho nejlepší dílo, \"Alej u Middleharnisu\", pocházející z roku 1689.\n\nDílo, silně ovlivněné Jacobem van Ruisdael, je tematicky omezeno na zobrazení lesních scén, vodních toků a ojediněle také na veduty holandských měst. Zatímco Ruisdael maloval také skalní útvary a od čistého krajinářství se posunul k moralisticky-didaktickému tématu \"memento mori\", zůstal Hobbema méně dramatický a zahloubaný. Často v jeho obrazech převládá jasné světlo, přičemž jiskřivé denní světlo jeho krajin prosvětluje a září intenzivní bělí a modří nebe. Barevnost krajiny přechází od olivově zelené k šedé a červenožluté. V množství variant a s mistrovským provedením je zachyceno listoví stromů. S podivuhodnou jemností podává malíř světlo prosvětlující mraky a ozařující půdu, nebo clonou listoví pronikající světlo osvětlující další části olistěných korun stromů a zvyšující tak světelnou prostupnost scény. V několika obrazech je tento efekt ještě zesílen světelným zrcadlením na vodní hladině řeky nebo rybníka. Přesné zachycení krajiny je výsledkem intenzivního pozorování přírody v okolí Amsterdamu a na cestách až k vestfálské hranici. Opakující se motivy byly variovány bohatstvím faset při různém osvětlení, s různou barevností a ve všech ročních obdobích.\n\nSeznam Hobbemových děl od Georga Brouihieta z roku 1938 obsahuje přes 500 položek. Toto množství se dnes jeví značně diskutabilní. Hobbema byl za svého života málo úspěšným a zemřel jako velmi chudý člověk. V sedmnáctém století upadlo jeho jméno v Holandsku v zapomnění a v uměleckých příručkách 18. století (Houbraken, van Gool) není vůbec uveden. Místo toho, aby zažil zájem podobný obrovskému zájmu o Ruisdaelova díla, byla Hobbemova Signatura zapomenuta a jeho obrazy rovněž.\n\nStoupající poptávka po Hobbemových dílech v Anglii v druhé polovině 18. století však dokládá, že zde došlo k rozpoznání jejich mimořádné kvality. Hobbemovo dílo dokonce ovlivnilo řadu anglických krajinářů. Například rané dílo Thomase Gainsborougha je Hobbemovými obrazy výrazně ovlivněno. Na konci 19. století vzrostl také zájem amerických sběratelů , což dokládá zvýšená poptávka na uměleckém trhu i vzrůstající cena jednotlivých obrazů. Docházelo proto často k předatovávání obrazů, k falšování signatur i celých obrazů. V této souvislosti byla několikrát zkoumána i pravost obrazů \"Říční tok v lesnaté krajině\" (datovaný 1650, dříve v Bredelově sbírce) a \"Pastýři pod stromy\" (datovaný 1652, Fordova sbírka). Hobbema by je musel malovat ve věku 12 a 14 let. Pravděpodobně je zfalšována datace nebo jde o práci jiného umělce.\n\n\n"}
{"id": "199700", "url": "https://cs.wikipedia.org/wiki?curid=199700", "title": "Protektor (pneu)", "text": "Protektor (pneu)\n\nProtektor je označení pro renovovanou pneumatiku.\nProtektorování ojeté pneumatiky prodlužuje její životnost při kvalitativně podobných jízdních vlastnostech a zároveň jde o ekologickou recyklaci pneumatiky.\n\n\n"}
{"id": "199706", "url": "https://cs.wikipedia.org/wiki?curid=199706", "title": "Občanská plovárna", "text": "Občanská plovárna\n\nObčanská plovárna (kdysi nazývaná též Plovárna pod Letnou) je dnes již jen památkově chráněná budova mezi vltavským Kosárkovým nábřežím a „vnitrozemským“ úsekem ulice nábřeží Edvarda Beneše v Praze, mezi malostranskou Strakovou akademií (sídlem české vlády) a Čechovým mostem. Občanská plovárna a nedaleko stojící kaple svaté Máří Magdaleny jsou víceméně jedinými budovami, které stojí v malém proužku Holešovic patřícím do městské části Praha 1, jako jejich adresa je často uváděna Malá Strana. Původní plovárna, po založení Občanské nazývaná Vojenská, byla již na území Malé Strany, na místě dnešní Strakovy akademie.\n\nPřed založením plovárny byla v místě rozsáhlá zahrada. V roce 1600 ji Marie Manriquezová de Lara, manželka Vratislava z Pernštejna, darovala i s kostelíkem sv. Michala jezuitské koleji sv. Klementa, od té doby se nazývala Jesuitská zahrada. Po zrušení řádu byl kostelík zbořen a zahrada roku 1786 prodána Františku Bartonimu. Ostatní původní budovy byly zbořeny později při stavbě Strakovy akademie.\n\nObčanská plovárna je nejstaršími dochovanými poříčními lázněmi v Praze. Plovárnu založil původně setník Arnošt z Pfuolu v roce 1809 či spíše v roce 1811 na místě dnešní Strakovy akademie, na druhé straně od dnešní ulice \"U plovárny\". Šlo pravděpodobně o nejstarší podobnou plovárnu v tehdejším Rakousku, ve Vídni vznikla plovárna až roku 1812 (a v Berlíně roku 1817). \n\nPůvodně sloužila plovárna všem občanům společně, ale protože zde docházelo ke třenicím, civilisté si postavili vedle svoji, akciovou plovárnu. Té se říkalo \"Občanská plovárna\", k rozlišení od sousední původní \"Vojenské plovárny\". Občanská plovárna byla otevřena 7. 7. 1840 a v roce 1876 k ní byly přistavěny šatny a restaurace. (O tom svědčí datum 1876 na severovýchodním průčelí. Pražská obec plovárnu zakoupila v roce 1906. Obec ji nejprve provozovala ve vlastní režii, v roce 1924 ji počala pronajímat, nejprve \"Amatérskému plaveckému klubu. Do padesátých let dvacátého století sloužila původnímu účelu.\n\nBudova (č. p. 337, nábř. Edvarda Beneše č. o. 6) pochází z roku 1840 a navrhl ji ve stylu klasicismu architekt Josef Kranner. Samotné plovárny byly na vorech na Vltavě, budova sloužila jako zázemí. Od roku 1869 plovárnu staroměstským lépe zpřístupnila nedaleká Rudolfova lávka. Název ulice \"U plovárny\", procházející kolmo k Vltavě mezi plovárnami, pochází z roku 1901.\n\nOd roku 1998 zde Česká televize pravidelně natáčí talk show Na plovárně s Markem Ebenem.\n\nPo povodních v roce 2002 nájemce budovu zrekonstruoval, podle svého mínění s ohledem na její historickou hodnotu. Občanské sdružení Ateliér pro životní prostředí však v roce 2003 upozornilo pražský magistrát a v roce 2004 Ministerstvo kultury ČR na devastační opravy Občanské plovárny.\n\nPodle tiskové zprávy MHMP v roce 1992 město schválilo pronájem firmě BIG-HAM s. r. o., tehdy zastoupené českými vlastníky. Firma BIG-HAM ji v roce 1996 (dle informace MHMP) nebo 1995 (dle informace provozovatele kasina) v souladu se smluvními podmínkami pronajala dále firmě \"Royal Admiral Yacht Club\" a. s., která v něm provozuje luxusní \"River club casino\". Smlouva s firmou BIG-HAM byla původně uzavřena do roku 2012 s opcí na dalších 20 let za roční nájemné 600 tis. Kč.\n\nProtože nové vedení města shledalo původní smlouvu nevýhodnou, jednalo o změně a v únoru 2004 dohodlo navýšení nájemného o 100 %, na 1,38 milionu Kč ročně, a navíc povinnost nájemce investovat postupně 70 milionů do objektu poškozeného povodní v roce 2002. Návrh na změnu smlouvy předožil radě města radní Pavel Klega (ODS) a rada ji schválila v čele s primátorem Pavlem Bémem. Radní Pavel Klega rovněž podle tiskové zprávy magistrátu uvedl, že nájemce, společnost BIG-HAM, věnuje každoročně Praze 2 miliony Kč na obecně prospěšné účely.\n\nV roce 2004 v samém centru Prahy, v ulici Na Příkopech, zaútočil atentátník bombou na majitele Casina Royal Praha Assafa Abutbula. Podle policie šlo v případě atentátu o vyřizování účtů mezi majiteli casin, kteří v nich údajně perou špinavé peníze.\n\nPodle spekulací Večerníku Praha a deníku Právo byl Assaf Abutbul napojen na finanční skupinu provozující kasino v Občanské plovárně. \"Royal Admiral Yacht Club\" jakékoliv své kontakty s kasinem Na Příkopech popřel. \"Royal Admiral Yacht Club\" a. s. a BIG-HAM s. r. o. údajně podle Večerníku Praha jsou vzájemně majetkově propojené, se zahraniční majetkovou účastí, a jako společný člen představenstev obou společností byl médii uveden občan Izraele Avraham Tikva. Společnost \"Royal Admiral Yacht Club a. s.\" byla v letech 2000–2002 vlastněna holandskou společností, jejíž akcionáři byli občané Izraele. V roce 2002, po povodních, odkoupila BIG-HAM i RAYC britská společnost a na vlastní náklady budovu zrekonstruovala.\n\nV souvislosti s tím vznikl tlak, aby město nepronajímalo své budovy k provozu kasin, primátor Pavel Bém označil za chybu příliš mírné zákony a činnost ministerstva financí, které provoz kasin povoluje. V rámci této kampaně došlo i k medializaci záležitostí týkajících se Občanské plovárny, které jinak unikaly veřejné pozornosti. Vedoucí představitelé města konstatovali, že nájemce smluvní podmínky neporušuje, a obrátili se dopisem na premiéra, ředitele BIS a ministra vnitra, aby posoudili bezpečnostní rizika spojená s provozem kasin v objektech pronajatých městem Prahou.\n\nV druhé části budovy jiná společnost, \"Spearmint Rhino Gentlemen´s Club\", provozovala v roce 2004 luxusní restaurant s programem. Od 18. listopadu 2006 zřejmě restaurant převzala rovněž společnost BIG-HAM, otevřela jej pod názvem \"Restaurant & Music club Občanská plovárna\".\n\n"}
{"id": "199713", "url": "https://cs.wikipedia.org/wiki?curid=199713", "title": "Akureyri", "text": "Akureyri\n\nAkureyri () je čtvrté největší město a také obec na Islandu, obec má však celý název \"Akureyrarkaupstaður\". Akureyri se nachází při pobřeží fjordu Eyjafjörður a je obklopeno horami, nejvyšší z nich měří 1213 m n. m. Od severního polárního kruhu je vzdálen pouze 98 km. Při sčítání lidu v dubnu 2008 zde žilo 17 304 obyvatel.\n\nAkureyri má přezdívku \"Hlavní město Severního Islandu\", protože je druhou největší aglomerací na Islandu po aglomeraci Reykjavíku, která se nachází na jihozápadě země. Akureyri je po městech Reykjavík, Kópavogur a Hafnarfjörður čtvrtým nejlidnatějším městem a pátou nejlidnatější obcí.\n\nKniha \"Landnámabók\", popisující osidlování Islandu, píše, že jako první v těchto místech koncem 9. století přistál norský viking Helgi Eyvindarson, jenž však, jako většina ostatních vikinských kolonistů, později odplul zpět do Norska.\n\nPrvní písemná zmínka o názvu Akureyri pochází až z roku 1526, když nějaká žena zde byla odsouzena za cizoložství. Tehdy jedinými místními budovami byly obchody a skladiště dánských kupců. Teprve roku 1602 bylo Akureyri ustaveno jako sezónní obchodní základna. V průběhu 17. století tu dánští obchodníci zakládali svoje tábory, zvláště na mnoha poloostrovech a výběžcích pevniny do fjordu. Důvodem pro výběr tohoto místa byl klidný přírodní přístav. Dánští obchodníci v Akureyri nežili celý rok, na zimu se vraceli domů, do Dánska.\n\nStálou osadou se Akureyri stalo až v roce 1778, kdy zde byl postaven první obytný dům. O osm let později (1786) obdržela osada od dánského krále Kristiána VII. i městské právo. Vláda doufala, že tím zlepší životní podmínky Islanďanů, protože Island do té doby neměl žádné městské oblasti. Nicméně snahy o rozvoj Akureyri neměly úspěch, když se počet 12 trvalých obyvatel nezvyšoval. Osada byla dalších 100 let velmi malá a stálo zde pouze několik domů; dokonce ztratila v roce 1836 obecní status, ovšem získala jej zpátky v roce 1862. Od tohoto roku se počet obyvatel v Akureyri zvyšoval, kromě lodního ruchu hlavně díky výborné úrodné půdě v okolí. Továrny začaly zpracovávat zemědělské výrobky a městečko se tak začalo rychle rozrůstat o přistěhovalce z vnitrozemí. Roku 1881 tu byla postavena meteorologická stanice.\n\nZa druhé světové války zde byla základna pro létající čluny Catalina z norsko-britské 330. perutě RAF, která sloužila na ochranu konvojů ze Spojených států amerických do Velké Británie a Murmansku před německými ponorkami.\n\nVe 20. století nastával hromadný přesun obyvatelstva Islandu z venkova do městských center, migrace zvyšovala počet obyvatel Akureyri. Rostl i obchod a služeby, ale zpracovatelský průmysl začínal klesat v 90. letech 20. století. V roce 1987 zde byla založena Univerzita v Akureyri (islandsky: \"Háskólinn á Akureyri\").\n\nNa začátku 21. století se v Akureyri dostává do popředí rybářský průmysl. Dvě hlavní rybářské společnosti na Islandu se stávají více důležitým zdrojem příjmů a v následujících letech se očekává další vzrůst.\n\n1. srpna 2004 byla venkovská obec Hríseyjarhreppur (Hrísey), která se nachází 35 km severně od města na ostrově ve Eyjafjörðuru připojena k obci Akureyrarkaupstaður (Akureyri). Koncem roku 2007 žilo celkem v obci 17 253 obyvatel, z toho 17 073 v Akureyri a 180 na ostrově Hrísey. Později se také chtělo připojit dalších osm obcí, které však po referendu v říjnu 2005 neuspěly.\n\nAkureyri se nachází 65°41' severní šířky a 18°06' západní délky. Název Akureyri neznamená pouze město, ale i obec v které se nachází. Leží v jihozápadní části fjordu Eyjafjörður. Je obklopen horami, z toho nejvyšší jsou Súlur měřící 1213 m n. m. a Hlíðarfjall měřící 1116 m n. m. Pobřeží města tvoří úzký pás ploché země před příkrým ale nízkým kopcem. Největším výběžkem země (eyri) se nazývá Oddeyri, který byl vytvořen řekou Glerá, která teče skrz město. Glerá vzniká z ledovce na poloostrově Tröllaskagi. Moře mezi Oddeyri a dolní částí fjordu je známá jako Pollurinn, ten je známý jako místo s klidným větrem a dobrým přirozeným přístavem.\n\nVe městě je celkem 6 čtvrtí. Nejstarší čtvrť města je Innbærinn nebo zkráceně Innbær. Leží v jeho jižní části. Brekkan je čtvrť, ležící na vrcholu kopce v západní části. Nejvýchodnější čtvrť města, ležící na plochém poloostrově se jmenuje Oddeyri. Naustahverfi je jižní čtvrť města. Centrum města se nazývá čtvrť Miðbær. Ve čtvrti leží náměstí Ráðhústorg, které je centrem celého Akureyri. Nachází se severovýchodně od Pollurinnu. Poslední čtvrť, Glerárhverfi leží v severovýchodní části města. Čtvrti se říká také Þorpið, což znamená v překladu vesnice.\n\nOkolí města je hornaté s několika fjordy a řekami a mnohými zajímavými místy:\n\nPodnebí v Akureyri je na svou vysokou polohu mírné, ale i přes sousedství moře způsobují okolní vysoké hory větší kontinentalitu podnebí, tedy teplejší léta, díky čemuž zde lze pěstovat i rostliny, pro které je zbytek ostrova nevhodný. Z okolních hor také fouká silný vítr.\n\nPrůměrná roční teplota vzduchu byla v letech 1982 až 2008 okolo 4 °C. Zimní teploty vzduchu se v průměru pohybují okolo 1 °C přes den a -3 °C v noci, letní okolo 14 °C, v noci 9 °C. Teplota moře je v zimě okolo 1 °C, ojediněle zamrzá, v létě až 10 °C. Absolutně nejnižší teplota byla naměřena v roce 1947 a to -23,2 °C, naopak nejvyšší v roce 2006 a to 28,1 °C.\n\nSrážky jsou méně vydatné než na zbytku Islandu, průměrný roční úhrn srážek je 445 mm, například v Reykjavíku je to 779 mm. Průměrně jsou zde srážky 14 dní z 30. Počet slunečných hodin je menší než 1000 za rok, což je typické pro severní pobřeží Islandu. Průměrná vlhkost vzduchu se celoročně pohybuje okolo 80 %.\n\nDíky blízkosti severního polárního kruhu je často možné sledovat polární záře.\n\nJe zde také velký rozdíl v délce dne v zimě a létě. 21. prosince, kdy je nejdelší noc, trvá denní světlo pouze 3 hodiny. 21. června, kdy je nejdelší den, trvá 22 hodin. Ale jen 100 km severněji, na ostrově Grímsey, trvá denní světlo po celý den.\n\nV městě se nachází jeden ze tří velkých divadelních institucí Islandu a současně jediná profesionální divadelní společnost mimo Reykjavíku - Amtsbókasafnið á Akureyri, založená přibližně před stoletím (roku 1917, od roku 1973 funguje na profesionální báze). Divadlo je centrem kulturního života města, v současnosti bylo zrekonstruované a má kapacitu 210 míst na sezení.\n\nV Akureyri se nachází i několik muzeí a galerií - městské muzeum, muzeum umění (Listasafnið á Akureyri), muzeum průmyslu a letecké muzeum. Akureyri je také sídlem oblastního archívu a jedné z největších knihoven na Islandu - Amtsbókasafnið á Akureyri, založené roku 1827.\n\nMinjasafnið á Akureyri je muzeum ve vile Kirkjuhvoll a vlastní věci a fotografie z historie v Akureyri a Eyjafjörðuru. Včetně Reykjavíku se i zde nachází přírodní muzeum (Náttúrufræðistofnun Norðurlands).\n\nUčitelé místního konservatoře jsou členy Symfonického orchestra severního Islandu (Sinfóníuhljómsveit Norðurlands).\n\nZ města pocházel slavný spisovatel dětských knih Jón Sveinsson (1857–1944), spisovatel detektivních románů Viktor Arnar Ingólfsson (* 1955), házenkář a trenér házené Alfreð Gíslason (* 1959), fotbalista Heiðar Helguson (* 1977) a dva bratři Halldór Helgason (vítěz zimních XGames) a Eiki Helgason, kteří jsou profesionální snowboardisté. V Akureyri se narodil i spisovatel/kreslíř Hugleikur Dagsson (* 1977).\n\nDominantou Akureyri je kostel protestantské církvi Akureyrarkirkja, navržený státním architektem Guðjónem Samúelssonem roku 1940. Je nejvyšší stavbou ve městě. Guðjón Samúelsson také založil největší kostel na Islandu Hallgrímskirkja. Skleněná okna s malbami jsou napodobeninou původních skel katedrály v Coventry, zničené během náletů za druhé světové války.\n\nGlerárkirkja je evangelisticko luteránský kostel, který se nachází ve čtvrti Glerárhverfi. Jeho architektem byl Svanur Eiríksson. Stavěl se od roku 1987 do 1992.\n\nNonnahús nebo Nonnahúsið je dům proslulý Jónem Sveinssonem (1857–1944). Byl to nejznámější dětský spisovatel na Islandu. V tomto domě psal sadu románů o Islandském klukovi jménem \"Nonni\". Nyní je dům muzeem a v něm nábytek a osobní články o autorovi z 19. století.\n\nDavíðshús je dům spisovatele a knihovníka Davíða Stefánssona a nyní se veřejně prohlíží. Sigurhæðir je dům básníka Matthíasa Jochumssona a nyní je také dnešním muzeem. Laxdalshús je nejstarší budovou ve městě z roku 1795 a nyní je soukromým domem.\n\nBotanická zahrada v Akureyri (Lystigarður Akureyrar) patří k nejseverněji ležícím botanickým zahradám světa. Zároveň je nejstarší botanickou zahradou Islandu. Její rozloha činí 3,7 hektaru a nachází se v nadmořské výšce od 40 do 50 m.\nAkureyrský park byl otevřen pro veřejnost už v roce 1912, stal se prvním veřejným parkem na Islandu. Vlastní botanická zahrada zde vznikla v roce 1957. Posláním této botanické zahrady je uchovat a představit co nejvíce druhů rostlin Islandu a zároveň najít nepůvodní druhy, které by byly schopné přežít v drsných přírodních podmínkách ostrova, a to jak v zahradách, tak i v zemědělské kultuře a krajině. Většina pěstovaných druhů pochází z arktického a mírného pásu severní polokoule, také z velehor celého světa.\n\nZáhony s rostlinami z Grónska, Norska a Alp byly vybudovány v šedesátých letech 20. století. Bylo to zásluhou tehdejšího ředitele zahrady Jona Rognvaldssona. Další druhy ze Skandinávie, Kanady a Alp byly získány v pozdějších letech, velkou roli v tom měla výměna semen se zahraničními botanickými zahradami. V současnosti zahrada v Akureyri spolupracuje s 330 botanickými zahradami a dalšími institucemi z Evropy, Asie, Severní i Jižní Ameriky a Nového Zélandu.\n\nNa podzim roku 1985 byla založena nová část zahrady s islandskou flórou. Rostliny jsou zde pěstovány podle svých ekologických potřeb na speciálně upravených záhonech. Najdeme tu rostliny pobřežního pásma, arktických trávníků, sněhových i lávových polí, bažin, pramenišť i jezer. V roce 1970 zde bylo vysazeno 442 druhů islandských rostlin. Celkový počet všech pěstovaných druhů dosáhl počtu 7 tisíc.\n\nAkureyri je co se týče dopravy centrem severovýchodního regionu. Je dobře spojen vzduchem, mořem i pevninou.\n\nMěsto leží na hlavní Islandské okružní silnici Hringvegur, která vede kolem celého Islandu a spojuje tím Akureyri s ostatními částmi na Islandu. Akureyri je jedno ze dvou měst v zemi, po Reykjavíku, kde jezdí pravidelné linky městských autobusů (isl.: \"\"Strætisvagnar Akureyrar\"\").\n\nJižně od města na konci Eyjafjörðuru se nachází letiště, které se však používá pouze pro vnitrostátní lety, ale někdy jsou uskutečněny i lety mezinárodní. Z Islandské letecké společnosti Air Iceland se nejčastěji létá do Reykjavíku nebo Keflavíku, ale jsou zde i lety na ostrov Grímsey a do vesnic Vopnafjörður a Þórshöfn. V květnu 2006 zde Iceland Express uskutečnila lety do Kodaně, které však byly zrušeny. Dnes létají pouze během léta.\n\nVe městě se nachází zimní stadion pro bruslení a hokejové zápasy, sportovní hala, kde se hraje basketbal, volejbal, házená a bojové umění, víceúčelový stadion s kapacitou 2000 diváků, využívaný převážně na fotbalové zápasy (domácí klub Knattspyrnufélag Akureyrar se v roce 1989 stal mistrem Islandu), krytý 25 m bazén a přilehlý aquapark.\n\nVe městě se nachází i nejseverněji položené 18-jamkové golfové hřiště na světě, Akureyrský golfový klub je pořadatelem letního golfového turnaje Arctic Open.\n\nSportovními kluby jsou: Knattspyrnufélag Akureyrar (fotbal, volejbal, házená, judo), Skautafélag Akureyrar (lední hokej, krasobruslení), Skíðafélag Akureyrar (lyžování), Skákfélag Akureyrar (šachy), Íþróttafélagið Þór (fotbal, basketball, házená, taekwondo), Hamrarnir (fotbal), Skarfarnir (šachy) a Golfklúbbur Akureyrar (golf).\n\nProtože je Akureyri největším městem regionu, nachází se zde mnoho škol, dvě gymnázia (Menntaskólinn á Akureyri a Verkmenntaskólinn á Akureyri) a univerzita (Háskólinn á Akureyri).\n\nAkureyri je řízený podle městské rady. Do městské rady může být zvolena jakákoliv osoba nad 18 let, která také musí mít registrované bydliště ve městě. Městská rada má 11 členů, kteří jsou voleni každých 4 roků. Starosta je jmenován podle městské rady, obvykle je jeden z členů rady vybraný, ale někdy je také jmenován starosta, který není členem městské rady.\n\nPoslední volby se konaly 27. května 2006. Zde jsou jejich výsledky:\n\nNynější starostkou Akureyri je od dne 9. ledna 2007 Sigrún Björk Jakobsdóttir, která je členem strany nezávislosti.\n\n\n\n\n"}
{"id": "199718", "url": "https://cs.wikipedia.org/wiki?curid=199718", "title": "Důl Morcinek", "text": "Důl Morcinek\n\nDůl „Morcinek“ (polsky \"Kopalnia Węgla Kamiennego (KWK) Morcinek\") je černouhelný důl ve slezských Kačicích, který ukončil těžbu v roce 1998. Jedná se přitom o jeden z nejmladších uhelných dolů v Polsku: společnost Jastrzębska Spółka Węglowa (JSW) jej uvedla do plného provozu v roce 1993.\n\nVýstavba dolu byla zahájena v roce 1978 a trvala do roku 1993. Důlní pole se nacházelo na území o výměře 22,6 km². Těžba uhlí byla zahájena již v roce 1986, tedy ještě v průběhu výstavby. Součástí dolu byla elektrizovaná vlečka napojená do železniční stanice Kaczyce na trati Zebrzydowice – Cieszyn, lokomotivní depo, teplárna (zprovozněna v roce 1984 hlavně pro potřeby dolu a přilehlého sídliště Pohvizdov) a další potřebnou nadzemní infrastrukturu. Pro horníky byla vybudována nová sídliště v Kačicích, Pohvizdově a Těšíně.\n\nJednotlivá patra dolu byla zpřístupněna třemi jámami. Uvažovaného denního těžebního výkonu 12 000 tun uhlí nebylo nikdy dosaženo a v důsledku nedokončení kompletní výstavby dolu se denní těžba pohybovala kolem 6 000–7 000 tun.\n\nProblémem dolu byly především obzvláště těžké geologické poměry: nebezpečí výbuchu methanu, výrony důlních vod, nepříznivé klimatické poměry plynoucí z vysoké teploty horniny v nejnižších patrech.\n\nV průběhy těžby se objevily poklesy terénu na povrchu. Jednalo se o oblast o výměře cca 5,6 km² kde došlo k poklesu terénu o 2,47–7,5 m. Tyto poklesy se projevily především na zemědělských půdě a nesouvislé zástavby Kačic a Pohvizdova takže nezpůsobily větší škody.\n\nV roce 1997 byla konstatována trvalá ztrátovost dolu a byla zahájena jeho likvidace, která byla zakončena v roce 2001. Samotná těžba uhlí byla ukončena 30. listopadu 1998 a následně probíhala likvidace jednotlivých důlních pater, zásyp těžebních jam a likvidace těžních věží, což definitivně znemožnilo případné obnovení těžby. Stroje a zařízení byly demontovány a předány do jiných dolů mateřské JSW a do Dolu Bogdanka. Část zaměstnanců přešla do jiných dolů JSW.\n\nPozemky a budovy jsou nyní majetkem státu a zůstávají v užívání obce Žibřidovice a společností JSW nebo Spółka Restrukturyzacji Kopalń S.A. Přes mnoho investičních nabídek však tyto pozemky ani budovy nejsou dosud užívány.\n\nVzhledem k poloze dolu u hranice s Českem se však uvažuje o vydobytí uhelných zásob dolu Morcinek z české strany, konkrétně z dolu ČSM.\n\nV prostorách bývalého dolu začala v roce 1999 činnost společnost NWR KARBONIA S.A., která je ve vlastnictví britské těžební skupiny NWR. Ta se zabývá mj. prodejem elektrické energie z polských elektráren dolům OKD v Česku a od září 2004 také těžbou methanu z podzemních prostor bývalého dolu a následně jeho prodejem místním odberatelům a prostřednictvím plynovodu také odběratelům v Česku. Tato společnost je také držitelem koncese na průzkum uhelného ložiska v oblasti „Morcinek 1“.\n\n"}
{"id": "199719", "url": "https://cs.wikipedia.org/wiki?curid=199719", "title": "Pilcomayo", "text": "Pilcomayo\n\nPilcomayo ( ) je řeka v Jižní Americe v Bolívii, v Argentině (Formosa, Salta) a v Paraguayi, která na dolním toku tvoří státní hranici mezi posledními dvěma jmenovanými. Je to pravý přítok řeky Paraguay. Je 1 200 km dlouhá. Povodí má rozlohu 160 000 km².\nPramení v centrálních Andách v \"Bolívii\". Protéká napříč Východní Kordillerou a vtéká do roviny Gran Chaco. Právě tady tvoří státní hranici mezi Argentinou a Paraguayí.\n\nNejvyšší vodní stavy a rozlévání do okolí nastávají v létě od ledna do dubna, zatímco v zimě jsou stavy nejnižší. Průměrný roční průtok na středním toku činí 167 m³/s.\n\nNa horním toku se využívá k zisku vodní energie. V ústí leží hlavní město Paraguaye Asunción.\n"}
{"id": "199720", "url": "https://cs.wikipedia.org/wiki?curid=199720", "title": "Masožraví", "text": "Masožraví\n\nMasožraví (Adephaga) je podřád brouků.\nMasožraví je velký podřád, který zahrnuje devět čeledí, u nichž se odhaduje, že mohou mít přibližně 35–38 tisíc rodů. Tento podřád nemá vyhraněný biotop a jeho zástupce lze nalézt na souši i ve vodě.\nPřevážná většina druhů obsažených v tomto podřádu má dravé dospělé jedince, společným znakem pro všechny jsou dravé larvy, nepohyblivé kyčle posledního páru nohou.\nVětšina zástupců je považována za užitečné, protože jsou přirozenými nepřáteli mnoha škůdců.\n"}
{"id": "199791", "url": "https://cs.wikipedia.org/wiki?curid=199791", "title": "Železniční trať Čejč–Ždánice", "text": "Železniční trať Čejč–Ždánice\n\nŽelezniční trať Čejč–Ždánice, v jízdním řádu pro cestující naposledy označená číslem 256, o délce 25,3 km mezi obcemi Čejč a Ždánice se začala stavět roku 1906, od roku 1908 sloužila nákladní dopravě a o rok později i osobní, odbočovala v Čejči od regionální tratě Hodonín–Zaječí a končila ve Ždánicích. Hlavním důvodem pro stavbu byla přeprava řepy cukrovky, osobní doprava byla až druhořadá, zastávky i stanice proto často vznikaly ve značné vzdálenosti od obcí, což se stalo trati osudné.\n\nV sedmdesátých letech trať postihly sesuvy půdy, avšak byla opravena. Osobní doprava postupně skomírala, až byla roku 1998 zastavena. Nákladní doprava do Ždánic pokračovala do roku 2003, kdy byla ukončena přepravní smlouva zdejší šroubárně. K 25. říjnu 2006 byl koncový úsek Uhřice u Kyjova – Ždánice úředně zrušen.. Z Uhřic probíhala vozba ropy z nedalekých ložisek, ale po napojení ložisek na ropovod Družba zůstává zbytek trati bez užitku.\n\nV červenci 2008 rozhodl Drážní úřad na popud SŽDC o fyzické likvidaci úseku Uhřice–Ždánice, k čemuž došlo v červnu 2010. Zbytek trati do stanice Uhřice by měl být převeden mezi vlečky.\n\nSŽDC v roce 2010 požádala o zrušení trati. 16. prosince 2010 však požádala o přerušení řízení, protože MND a. s. vyjádřila zájem využívat trať k přepravě ropy v cisternových vozech. Ministerstvo dopravy 29. prosince 2010 přerušilo řízení na 90 dní. Ke konci roku 2011 podala obec Terezín u Čejče žádost o převod vlastnictví dráhy. Dne 13. 6. 2012 přijala vláda ČR usnesení, jímž schválila materiál Pravidla převodu regionálních drah na nové nabyvatele, na základě čehož SŽDC, s.o. jakožto navrhovatel správní řízení o zrušení dráhy regionální přerušil (23. 7. 2012) a posléze vzal zpět. (15. 9. 2012)\n\nV listopadu 2014 byla trať Čejč – Uhřice u Kyjova (15,470 km, nabídková cena v prvním kole 46 185 280 Kč) jednou z pěti tratí, které stát nabídl k prodeji. Trať byla nakonec prodána až v roce 2019, ve třetím kole za 2,8 milionu korun společnosti TMŽ. Ta plánuje na trati zřídit zábavní park s hotelem z železničních vozů a ve spolupráci s Klubem přátel kolejových vozidel Brno (KPKV) provozovat historické vlaky.\n\nNa trati se nacházely nebo nacházejí tyto zastávky a stanice:\n\n"}
{"id": "199800", "url": "https://cs.wikipedia.org/wiki?curid=199800", "title": "RBC TV", "text": "RBC TV\n\nRBC TV je první ruská zpravodajská „bussiness TV“, vysílá 24 hodin denně, sedm dní v týdnu přes Eutelsat a je nyní zachytitelná i v Evropě. TV je zaměřená především na ekonomiku a ekonomické zpravodajství, vysílat začala v roce 2004. Vždy se soustředila především na Rusko a státy bývalého Sovětského svazu.\n\nPodle smlouvy, kterou RBC uzavřela s Eutelsatem, je možné ji nekódovaně zachytit přes satelit Hot Bird 6. RBC velmi úzce spolupracuje s CNBC, jejíž ruskou odnož se snaží vytvořit. „Dalšími partnery RBC TV jsou ekonomické sekce zpravodajských stanic a agentur CNN, Bloomberg, APTN a Reuters,“ napsal vysokoškolský pedagog Milan Šmíd v Marketing & Media.\nJe zajímavé, že RBC se cítí být „hlavním informačním zdrojem pro obchodní a politickou elitu“, jak uvádí na svých stránkách, a sleduje ji 53 milionů lidí.\n\n\n\n"}
{"id": "199808", "url": "https://cs.wikipedia.org/wiki?curid=199808", "title": "Arkádie", "text": "Arkádie\n\nArkádie (řecky Αρκαδία) je hornatá oblast uprostřed Peloponéského poloostrova, ve starověku nebyla podmaněna ani Spartou, zachoval se zde předdórský dialekt řečtiny. Její název je odvozen od mytologické postavy jménem Arkas. Dnes se jedná o největší regionální jednotku na Peloponésu tvořenou 4 provinciemi Gortynia, Kynouria, Mantineia, Megalopoli. Zaujímá kolem 18 % rozlohy poloostrova. Jejím hlavním městem je Tripolis. Nejvyšším vrcholem hornaté oblasti je Mainalo (1986 m).\n\nRoku 362 př. n. l. se zde odehrála bitva u Mantineie mezi Thébany, vedenými Epameinóndem, arkadským spolkem a Bojóty na jedné straně a Sparťany, v čele s králem Agésiláem II., Athéňany, Élidskými a Mantinejskými na straně druhé. V této bitvě se mělo rozhodnout o tom, kdo se stane hegemonem Řecka, avšak Epameinóndova smrt a porážka Sparty nakonec otevřela prostor ke vzestupu Makedonie krále Filipa II.\n\nArkádie byla podle řecké mytologie sídlem boha Pana. Obyvatelé této odlehlé oblasti byli už v klasických dobách vnímáni jako prostí pastevci, kteří žijí pohodovým životem stranou politických a obchodnických intrik. Vergilius tuto idealizovanou představu zobrazil ve své sbírce \"Bukolika\". Barokní umění pak používalo Arkádii jako symbol návratu k půdě, Nicolas Poussin vytvořil slavný obraz \"Pastýři z Arkádie\".\n\nRodákem z Arkádie byl bojovník za nezávislost Řecka Theodoros Kolokotronis.\n\n"}
{"id": "199809", "url": "https://cs.wikipedia.org/wiki?curid=199809", "title": "Mackinac (průliv)", "text": "Mackinac (průliv)\n\nMackinac ( ) je průliv mezi Michiganským a Huronským jezerem, který tato dvě jezera z hydrologického hlediska spojuje v jediné jezero Michigan-Huron. Tvoří nejdůležitější spojnici přístavů na \"Michiganském jezeře\" s Atlantským oceánem a zároveň rozděluje stát Michigan na severní a jižní část.\n\nPrůliv je 64 km dlouhý a v nejužším místě 8 km široký. Jeho břehy mezi městy St. Ignace i Mackinaw City spojuje jeden z nejdelších mostů v této části světa, jehož střední zavěšená část má délku 1160 m. V průlivu se nachází ostrov Mackinac.\n"}
{"id": "199813", "url": "https://cs.wikipedia.org/wiki?curid=199813", "title": "Rozinka", "text": "Rozinka\n\nRozinky, často též hrozinky, jsou sušené plody (tzv. bobule) vinné révy. Mohou se jíst syrové, především se však používají při pečení (do těsta – např. bábovka, mazanec, vánočka, či se přidávají do náplní – především tvarohové k plnění drobného sladkého pečiva – koláče, šátečky aj.) či vaření (např. některé omáčky, kapr na černo, čatní). Rozinky jsou velmi sladké díky velké koncentraci cukrů. Pokud se rozinky skladují delší dobu, cukr uvnitř krystalizuje, krystalky se však dají rozpustit krátkým ponořením rozinek do nějaké tekutiny (alkohol, ovocná šťáva, mléko či horká voda).\n\nČeské slovo \"rozinka\" pochází z němčiny ', kam přešlo z francouzského ', což znamená \"(suchý) hrozen\". Původ je v latinském ', což znamená \"zrno, hrozen\". Název hrozinky\"' vznikl v české lidové etymologii přikloněním ke slovu \"hrozen\" již dávno. Podle současných pravidel pravopisu jsou však obě možnosti pravopisně správné.\n\nRůzného výsledného odstínu zabarvení rozinek lze dosáhnout i při rozdělení jedné vstupní várky hroznů na dvě dávky, jejich různým způsobem zpracování:\n\nPodle původu a odrůdy hroznů lze rozlišovat rozinky:\n\nSvětová produkce rozinek byla 1,1 milionu tun (v r. 2005), z toho nejvíce: Turecko 30%, USA 28%, Írán 13%, Řecko a Chile po 6%.\n\nV roce 2009/2010 byla čínská roční produkce rozinek předpovězena mezinárodními experty na 155 000 tun, z čehož 75% bylo předpokládáno z Turfanu, tedy 10 % celosvětové produkce.\n\nPro prodloužení trvanlivosti rozinek se používá oxid siřičitý, což ohrožuje jak kvalitu rozinek, tak spotřebitele alergiky.\n\nRozinky jsou toxické pro psy a podobné účinky se předpokládají i u koček.\nU psů způsobují akutní renální selhání. Toxin, který tyto obtíže působí, nebyl doposud zjištěn.\n\n\n"}
{"id": "199817", "url": "https://cs.wikipedia.org/wiki?curid=199817", "title": "Pfaffenschlag", "text": "Pfaffenschlag\n\nPfaffenschlag je zaniklá středověká moravská vesnice ležící v lese na západě katastrálního území Slavonice, jižně od silnice ze Slavonic do Stálkova. Pozůstatky vesnice byly objeveny v létě 1958, výzkum zde následně provádělo Moravské zemské muzeum pod vedením Vladimíra Nekudy. Pozůstatky vesnice jsou volně přístupné po červené značce ze Slavonic nebo 200 metrů dlouhou cestou ze silnice Slavonice – Stálkov, dostupné jsou i výletníkům na kole.\nMísto bylo pravděpodobně osídleno již Slovany, ale původní sídliště zaniklo někdy v průběhu 12. století.\nV 13. století, v průběhu kolonizace pohraničí Přemyslem Otakarem II. byla na místě zaniklé slovanské osady postavena nová kolonizační ves, kterou založil Slavonický farář. Tato obnovená vesnice byla někdy nazývána \"Vesnice farářova\" nebo \"Bobovec\", ale známá je pod názvem Pfaffenschlag.\n\nOsada byla však v době husitských válek vypálena a nebyla již obnovena. Pravděpodobně byla vypálena z důvodu, že ves patřila slavonickým farářům a Slavonice jako takové nebyly nakloněny husitům.\n\nBlízký rybník nepochází z doby existence vesnice, ale až z roku 1483, tedy padesát let po jejím zániku.\n\nOkolím probíhala ve třicátých létech minulého století linie pohraničního opevnění.\n\nVesnice se skládala z šestnácti usedlostí, mlýna, hospodářských budov, sklepů a podzemních chodeb (lochy), které sloužily jako skrýše (až 30 m dlouhé). Usedlosti se rozprostíraly ve dvou řadách podél potoka, který tvořil osu návsi. Domy byly z kamene a na ně navazovaly hospodářské dřevěné nebo proutěné budovy se sklepy a podzemními prostory.\nJednotlivé domy sestávaly z jizby s pecí nebo ohništěm, síně a komory; větší stavení měla i patrovou sýpku, která byla zapuštěna do země. K vesnici patřily přilehlé louky a pastviny.\n\nNávštěvník zde má možnost prohlédnout si základy všech stavení a prozkoumat dispozici středověkých obytných objektů. Takováto lokalita má nejenom republikový, nýbrž celoevropský význam. Zároveň je možnost prohlédnout si archeologické nálezy vsi ve slavonickém muzeu, kde je i vystavena maketa zaniklé vesnice.\n\nPodle pověsti se praví, že vesnici rozbořili a vypálili Švédové za třicetileté války. Vesničané před hrozbou útoku uschovali všechny své cennosti do máselnice a plnou nádobu uschovali ve studni.\nŠvédové skutečně vesnici srovnali se zemí, obyvatele pobili a ti, kteří uprchli, se již nevrátili. Po této události se pak začal vždy o půlnoci ve Slavonicích objevovat formanský vůz, který jede směrem ke zbořené vesnici a zmizí u studánky, které se říkalo máselnicová. Podle pověsti bude formanský vůz cestu vykonávat tak dlouho, dokud bude poklad v máselnici ve studánce. Pokud si však o Květné neděli na formanský potah počíhá naprosto poctivý občan a odříká starou formanskou formulku, bude mu poklad ze studánky vydán.\n\n\n"}
{"id": "199818", "url": "https://cs.wikipedia.org/wiki?curid=199818", "title": "Children of Bodom", "text": "Children of Bodom\n\nChildren of Bodom je finská metalová kapela z města Espoo.\n\nKapela byla založena v roce 1993 pod jménem IneartheD, ale později si na návrh nahrávací společnosti změnila jméno na Children of Bodom, odvozené z proslulých \"bodomských vražd\", které se udály u jezera Bodom v Espoo v roce 1960.\n\nTématem skladeb je většinou právě jezero Bodom, dále smrt a problémy v osobních vztazích. Zpěvák Alexi Laiho užívá chraplavě křičícího vokálu (screaming) s často k nepoznání zkomolenými slovy, proto je často mylně považován za zpěváka s velmi špatnou anglickou výslovností, ačkoli ve skutečnosti mluví anglicky plynule.\n\n\n\n\n\n\n"}
{"id": "199820", "url": "https://cs.wikipedia.org/wiki?curid=199820", "title": "Anjuta", "text": "Anjuta\n\nAnjuta je vývojové prostředí pro C a C++ pod Linux s GTK+ knihovnami a knihovnou GLib. Je napsaná v jazyce C. Poskytuje množství pokročilých programovacích pomůcek, jako jsou správa projektu, průvodce aplikací, interaktivní debugger a editor zdrojového kódu se zvýrazněním syntaxe.\nJejí funkcionalita je rozšiřitelná pomocí zásuvných modulů (pluginů); integrovaný správce souborů je takto implementován.\n\nAnjuta je svobodný software distribuovaný pod licencí GNU General Public License (GPL).\n\nAnjuta DevStudio má za cíl poskytovat přizpůsobitelný a rozšiřitelný framework pro vývojové prostředí (knihovna libanjuta) a zároveň poskytovat implementaci běžných vývojářských nástrojů ve formě pluginů (Anjuta DevStudio).\n\nIntegruje mnoho moderních programovacích nástrojů jako například Glade Interface Designer nebo Devhelp API pro prohlížení nápovědy.\n\n\n"}
{"id": "199821", "url": "https://cs.wikipedia.org/wiki?curid=199821", "title": "Thriller", "text": "Thriller\n\nThriller (z angl. \"thrill\": otřást, vzrušit) je žánr filmu, knihy nebo televizního seriálu, který má u čtenáře nebo diváka vyvolat silné napětí a emoce.\n\nExistují dvě poněkud odlišná pojetí, vymezující rozdíl mezi thrillerem a hororem:\n\nJe zřejmé, že v obou pojetích jsou tyto žánry navzájem blízké a často se překrývají, mnohá díla tak mohou být řazena do obou kategorií.\n\nThriller je rovněž blízký detektivce, avšak v thrilleru se hrdina spíše snaží zkřížit plány nepříteli, zabránit spáchání zločinu než odkrývat zločin, který se už stal. I tady ovšem dochází k překrývání žánrů, existuje celá řada detektivních thrillerů.\n\nThrillery jsou charakterizovány rychlým sledem událostí, častou akcí a nápaditými hrdiny, kteří musí překazit plány silnějším a lépe vybaveným padouchům. Často se jako nástroje napětí používají falešné stopy a \"cliffhangery\" (konec v nejnapínavějším momentu).\n\nThriller se často koná v neobvyklém prostředí, jako cizí země, pouště, polární oblasti nebo širé moře. V některých thrillerech jsou hrdinové „tvrďáci“, kteří si navykli nebezpečí: strážci zákona, vyzvědači, vojáci, námořníci nebo piloti. Mohou to být ale i obyčejní občané, kteří do nebezpečí upadli náhodou.\n\nTradičně byli hrdinové muži, ale v poslední době začíná přibývat hrdinek.\n\n"}
{"id": "199835", "url": "https://cs.wikipedia.org/wiki?curid=199835", "title": "Albeř", "text": "Albeř\n\nAlbeř () je vesnice ležící v oblasti zvané Česká Kanada poblíž Nové Bystřice, pod kterou spadá. V roce 2011 zde trvale žilo 144 obyvatel. Na východ od vsi se nachází autokemp a rybník Osika. Ve vsi je zastávka a nákladiště úzkorozchodné železnice vedoucí z Nové Bystřice do Jindřichova Hradce, kterou provozují soukromé Jindřichohradecké místní dráhy.\n\nPrvní písemná zmínka o vesnici pochází z roku 1487.\n\nV letech 1869–1975 byla obec samostatná, od 1. ledna 1976 je místní částí obce Nová Bystřice.\n\n\n"}
{"id": "199854", "url": "https://cs.wikipedia.org/wiki?curid=199854", "title": "Mlhy Avalonu", "text": "Mlhy Avalonu\n\nMlhy Avalonu napsala Marion Zimmer Bradleyová v roce 1979, jedná se o převyprávění Artušovské legendy z pohledu ženských postav.\n\nHlavní postavou knihy je Morgaine (častěji nazývaná Morgan Le Fay), kterou Bradleyová líčí jako ženu zoufale se snažící zachovat matriarchální keltskou kulturu. Ta je na Britských ostrovech čím dál více vytlačována patriarchálním křesťanstvím, které nahrazuje druidskou tradici. Kniha popisuje také životy dalších ženských hrdinek Artušovské legendy, především Guinevery (u Bradleyové má keltské jméno Gwenhwyfar), Jezerní paní Viviane a královny na Orknejích Morgause. Kniha nás seznamuje i s dalšími ženskými postavami, které se v jiných zpracováních Artušovské legendy objevují jen sporadicky. Na rozdíl od většiny ostatních zpracování Artušovské legendy není Morgaine v Mlhách Avalonu zobrazena jako zlá čarodějnice, ale jako citlivá a trpící žena. Činy krále Artuše a dobrodružství rytířů Kulatého stolu slouží hlavně k dokreslení životů ženských hrdinek.\n\n\nHned po svém vydání v roce 1983 se Mlhy Avalonu staly bestsellerem. V roce 2001 vznikla podle tohoto románu televizní minisérie.\n\n\"Mlhy Avalonu\" popisují životy několika generací postav spjatých s Artušovskou legendou. Příběh začíná, když se Igraine, sestra Jezerní paní Viviane a manželka vévody z Cornwallu Gorloise, zamiluje do velekrále Uthera Pendragona a porodí Artuše. Viviane spolu s Taliesinem, britským Merlinem, jí syna odeberou a dají ho na výchovu k Ectoriovi, zatímco její dcera Morgaine putuje do Avalonu, kde se z ní má stát kněžka Bohyně.\nPo Utherově smrti nastupuje na trůn jeho syn Artuš a od Viviane a Morgaine dostane magický meč Excalibur. Vivane mu chce získat podporu původních obyvatel tím, že ho donutí podstoupit obřad symbolického sňatku s Bohyní, kterou zastupuje Morgaine, aniž by věděla, že král je její vlastní bratr. Z tohoto spojení vzejde nemanželský syn Mordred. S podporou křesťanského obyvatelstva i Avalonu a kmenů stále praktikujících staré náboženství se mu daří odrážet invazi Sasů. Ožení se s krásnou Gwenhwyfar, která je ale zamilovaná do Artušova prvního rytíře a nejlepšího přítele Lancelota. Když se jí stále nedaří porodit Artušovi syna a následníka trůnu, je přesvědčená, že je to Boží trest nejen za její hříšnou lásku, ale i za pohanské zvyklosti, které se na Artušově dvoře stále praktikují. Stává se proto stále fanatičtější křesťankou a přesvědčuje Artuše, aby pohanské tradice plně nahradil křesťanskými. To vede k nepřátelství mezi Kamelotem a Avalonem (stejně jako mezi Gwenhwyfar a Morgaine, které navíc obě milují Lancelota). Zatímco se rytíři Kulatého stolu vydávají hledat Svatý Grál, Mordred se pokusí uchvátit trůn, protože se snaží zachovat slábnoucí moc Avalonu za každou cenu. V konečné bitvě stojí proti sobě otec a syn - navzájem se zabijí a Morgaine odváží tělo svého bratra do Avalonu, který se čím dál více vzdaluje do mlh a na jeho místě stojí křesťanský kostel.\n\n\n\"Mlhy Avalonu\" jsou považovány za jedno z nejoriginálnějších a nejcitlivějších převyprávění artušovské legendy. Bradleyové se dostalo uznání především za přesvědčivé vykreslení hlavních postav, citlivé zobrazení pohanských tradic Avalonu a za to, že v jejím příběhu není pevná hranice mezi dobrem a zlem a pravda není jen na jedné straně. Isaac Asimov například označil tuto knihu za „nejlepší převyprávění artušovské ságy, které kdy četl“ a v roce 1984 dostaly \"Mlhy Avalonu\" cenu Locus Award za nejlepší fantasy román. Dlouho se také držely na prvních příčkách amerických žebříčků prodejnosti knih.\n\nTento román je ale také často kritizován jako feministická propaganda, protože ženy jsou zde zobrazeny jako silné a odhodlané postavy, na rozdíl od slabých a často bezradných mužů; mnoho křesťanů \"Mlhy Avalonu\" považuje za útok na jejich víru.\n\n<div class=\"references-small\">\n\n"}
{"id": "199860", "url": "https://cs.wikipedia.org/wiki?curid=199860", "title": "Maříž", "text": "Maříž\n\nMaříž () je vesnice na samém jihozápadě Moravy při hranicích s Čechami a rakouskou spolkovou zemí Dolní Rakousy. V roce 2011 zde trvale žilo sedm obyvatel. Maříž je částí Slavonic, rozkládající se asi 3 km západně od vlastního města. Vedle katastru Maříže bývala ještě pohraniční vesnice Léštnice, dnes již v důsledku událostí minulého století neexistující, jejíž katastrální území bylo původně exklávou Slavonic a po roce 1948 bylo připojeno k Maříži.\n\nVesnice se nachází na okraji České Kanady v překrásném kraji lesů, rybníků, malebných vesniček, kulturních památek a historických skvostů. První písemná zmínka o vesnici pochází z roku 1372. kdy markrabě Jan Jindřich udělil tvrz a ves Maříž Oldřichovi a Ješkovi bratřím z Olešné. Podle vceňovacího operátu žilo v Maříži v roce 1843 194 mužů a 235 žen v 64 domech a 99 domácnostech. Desátky byly odváděny statku Maříž a faře ve Starém Městě v Čechách. Na týdenní pondělní trhy se jezdilo z Maříže do Slavonic. Byl zde vrchnostenský pivovar, do kterého se chmel a ječmen dovážel ze Žatce. Byla zde i palírna, ve které se vyráběla pálenka z brambor. Z tehdejších živností jsou uváděny 1 šenkýř, 1 pekař, 1 kolář, 1 kovář, 1 krejčí a 1 kameník. Po okupaci pohraničí byla vesnice od října 1938 do května 1945 podřízena Landratu ve Waidhofenu a.d. Thaya.\n\nPodle statistiky počtu domů v Maříži bylo v roce 1880 68 domů a 340 obyvatel, v roce 1921 65 domů a 267 obyvatel, roku 1930 64 domů a 216 obyvatel, roku 1947 46 domů a 182 obyvatel, v roce 1950 48 domů a 189 obyvatel, roku 1970 24 domů a 77 obyvatel, a v roce 1982 15 domů a 45 obyvatel. Obec byla elektrifikována připojením na síť ZME Brno v roce 1931.\n\nV době po druhé světové válce se stala součástí pohraničního pásma, kdy se ves takřka vylidnila; v roce 1989 zde zůstala jen jedna cikánská rodina a pár starších lidí. Obec Maříž byla určena k likvidaci, proto byla obehnána kolem dokola dráty. Z většiny domů zde byly na počátku 90. let dvacátého století pouze ruiny. Dnes jsou dva domy znovu postaveny, některé opraveny a jiné chátrají dál. Do vesnice se velmi pomalu začal v jarních a letních měsících vracet život. Dnešní Maříž je známa především díky proslulé mařížské keramice, která lidem umožňuje namalovat si svůj hrníček. Přes všechno úsilí odsuzovatelů postupného vylidnění Maříže před rokem 1989 není už v současné době v Maříži ani ta jedna cikánská rodina a pár starších lidí. Domy, které ještě v obci zůstaly, si přestavěli movití umělci většinou z Prahy, navrátivší se z daleké ciziny po roce 1989, na rekreační chalupy a ve vsi bylo v roce 2016 hlášeno k trvalému pobytu pouze osm obyvatel v pěti usedlostech. Přičemž domů s čísly popisnými je ve vesnici evidováno 28 (od čísla 2 do 71). Restaurace s penzionem, která byla při keramické dílně nově vybudována, funguje alespoň v létě. Maříž leží na mnoha cyklistických okruzích, které okolo Slavonic v roce 2013 vznikly.\n\nDo roku 1849 byla Maříž součástí panství Dačice v Jihlavském kraji. V letech 1850 až 1855 byla ves podřízena politické pravomoci Podkrajského úřadu v Dačicích. Po vzniku smíšených okresních úřadů s politickou a soudní pravomocí byla v letech 1855 až 1868 podřízena Okresnímu úřadu v Dačicích. Když byly v roce 1868 veřejná správa a soudnictví opět odděleny, vrátila se pod politickou pravomoc Okresního hejtmanství v Dačicích, od roku 1919 okresní správy politické a od roku 1928 okresního úřadu v Dačicích. Od roku 1911 do roku 1938 byla podřízena Okresnímu soudu ve Slavonicích. Po okupaci pohraničí nacistickým Německem byla od října 1938 do května 1945 podřízena Landratu ve Waidhofenu a. d. T., říšská župa Dolní Dunaj a v soudnictví Amtsgerichtu ve Slavonicích. Po osvobození v květnu 1945 náležela pod Okresní národní výbor v Dačicích a v jeho rámci od roku 1949 pod nově zřízený Jihlavský kraj. Po územní reorganizaci v polovině roku 1960 byla Maříž s moravským Slavonickem začleněna pod správní okres Jindřichův Hradec. V roce 1964 byla Maříž v rámci integrace obcí sloučena se Slavonicemi. Po zrušení Okresního úřadu v Jindřichově Hradci spadá od roku 2003 pod pověřený Městský úřad v Dačicích.\n\nŠkola se v Maříži stala veřejnou v roce 1820. Vyučování probíhalo dlouho pouze po domech, posléze v provizorní školní budově, až v roce 1893 byla postavena nová jednotřídní škola. Až do roku 1945 se ve škole vyučovalo německy, neboť v Maříži převažovalo německé obyvatelstvo. Po osvobození bylo ve škole obnoveno vyučování, ale již v češtině, neboť německé obyvatelstvo bylo v roce 1945 a 1946 odsunuto. Ke zrušení školy z důvodu malého počtu žáků došlo v roce 1965 a žactvo bylo převedeno do Slavonic.\n\n\nV parku na konci vesnice se dříve nacházel zámek, přestavěný z původní barokní tvrze. Původní tvrz vznikla ve 14. století spolu se šlechtickým statkem, který byl v držení od roku 1353 Děpolta z Maříže. Později byl statek s tvrzí a okolím v majetku markraběte Jana, který jej roku 1372 dal v léno Oldřichu a Jaškovi z Olešné a od roku 1494 přešel do rodu Řečických. V letech 1717 byla tvrz přestavěna na barokní zámek Matyášem Jindřichem Butzem z Rolsberka, včetně založení parku. V polovině 19. století byl zámek novogoticky upraven. Za druhé světové války zde krátce byla umístěna Rudá armáda a poté finanční úřad. Následně byl zámek využíván jako kulturní zařízení. Po odsunu německého obyvatelstva a zřízení hraničního pásma zámek chátral a byl devastován. Ještě nějakou dobu sloužil jako garáže a sklad hnojiva slavonického statku, ale po rozšíření hraničního pásma v 70. letech byl postupně bourán.\n\nPodle dochovaných fotografií z roku 1920 měl zámek nepravidelný obdélníkový tvar s polygonálními věžemi v severozápadním a jihozápadním rohu. V protilehlých rozích byly věže okrouhlého tvaru. Dnes je torzo zámku obklopeno parkem. Péče o původní anglický park byla více než 50 roků zanedbávaná. Díky občanské iniciativě se podařilo park revitalizovat. Na základě veřejného plánování byla realizována záchrana parku respektující, jak jeho historickou podobu, tak jeho současnou přírodní hodnotu . Staré stromy, keřové a bylinné patro jsou významným biotopem v krajině Slavonicka, park tvoří ostrov v krajině ohraničený čtyřmi rybníky, dvěma potoky a mokřadem. Impozantní modřínová alej, skupina 300 let starých dubů a upravená kašna jsou místem, které opět slouží nejenom obyvatelům, ale i návštěvníkům Maříže a Slavonic k procházkám, k setkávání... Romantická součást parku torzo zámku je však oploceno, není zakonzervováno a jeho budoucnost je nejistá.\n\nJihovýchodně od zámku pod hrází Mlýnského, dnes Zámeckého rybníka, stával asi do poloviny 20. století bývalý mlýn a nedaleko něj i Mlýnský zámeček. Původně měl čp. 11a (čp. 11 měl sousedící mlýn), ale od roku 1936 dostal vlastní čp. 70. Jednalo se zřejmě o budovu obdélníkového tvaru cca 23 m × 12 m. Posledním majitelem před zestátněním byl Julius Hofmann. Zámeček zanikl zřejmě společně s mlýnem někdy v období po roce 1950, protože byl v tzv. nepřístupném pohraničním pásmu (\"za drátama\").\n\n\n\n"}
{"id": "199861", "url": "https://cs.wikipedia.org/wiki?curid=199861", "title": "Východní Alpy", "text": "Východní Alpy\n\nVýchodní Alpy (německy \"Ostalpen,\" rétorománsky \"Alps da l'ost,\" italsky \"Alpi Orientali,\" slovinsky \"Vzhodne Alpe)\" jsou jednou ze dvou geomorfologických provincií Alp. Za hranici mezi Západními a Východními Alpami se považuje linie od Bodamského jezera k údolí Rýna na východě Švýcarska, dále k průsmyku Splügen (údolí Valle Spluga) a dále na jih k jezeru Como. Východní Alpy se rozkládají na většině území Rakouska a Lichtenštejnska, v severovýchodní části Itálie, ve východní části Švýcarska, na jihovýchodě Německa a ve značné části Slovinska. Východní okraj Východní Alp tvoří Vídeňský les a Vídeňská pánev, které oddělují Alpy od Karpat, malou částí zasahují na území Maďarska.\n\nNejvyšší horou a jedinou čtyřtisícovkou Východních Alp je Piz Bernina (4 049 m) na hranicích Švýcarska a Itálie. Druhý nejvyšší je jihotyrolský Ortler (3 905 m) a třetí nejvyšší je Großglockner v pohoří Vysoké Taury (3 798 m).\n\nVýchodní Alpy mají symetrickou stavbu. Vnitřní krystalické pásmo je po obou stranách obklopeno úzkými břidličnými pásmy, za kterými následují široká vápencová pásma (Severní vápencové Alpy a Jižní vápencové Alpy). Na severu ještě následuje předalpské pásmo z flyše a pískovců. Při srovnání se Západními Alpami, jsou Východní Alpy nižší, širší a méně kompaktní. Jsou rozděleny výraznými podélnými údolími.\n\nBěhem würmského zalednění byly Východní Alpy sušší než Západní. Souvislá ledová pokrývka končila v oblasti rakouských Nízkých Taur. Díky tomu ve Východních Alpách přežila dobu ledovou řada druhů rostlin, které jinde vyhynuly a dnes jsou ve Východních Alpách endemické.\n\nČlenění vychází z klasifikace Alp v německy mluvících zemích a oblastech (méně ve Švýcarsku). Bylo publikováno v roce 1984 Rakouským alpským klubem, Německým alpským klubem a Jihotyrolským alpským klubem. Podle této klasifikace se Východní Alpy skládají celkem ze 75 horských pásem. 57 těchto horských skupin leží na území Rakouska, 23 se nachází v Itálii, 10 ve Švýcarsku, 7 na území Německa, 4 ve Slovinsku a jedna na území Lichtenštejnska a jedna na území Maďarska.\n\n"}
{"id": "199878", "url": "https://cs.wikipedia.org/wiki?curid=199878", "title": "Canadair CL-215", "text": "Canadair CL-215\n\nCanadair CL-215 byl prvním typem série letounů firmy Canadair Ltd. z Montréalu (od roku 1986 Bombardier Aerospace) přímo určených k hašení požárů. CL-215 je dvoumotorový celokovový obojživelný hornoplošný létající člun schopný startu z pevniny i vodní plochy. \n\nByl navržen na základě požadavků z protipožární vědecké konference z 9. prosince 1963 v Ottawě na nízkou letovou rychlost požadovanou pro protipožární letouny, schopnost pojmout maximální objem vody v co nejkratším čase a požadavku na krátkou vzletovou a přistávací dráhu. \n\nNa jaře 1965 již Canadair vystavoval na Pařížském aerosalonu první maketu obojživelného létacího člunu CL-215. Po celkovém tvarovém řešení v hydrodynamickém a aerodynamickém tunelu dostal CL-215 definitivní podobu v únoru 1966.\n\nPrvní vzlet CL-215 (CF-FEUX) byl proveden 23. října 1967 z letiště Cartierville u Montréalu, další dva stroje následovaly zanedlouho. První vzlet z vodní hladiny byl poprvé realizován 2. května 1968. O rok později byly první stroje dodány zákazníkovi do kanadské provincie Quebec. První export směřoval do Francie, Španělska a Řecka. \n\nKanadská firma Inntech Aviation Limited vyvinula pro CL-215 lehký rozprašovací systém k postřiku rostlinných kultur, který pokryje plochu 4400 hektarů během 25minutového letu. Tento stroj byl postupně nahrazován CL-415 s větší kapacitou vody a nižším časem k dotankování vody.\n\nÚdaje dle\n\n\n\nChorvatsko, Francie, Itálie, Kanada, Řecko, Španělsko, Thajsko, USA, Venezuela\n\n\n"}
{"id": "199880", "url": "https://cs.wikipedia.org/wiki?curid=199880", "title": "Pulangi", "text": "Pulangi\n\nPulangi také zvaná Mindanao (na dolním toku) je řeka na ostrově Mindanao na Filipínách. Je dlouhá 550 km. Povodí má rozlohu 16 000 km².\n\nPramení v horách na severu ostrova. Na horním a středním toku teče v hluboké dolině, která je porostlá subtropickými lesy. Na dolním toku protéká rozsáhlou bažinatou rovinou. Ústí do zálivu Iliana Celebeského moře, přičemž vytváří deltu.\n\nStejnoměrně vysoký vodní stav má po celý rok.\n\nNa dolním toku je možná vodní doprava. Poblíž ústí leží město Cotabato.\n"}
{"id": "199887", "url": "https://cs.wikipedia.org/wiki?curid=199887", "title": "Kácení", "text": "Kácení\n\nKácení stromu je jednou z dílčích operací při těžbě dříví. Dřevorubec musí během kácení vykonat mnoho jednotlivých pracovních úkonů náročných na samostatné rozhodování (určení směru pádu, úprava pracoviště a určení únikové trasy, úprava spodní části stromu, zářez, provedení hlavního řezu s ponecháním nedořezu, který zajišťuje určený směr pádu atd.).\n\nKaždý strom má jiný tvar, růst, vlastnosti (rozložení a tvar koruny, tvar kmene, oddenková hniloba) a i místa práce se vzájemně liší (poloha okolních stromů, terén, povětrnostní podmínky). Proto je nutné každý strom kácet teprve po uvážení konkrétní situace a důkladné obhlídce. Nejsnadnější případ je kácení rovného přímého stromu s pravidelnou korunou i kmenem. Těžiště takového stromu je v ose kmene. Normální stromy mají těžiště přibližně ve výšce 0,36–0,4 násobku výšky stromu. Strom, který má těžiště výše (po provedení zářezu a hlavního řezu) vyžaduje ke svému vychýlení a následnému přivození pádu méně síly – je méně stabilní. Čím je strom mohutnější (vyšší, silnější) tím větším tlakem působí na základu. Klínování i řezání je potom namáhavější než u stromů subtilnějších.\n\nV normálním případě si pracovník:\n\nPochopitelně existuje množství odlišných případů (nakloněné stromy, souše, velmi silné stromy, „dvojáky“, částečné vývraty…), které vyžadují specifický pracovní postup. Kácení je poměrně nebezpečná pracovní operace a proto legislativa vyžaduje od profesionálů kromě dalších požadavků také získání oprávnění pro práci s motorovou pilou (+ pravidelné proškolování a přezkušování).\n\nDřevorubec používá k těžbě různé pracovní prostředky. Od nejjednoduššího ručního dřevorubeckého nářadí (pily, sekery, klíny, přetlačné lopatky, dřevorubecké pásmo…) dospěl vývoj přes motorové pily a hydraulické nebo pneumatické klíny k těžebním strojům (harvestory a další mechanismy) odstraňujícím velkou část fyzicky náročné a nebezpečné práce. \n\nPo kácení pokračuje proces těžby dříví dalšími operacemi jako je odvětvování, sortimentace atd.\n\nRozlišuje se několik druhů kácení: \nJednoduché kácení – v běžných podmínkách, kdy je kolem káceného stromu dostatek prostoru, aby mohl volně padnout. \nRizikové kácení – kdy podmínky neumožňují skácení přímo na zem a je nutné jej postupně uřezávat.\n\nV ČR existuje poměrně přísná zákonná regulace kácení dřevin. Kácení dřevin rostoucích mimo les (na nelesních pozemcích) upravuje legislativně zejména zákon č. 114/1992 Sb., (O ochraně přírody a krajiny). Těžba dříví v lesích se řídí Zákonem o lesích (289/1995 Sb).\n\n\n"}
{"id": "199901", "url": "https://cs.wikipedia.org/wiki?curid=199901", "title": "Seret", "text": "Seret\n\nSeret může být:\n\n"}
{"id": "199903", "url": "https://cs.wikipedia.org/wiki?curid=199903", "title": "Ponávka", "text": "Ponávka\n\nPonávka je potok v Jihomoravském kraji, dlouhý 16,8 km.\n\nPramení v lesích severně od obce Vranov v okrese Brno-venkov, protéká Vranovem a Lelekovicemi a dále údolím Ponávky do Brna. Zde protéká jeho místními částmi Mokrá Hora, Řečkovice a Královo Pole, než poblíž bývalé dělnické kolonie podél Myslínovy ulice vstupuje do podzemí. Od tohoto místa dále se směr toku v historii dvakrát zásadně změnil.\n\nPůvodní tok procházel z Králova Pole soustavou rybníků okolo Červeného mlýna (nedaleko dnešního Nákupního centra Královo Pole), přes park Lužánky, náměstí 28. října, v trase ulic Příkop a Ponávka a kolem ulice Vlhké, kde do ní ústil Svitavský náhon. U Dornychu se do ní vléval Svratecký náhon. Nedaleko Zvonařky se Ponávka až do začátku 20. století vlévala do Svitavy, původně do jejího hlavního toku, který byl po regulaci v polovině 19. století změněn na vedlejší rameno. To bylo počátkem 20. století zčásti zasypáno a od Svitavy odděleno, takže Ponávka převzala jeho trasu a další necelé století tekla dále na jih a vlévala se u Komárova do Svratky.\n\nNa konci 19. století byla Ponávka v prostoru tehdejších předměstí (od Lužánek po soutok se Svrateckým náhonem) zatrubněna, v dalších letech byl tunel vodoteče prodloužen severním směrem až k dnešní železniční stanici Brno-Královo Pole. Do roku 1993 vedla Ponávka touto soustavou štol ve své původní trase až do Svratky. Tehdy byla vybudována nová, asi tři kilometry dlouhá podzemní štola CI, která odvádí vodu Ponávky od královopolského nádraží východním směrem, přibližně podél železniční trati Brno – Havlíčkův Brod, do Cacovického náhonu v Maloměřicích, tedy do řeky Svitavy. Do štoly C1 jsou též svedeny potoky přitékající do Brna od severu.\n\nU ulice Křenové se do původní Ponávky až do roku 1993 vléval Svitavský náhon, který po výstavbě štoly pod Lesnou a převedení jejího toku převzal její trasu jižně od centra města, včetně ústí do Svratky. Přestože vody Ponávky již tečou jinudy, je Svitavský náhon v oblasti Trnité a Komárova často nazýván stále Ponávkou, případně se pro něj používá i název Stará Ponávka.\n\nV rámci rekonstrukce Lužánek zde byl v roce 2005 dokončen nový vodní prvek – 320 metrů dlouhé umělé vodní koryto s jezírky, osazené vodními rostlinami a ozdobnými rybami. Vodoteč není s Ponávkou spojena, používá vlastní cirkulující vodu. Je vedena přibližně v historické trase Ponávky, aby připomínala její funkci v bývalém lužním parku.\n\n"}
{"id": "199905", "url": "https://cs.wikipedia.org/wiki?curid=199905", "title": "Atikové patro", "text": "Atikové patro\n\nAtikové patro je vysoká atika, jež má předstírat další, ve skutečnosti neexistující patro. Může mít jedno nebo více oken osvětlujících půdní prostor. Krajní okna bývají buď slepá (zazděná) nebo jsou s rámy a prosklená stejně jako střední okna, případně opatřená žaluziemi. Atikové patro se užívalo zejména v zaalpské renesanci, ale i v rokoku a v dalších slozích.\n\nNa ilustračním obrázku je v levém i pravém krajním okně dobře vidět cihelné zdivo, druhý představuje vysokou atiku se slepými okny.\n"}
{"id": "199906", "url": "https://cs.wikipedia.org/wiki?curid=199906", "title": "Polárník", "text": "Polárník\n\nPolárník je cestovatel nebo objevitel, který působí především v polárních oblastech Země (Arktida nebo Antarktida) a tam získává nové vědomosti o topografii, klimatu, flóře nebo fauně.\n\nVzhledem k celkovým poměrům v polárních oblastech při výpravách do těchto končin nešlo ani tak o dobývání nebo kolonizaci území, ale především o rozšiřovaní poznání a o překonávání obtíží spojených s pobytem v mrazivé pustině. Velmi známý je souboj o dobytí Jižního pólu mezi Amundsenem a Scottem v roce 1912. Scott dorazil na Jižní pól až jako druhý a při zpáteční cestě s celou svou výpravou zahynul. Polárníci vždy musí více než nepřízeň domorodců překonávat především nepřízeň mimořádně drsného klimatu a počasí.\n\n\n"}
{"id": "199908", "url": "https://cs.wikipedia.org/wiki?curid=199908", "title": "Pavlína Wolfová", "text": "Pavlína Wolfová\n\nPavlína Wolfová, rozená Pavlína Spálená (* 22. prosince 1971 Praha), je česká redaktorka a moderátorka.\n\nAbsolvovala Fakultu sociálních věd Univerzity Karlovy, v letech 1991–1992 pracovala jako elév v Lidových novinách. Působila v domácím a později i zahraničním zpravodajství České televize. V roce 1996 byla reportérkou pořadu TV Nova \"Na vlastní oči\". Ve stejné televizi pak od roku 1997 měla vlastní talkshow, \"Áčko\". Od roku 2000 moderuje pro Český rozhlas – ČRo 1 – Radiožurnál pořady \"Nad věcí\", \"BonaDea\" a \"Radiofórum\". Na stejné stanici ji pak můžeme slyšet v relaci \"Děti vám to řeknou\". V současné době je redaktorkou časopisu Týden.\n\nJe dcerou zpěváka Petra Spáleného a herečky Pavlíny Filipovské. Je rovněž vnučkou herce Františka Filipovského. Podruhé byla vdaná za podnikatele Jana Bubeníka. S Bubeníkem mají dvě děti (Matildu a Matouše).\n"}
{"id": "199909", "url": "https://cs.wikipedia.org/wiki?curid=199909", "title": "Seret (přítok Dněstru)", "text": "Seret (přítok Dněstru)\n\nSeret ( ) je řeka na západní Ukrajině (Lvovská a především Ternopilská oblast. Je 248 km dlouhá. Povodí má rozlohu 3900 km².\n\nPramení v Podolské vysočině v nadmořské výšce 400 m. Na horním toku se jmenuje Pravý Seret. Ústí zleva do Dněstru.\n\nZdrojem vody jsou převážně sněhové srážky. Průměrný průtok vody ve vzdálenosti 77 km od ústí činí 12 m³/s. Ledy se na řece objevují od poloviny listopadu do začátku dubna, ale ne každý rok.\n\nNa řece bylo vybudováno osm malých vodních elektráren a u nich vnikly přehradní nádrže. Větší města, jimiž řeka protéká, jsou Ternopil, Terebovlja a Čortkiv.\n\nV roce 1916 probíhaly na březích řeky boje I. světové války.\n"}
{"id": "199910", "url": "https://cs.wikipedia.org/wiki?curid=199910", "title": "Obra", "text": "Obra\n\nObra je řeka v Polsku, která protéká Velkopolským a Lubušským vojvodstvím. Je to levý přítok Warty. Je dlouhá 164 km. Povodí má rozlohu 2 758 km².\n\nTeče po rovině v široké bažinaté dolině. Vytváří mnoho průtoků a ramen. V důsledku bifurkace je část vody (40 %) odváděna řekou Obrzyca přímo do Odry.\n\nNa řece leží města Krzywin, Kościan, Kargowa, Zbąszyń, Trzciel, Międzyrzecz, Bledzew a Skwierzyna.\n"}
{"id": "199911", "url": "https://cs.wikipedia.org/wiki?curid=199911", "title": "DVCPRO P2", "text": "DVCPRO P2\n\nDVCPRO P2 (kde P2 je zkratka za Profesionální Plug-in) je profesionální formát digitálního videa představené firmou Panasonic v roce 2004, speciálně 'šité na míru' aplikacím v elektronickém zpravodajství (Electronic News Gathering - ENG). Obnáší nelineární, bezpáskový záznam streamů DVCPRO a DVCPRO50 na paměťové karty typu solid state flash. Záznam na P2 ve formátu DVCPRO HD je možný například u kamery Panasonic AG-HVX200. Karta P2 je v podstatě RAID paměťových karet SD s moderním řadičem integrovaném do slitého PCMCIA rozhraní, takže přenos dat stoupá spolu s kapacitou paměti. Tento systém zahrnuje kamery, sloty jakožto zasouvatelnou náhradu za videorekordéry a speciální 5¼\" počítačovou jednotku pro integraci přímého přístupu se systémy NLE. Tyto karty mohou být též použity tam, kde je k dispozici slot PCMCIA, jako tomu je u většiny notebooků, jako normální disková jednotka (i když, před tím musí být nahrán klientský softwarový řadič).\n\nVzhledem k tomu, že kapacita karet P2 je relativně malá (v lednu 2006 byly dostupné karty s kapacitami 2 GB, 4 GB a 8 GB), kamery, decky a jednotky mají více slotů; s možností rozšířit nahrávání přes všechny sloty. Tímto se čas pro záznam násobí, což umožňuje až 80 minut na čtyřech 4GB kartách v běžném režimu 25 snímků/s v DVCPRO. Na karty je zaznamenáváno postupně; když jedna karta je plná, může být vyměněna za novou, zatímco se nahrává na jinou. To umožňuje nahrávat neomezeně dlouho (při dostatku prázdných karet). Pokud je karta částečně plná, deck bude nahrávat jen do okamžiku, kdy se zaplní. Na rozdíl od pásků není možné volně přehrát dříve pořízené záznamy - tyto musejí být ručně smazány.\nPrvní emise tohoto vybavení vydané firmou Panasonic, které používají formát P2, zahrnovalo AJ-SPX800, studiový rekordér AJ-SPD850, AJ-PCD10 a samotné paměťové karty - AJ-P2C004 (4 GB) a AJ-P2C002 (2 GB).\n\n\n\n"}
{"id": "199912", "url": "https://cs.wikipedia.org/wiki?curid=199912", "title": "Gymnázium J. K. Tyla", "text": "Gymnázium J. K. Tyla\n\nGymnázium J. K. Tyla je královéhradecká střední škola sídlící v historické budově na Tylově nábřeží navržené architektem Josefem Gočárem. Vystudovalo na ní několik významných osobností.\n\nGymnázium je pokračovatelem latinských městských škol, první zmínku o nich lze nalézt v roce 1362. Postupem času se výuka transformovala v jezuitské gymnázium a později státní rakouské gymnázium, které poslední desítky let své existence bojovala s nedostatkem prostor.\n\nBylo třeba postavit novou budovu pro tehdy už československé gymnázium. Bylo rozhodnuto, že se stane součástí školního bloku na labském nábřeží, byla zařazena do městského regulačního plánu a v letech 1925–1927 vystavěna na základě návrhu architekta Josefa Gočára. Vyučování v tehdejším Rašínově gymnáziu začalo 1. května 1927.\n\nSeznam ředitelů školy od roku 1936:\n\n\n\n\n\n\nJakub Hron Metánovský, fyzik, spisovatel, filosof, vynálezce a tvůrce roztodivných jazykových novotvarů, působil na hradeckém gymnáziu přibližně pětadvacet roků, od sedmdesátých do devadesátých let devatenáctého století, jako učitel matematiky a fyziky.\n\nPaedDr. Přemysl Šedivý († 6. června 2014) byl na škole profesorem fyziky, matematiky a deskriptivy od roku 1968 do roku 2006. Napsal několik středoškolských učebnic fyziky, organizoval celorepublikovou fyzikální olympiádu.\n\nVýznamná česká literátka (básnířka) Mgr. Lenka Chytilová na škole učila v letech 1992 až 2011 český jazyk a literaturu. V roce 2011 odešla do důchodu.\n\nBudova gymnázia byla vystavěna v letech 1925–1927 na základě projektu architekta Josefa Gočára. Stylově ji lze zařadit k počátkům konstruktivismu v moderní české architektuře. Budova kombinuje režné zdivo s cementovými omítkami a charakterizuje ji třípatrový monumentální vstup, který se před studenty i návštěvníky jakoby rozevírá. Do budovy se vstupuje po trojbokém schodišti, před nímž je na 6 m vysokém sloupu umístěna bronzová socha \"Vítěz\" od sochaře Jana Štursy. Mohutné průčelí s lizénami je zakončeno římsou, vedle vstupu jsou dvě pamětní desky a na vlysu přímo nad ním je nápis „Gymnázium J. K. Tyla“. Z tohoto vstupního bloku vybíhají dvě dvoupatrová křídla členěné horizontálními římsami. Okna jsou čtyř- nebo šestikřídlová. Na jižním křídle je u země umístěn znak československé republiky od sochaře Otto Gutfreunda s letopočtem výstavby. Na severní křídlo navazuje tělocvična, samostatně pak stojí vila ředitele.\n\nVzhledem ke špatnému stavu budovy gymnázia přistoupilo vedení školy v roce 2011 k rekonstrukci historické budovy za přispění města Hradce Králové a fondů Evropské unie. Doba rekonstrukce se odhadovala na 15 měsíců, po tuto dobu, tedy od poloviny listopadu 2011, byli studenti přestěhováni do budovy na Pospíšilově třídě, kde byl v minulosti Ústav hluchoněmých. Tato budova byla pro účely školy rovněž rekonstruována, její stav však byl i tak pouze provizorní a k dalším fázím rekonstrukce mělo být přistoupeno po návratu studentů gymnázia do původní budovy.\n\nNa škole se učí šest set studentů rozdělených do dvaceti tříd. V každém ročníku je tedy pět tříd (označených písmeny A – E). V současnosti nabízí škola vzdělávání pouze ve třídách se všeobecným zaměřením, nicméně ve druhém ročníku volí žáci významnou profilaci. Buď směrem společnost, nebo směrem příroda.\n\nŠkola disponuje třemi počítačovými učebnami, všechny třídy jsou vybaveny dataprojektorem a počítačem. V rámci vyučování fyziky se v laboratoři fyziky využívají počítače se soustavou ISES.\n\nŠkolní hřiště bylo před několika lety rekonstruováno, mimo ně mají žáci k sportovnímu vyžití k dispozici dvě tělocvičny a posilovnu.\n\nSoučástí školy je školní jídelna, která vaří dotované obědy studentům a profesorskému sboru a nedotované obědy komukoliv jinému. V současné době navštěvují zdejší jídelnu i studenti a profesoři Obchodní akademie.\n\n\n"}
{"id": "199918", "url": "https://cs.wikipedia.org/wiki?curid=199918", "title": "P2", "text": "P2\n\nSpojení písmene P a číslice 2 může mít různé významy:\n\n\"P2\"\n\n\"P-2\"\n"}
{"id": "199921", "url": "https://cs.wikipedia.org/wiki?curid=199921", "title": "Belmopan", "text": "Belmopan\n\nBelmopan je hlavní město Belize.\n\nV roce 2006 zde podle sčítání žilo kolem 15 000 obyvatel. Jméno Belmopan bylo uměle vytvořeno ze slov \"Belize\" a \"Mopan\" (místní řeka). Město leží v nadmořské výšce 76 metrů.\n\nRoku 1961 hurikán Hattie zničil tehdejší hlavní město Belize City. V následujících letech belizská vláda usilovala o získání stavebních pozemků a příslušných finančních prostředků na stavbu nového hlavního města. Město, nazvané Belmopan, bylo vybudováno v geografickém středu země, 80 km jihozápadně od přístavu Belize City. První etapa výstavby byla dokončena v roce 1970. Do nového hlavního města postupně přesídlily všechny úřady a posléze i četné obchodní organizace.\n"}
{"id": "199924", "url": "https://cs.wikipedia.org/wiki?curid=199924", "title": "Tyranovití", "text": "Tyranovití\n\nTyranovití (\"Tyrannidae\") jsou jednou z největších ptačích čeledí, která celkem zahrnuje přes 100 rodů a více než 400 druhů pěvců. Jsou to ptáci Nového světa, hojní v Severní i Jižní Americe, v Evropě se nevyskytují.\n\nTyranovití tvoří různorodou čeleď ptáků různého zbarvení i velikosti. Živí se převážně hmyzem, významné rozdíly existují i ve způsobu jeho lovu – některé druhy číhají na vyvýšeném místě, jiné jej loví v letu, pátrají po něm ve skulinách nebo hledají na zemi. Větší druhy chytají i drobné obratlovce nebo vybírají hnízda jiných ptáků, naopak někteří další tyrani jsou specializovaní na pojídání rostlin.\n\nŽijí v trvalých párech a agresivně si brání svůj hnízdní okrsek, z něhož vyhánějí i větší ptáky. Typicky staví zavěšená hnízda zvoncovitého tvaru, jsou však známa i otevřená miskovitá hnízda a některé druhy hnízdí v dutinách stromů. Samice snáší 2–3 vejce.\n\nDruhy obývající chladné oblasti jsou tažné.\n\nV češtině má většina rodů tyranovitých rodové jméno tyrančík, méně často tyran, tyranovec nebo tyránek.\n\n"}
{"id": "199933", "url": "https://cs.wikipedia.org/wiki?curid=199933", "title": "Ivanofrankivská oblast", "text": "Ivanofrankivská oblast\n\nIvanofrankivská oblast ( [Ivano-frankivs’ka oblasť]) je samosprávná jednotka Ukrajiny ležící v jihozápadní části země. Hlavním městem je Ivano-Frankivsk. Oblast byla zřízena 4. ledna 1939 a do roku 1962, kdy bylo její hlavní město přejmenováno, nesla název \"Stanislavská oblast\".\n\nOblast leží v historickém regionu Halič a její součástí je i Pokutí a Huculsko. Její jihozápadní hranici tvoří hřeben Karpat s nejvyšší ukrajinskou hora Hoverla (2061 m). V Karpatech pramení řeka Prut. Severovýchodní hranici částečně tvoří řeka Dněstr. Š\n\nNásledující tabulka podává přehled všech měst a větších sídel městského typu (kurzívou). Tučně jsou vyznačena města oblastního významu.\n\n"}
{"id": "199935", "url": "https://cs.wikipedia.org/wiki?curid=199935", "title": "Pilica", "text": "Pilica\n\nPilica je řeka v jižním Polsku, která protéká Mazovským, Lodžským a Slezským vojvodstvím. Je dlouhá 342 km. Povodí má rozlohu 9 244 km².\n\nPramení na Krakovsko-čenstochovské juře a teče převážně po rovině. Ústí zleva do Visly.\n\n\nPrůměrný průtok vody v ústí činí přibližně 40 m³/s. Nejvyšší průtok je na jaře.\n\nVodní doprava je možná od města Tomaszów Mazowiecki.\n\nNa řece leží města Tomaszów Mazowiecki, Pilica, Nowe Miasto nad Pilicą, Sulejów, Szczekociny, Koniecpol, Przedbórz, Żarnowiec, Spała, Inowłódz, Białobrzegi a Warka.\n"}
{"id": "199936", "url": "https://cs.wikipedia.org/wiki?curid=199936", "title": "Apomorfie", "text": "Apomorfie\n\nApomorfie, neboli odvozený znak, je vlastnost organismu nebo skupiny organismů, která se nevyskytovala u jejich předků. Apomorfie je tudíž něco, co vzniklo v průběhu evoluce, je vlastní daným organismům a vyskytuje-li se u několika skupin organismů najednou, naznačuje jejich příbuznost.\n\nExistují dva stupně typy:\n\n\nApomorfie jsou cenné při kladistické rekonstrukci a fylogenetice.\n\n"}
{"id": "199937", "url": "https://cs.wikipedia.org/wiki?curid=199937", "title": "Daňové identifikační číslo", "text": "Daňové identifikační číslo\n\nDaňové identifikační číslo (DIČ) je jednoznačná identifikace daňového subjektu (plátce nebo poplatníka). Každý daňový subjekt má své daňové identifikační číslo, které mu přidělí správce daně (finanční úřad) poté, co se daňový subjekt zaregistroval. Daňové identifikační číslo je charakterizováno dvěma písmeny, která znamenají kód země, a za nimi následuje číslo plátce daně.\n\nPomocí DIČ daňový poplatník sděluje správci daně svou totožnost. Proto musí DIČ uvádět při každé komunikaci se správcem daně. Zvlášť důležité je DIČ pro správnou identifikaci plateb odváděných finančnímu úřadu.\n\nKromě toho se DIČ používá i pro identifikaci plátců DPH. DIČ identifikuje plátce v rámci celé Evropské unie (v rámci EU je anglicky nazýváno VAT ID). Evropská komise také nabízí službu pro kontrolu správnosti DIČ, VAT Information Exchange System (VIES). V České republice Registr plátců DPH vede a zpřístupňuje na svých stránkách Finanční správa, a to včetně informace, zda jde o nespolehlivého plátce.\n\nPlátci DPH jsou povinni uvádět své DIČ na všech svých daňových dokladech.\n\nDIČ obsahuje kód státu (CZ) a kmenovou část, kterou tvoří obecný identifikátor. U fyzické osoby rodné číslo, popř. jiný obecný identifikátor, stanoví-li tak zvl. zákon. U právnické osoby identifikační číslo osoby. Není-li obecný identifikátor daňovému subjektu přidělen, přidělí správce daně vlastní identifikátor – výtažek odst. 3 § 130 zákona č. 280/2009 Sb. daňového řádu.\n\nObdobná daňová identifikační čísla existují v dalších státech EU: \n\n"}
{"id": "199940", "url": "https://cs.wikipedia.org/wiki?curid=199940", "title": "Irská lavice", "text": "Irská lavice\n\nIrská lavice je jedna z překážek v dostihovém sportu (např. Velká Pardubická steeplechase). Jedná se o umělou teréní nerovnost (malý příčný hliněný val), ale koně z ní mají často strach, protože je šikmá a špatně se po ní sestupuje a koně za ni nevidí. V kurzu Velké pardubické se jedná o překážku číslo 5, kterou koně překonávají na počátku závodu bezprostředně za Velkým Taxisovým příkopem.\n\nV současnosti je zařazena i do kurzu Ceny Labe, ale z opačné strany, s čímž mají koně ještě větší problém než normálně. Při pozdějším pokusu přeskočit tuto překážku zahynul vítěz Velké Pardubické z roku 1973 anglický kůň Stephen's Society.\n"}
{"id": "199943", "url": "https://cs.wikipedia.org/wiki?curid=199943", "title": "Přemše", "text": "Přemše\n\nPřemše ( ) je řeka v jižním Polsku, která protéká Malopolským a Slezským vojvodstvím. Je to levý přítok Visly. Od soutoku zdrojnic dlouhá 24 km (od pramene Černé Přemše 88 km). Povodí má rozlohu 2 100 km².\n\nVzniká soutokem Černé Přemše (\"Czarna Przemsza\") a Bílé Přemše (\"Biała Przemsza\"), kde se kdysi stýkaly hranice tří říší (Trojmezí tří císařů). Protéká v kanalizovaném korytě po území Hornoslezské černouhelné pánve. Tok řeky je regulovaný jezy.\n\nPrůměrný průtok vody činí přibližně 20 m³/s.\n\nVyužívá se k zásobování průmyslových závodů vodou a k dopravě černého uhlí.\n\nNa řece leží města Myslovice, Jaworzno, Chełmek a Sosnovec.\n"}
{"id": "199946", "url": "https://cs.wikipedia.org/wiki?curid=199946", "title": "FO", "text": "FO\n\nSpojení písmen F a O může mít různé významy:\n\n\n\n"}
{"id": "199947", "url": "https://cs.wikipedia.org/wiki?curid=199947", "title": "Vojtěch Kodet", "text": "Vojtěch Kodet\n\nCyril Vojtěch Kodet OCarm Th.D. (* 20. května 1956, Malý Beranov) je český římskokatolický kněz, teolog, generální delegát Karmelitánského řádu v České republice, bývalý exorcista, exercitátor, autor české duchovní literatury a přednášek na kazetách.\n\nPo absolvování sedmiletého gymnázia v Jihlavě vystudoval teologii a roku 1982 byl vysvěcen na kněze. Již na začátku svých teologických studií se seznámil s činností karmelitánského řádu, který působil v době komunistického režimu v podzemí. Členem řádu se stal v roce 1976. Začátkem osmdesátých let se přiblížil začínajícímu hnutí charismatické obnovy (CHO), nyní je členem jeho národního týmu.\nPo vysvěcení na kněze působil jako kaplan v brněnské diecézi (Pozořice, Jedovnice, Brno-Zábrdovice a Velké Meziříčí). V roce 1988 byl ustanoven farářem ve farnostech Biskupice a Radkovice u Hrotovic. \n\nV roce 1990 se stal prvním převorem a novicmistrem obnoveného kláštera karmelitánů v Kostelním Vydří u Dačic, současně sloužil jako farář v Kostelním Vydří a dvou přilehlých farnostech. Od roku 1989 byl také konzultorem a členem kněžské rady při brněnském biskupství. V roce 1991 stál společně s Janem Fatkou u zrodu Karmelitánského nakladatelství.\n\nOd roku 2000 studoval spirituální teologii na Papežském institutu spirituality Teresianum v Římě, v roce 2005 obhájil doktorát z teologie. Od roku 2002 externě vyučuje na Cyrilometodějské teologické fakultě Univerzity Palackého v Olomouci. Od roku 2003 je generálním delegátem (představeným) Řádu bratří blahoslavené Panny Marie Karmelské (karmelitánů) v České republice. Kromě toho se věnuje přednáškové a formační činnosti (mj. i ve spolupráci s TV NOE), duchovnímu doprovázení, vedení exercicií či přípravě akcí charismatické obnovy (CHO) – například táborů pro mládež JUMP.\n\nJako exorcista přestal působit podle svých slov proto, že „nemůže dělat vše“ – je představeným bratří karmelitánů, dává exercicie, vyučuje a slouží jako každý jiný kněz. Když je potřeba, modlí se za rozvázání od působení zlého, což může dělat každý kněz, ale nepoužívá už takzvaný slavný exorcismus, k němuž je třeba pověření biskupa. V roce 2011 s ním Jan Rendl v rámci studia na FAMU natočil krátký film Zkušenost exorcisty, v němž Kodet líčí svoji zkušenost; snímek je proložený citacemi z knihy \"Zkušenosti exorcisty\" od Raula Salvucciho, která vyšla v Karmelitánském nakladatelství v roce 1999.\n\nSeznam Kodetových vydaných publikací:\n\n\n\n"}
{"id": "199948", "url": "https://cs.wikipedia.org/wiki?curid=199948", "title": "Noteć", "text": "Noteć\n\nNoteć je řeka v západním Polsku, která protéká Kujavsko-pomořským, Velkopolským a Lubušským vojvodstvím. Jde o pravostranný přítok Warty. Je dlouhá 361 km. Rozloha jejího povodí činí 17 200 km².\n\nNa horním toku protéká přes jezero Gopło. Níže teče převážně v dolině, která je pozůstatkem odtoku ledovcových vod. Do Warty ústí v Santoku.\n\nPrůměrný průtok vody v ústí činí 72 m³/s.\n\nVodní doprava je možná v délce 274 km. Je to umožněno i díky četným plavebním komorám. Je spojena Bydhošťským průplavem s řekou Vislou.\n\nNa řece leží města Kruszwica, Inowrocław, Łabiszyn, Nakło nad Notecią, Ujście, Czarnków a Drezdenko.\n"}
{"id": "199960", "url": "https://cs.wikipedia.org/wiki?curid=199960", "title": "Meklenburská jezerní plošina", "text": "Meklenburská jezerní plošina\n\nMeklenburská jezerní plošina ( ) je nížinatá jezerní plošina na severovýchodě Německa, rozkládající se převážně na území německé spolkové země Meklenbursko-Přední Pomořansko. Společně s Mazurskou a Pomořanskou jezerní plošinou tvoří tři velké jezerní plošiny jižně od Baltského moře. Meklenburská jezerní plošina je odvodňována řekami Havolou, Eldou a Labem do Severního moře. Náleží sem například jezera Müritz (plocha 117 km²), Kölpinsee (20 km), Fleesensee (11 km²), Plauer See (39 km²) a Schwerinské \"(či Zvěřínské)\" jezero (63 km²).\n"}
{"id": "199961", "url": "https://cs.wikipedia.org/wiki?curid=199961", "title": "Mistrovství světa v sudoku 2007", "text": "Mistrovství světa v sudoku 2007\n\nMistrovství světa v sudoku 2007 se konalo v Praze v Top hotelu ve dnech 28. března až 1. dubna.\n\nZúčastnilo se jej cca 150 hráčů ze 30 zemí. Česko reprezentovali Robert Babilon, Petr Nepovím, Jakub Ondroušek, Pavel Pellar, Vendula Šíchová a Jana Tylová, nehrajícím kapitánem českého týmu byl Marek Čierny.\n\n\n\n"}
{"id": "199965", "url": "https://cs.wikipedia.org/wiki?curid=199965", "title": "Mosty na Císařský ostrov", "text": "Mosty na Císařský ostrov\n\nNa Císařský ostrov vedou tři mosty přes plavební kanál, který ostrov odděluje od bubenčského břehu a Podbaby, a před svým zřícením na konci roku 2017 sem z trojského břehu vedla i Trojská lávka. Přes severní cíp ostrova má vést plánovaný most Podbaba–Troja.\n\nZřejmě roku 1703 byl postaven dřevěný můstek u Císařského mlýna, kam tehdy ostrov v meandru Malé říčky dosahoval. Nejpozději při regulaci řeky a výstavbě plavebního kanálu v letech 1899–1910 tento můstek zanikl.\n\nNovým spojením do Královské obory se stal železný silniční most poloparabolické konstrukce. Jeho délka byla 24 m, šířka 6 m a podjezdná výška 5,4 m. Do provozu byl předán 18. prosince 1901. Tento most byl v roce 2005 jako už dosti zchátralý zbořen a v roce 2006 byl nahrazen novým mostem. Vozovka se rozšířila na 7 m, chodníky po obou stranách na 2,5 m. Vozovka byla od hladiny vody zvýšena o 1,3 m. Podjezdná výška činí 5,3 m. Po mostě vede oblíbená vycházková trasa do zoologické i botanické zahrady.\n\nDále po proudu jsou dva mosty, které jsou spojeny s odpadovým hospodařením města.\n\nPrvní z nich byl postaven asi ve druhé polovině 70. let pro obsluhu nové Ústřední čistírny odpadních vod (postavena roku 1967). Průchod přes tento most bývá příležitostně (o víkendech) umožněn cyklistům a pěším.\n\nDruhý z nich sloužil pro úzkorozchodnou dráhu, která vyvážela kal z původní čistírny v Bubenči (dokončena roku 1905, dnes Ekotechnické museum). Po výstavbě nové čistírny byly koleje odstraněny a most ještě nějakou dobu sloužil. Dnes již není používán.\n\n"}
{"id": "199966", "url": "https://cs.wikipedia.org/wiki?curid=199966", "title": "Żelechów", "text": "Żelechów\n\nŻelechów [želechuf] je město ležící ve východním Polsku mezi Varšavou (85 km) a Lublinem (85 km). V roce 2008 mělo 4 105 obyvatel . První zmínka pochází z roku 1282. Městská práva získal Żelechów roku 1447.\n\n"}
{"id": "199972", "url": "https://cs.wikipedia.org/wiki?curid=199972", "title": "Rino Gaetano", "text": "Rino Gaetano\n\nSalvatore Antonio Gaetano, známý pod pseudonymem Rino Gaetano (29. října 1950, Crotone – 2. června 1981, Řím), byl italský skladatel, textař, zpěvák a také herec.\n\nKdyž mu bylo deset, přestěhoval se s rodiči z Crotone do Říma a později se zde rozhodl zůstat po celý život. Roku 1974 vychází jeho první album, Ingresso libero. Album nebylo nijak zvlášť úspěšné, ale dopředu charakterizovalo, jaký styl bude provázet jeho krátkou kariéru. Úspěch přišel o rok později se singlem \"Ma il cielo è sempre più blu\". Roku 1978 se zúčastnil soutěže Festival Sanremo, kde s písní \"Gianna\" skončil třetí a jako single se \"Gianna\" stala bestsellerem na několik týdnů. Roku 1981 zahraje roli ve filmu Pinocchio režiséra Carmelo Bene.\n\nDne 2. června stejného roku, jen pár dní před svou svatbou, zemřel Gaetano po autonehodě, při níž se svým Volvo 343 vrazil do kamionu na rohu římských ulic via Nomentana a via XXI aprile. Po srážce Gaetano stále žil, avšak nepřežil převoz z páté do šesté nemocnice, jelikož ho nikde nedokázali ošetřit. Byl pohřben na hřbitově Verano.\n\n\n\n"}
{"id": "199973", "url": "https://cs.wikipedia.org/wiki?curid=199973", "title": "Pyhäjoki (řeka v provincii Severní Pohjanmaa)", "text": "Pyhäjoki (řeka v provincii Severní Pohjanmaa)\n\nPyhäjoki je řeka ve střední části Finska (provincie Severní Pohjanmaa). Je 166 km dlouhá. Povodí má rozlohu 3750 km².\n\nŘeka odtéká z jezera Pyhäjärvi. V jejím korytě se nachází mnoho peřejí. Ústí do Botnického zálivu Baltského moře.\n\nZdroj vody je převážně sněhový. Průměrný průtok činí přibližně 30 m³/s. Maxima dosahuje na přelomu jara a léta. Zamrzá od listopadu do března.\n\nŘeka je splavná.\n"}
{"id": "199974", "url": "https://cs.wikipedia.org/wiki?curid=199974", "title": "Pyhäjoki", "text": "Pyhäjoki\n\nPyhäjoki může znamenat:\n"}
{"id": "199975", "url": "https://cs.wikipedia.org/wiki?curid=199975", "title": "Opilost", "text": "Opilost\n\nOpilost neboli opojenost či též ebrieta je stav, který vzniká po intoxikaci alkoholem.\n\nTypická je pro ni nadnesená nálada, bývá zvýšené sebevědomí, zvýšená hovornost, podnikavost, zvýšená družnost, zmenšují se sociální zábrany. Je zde ale porucha pozornosti (to je jeden z důvodů, proč v opilosti častěji dochází k dopravním nehodám). Může se ovšem objevit i agresivní chování. Při větší opilosti bývají poruchy chůze - chůze o široké bázi, pády, zarudlé spojivky.\n\nPři intoxikaci alkoholem dochází k přímému ovlivnění neurotransmiterů (útlum dopaminergní, serotoninergní a taurinergní aktivity, potlačení inhibičního vlivu GABA, stoupá aktivita glutamátu). Přesný mechanismus, jimž tyto interakce přispívají k pocitu uspokojení, není jasný. Vyvolání tendence pro opakování příjmu alkoholu lze teoreticky vysvětlit účinky změněné aktivity GABAergního a glutamátergního systému na uvolňování dopaminu v mezolimbické dopaminové dráze. Za somatické poškození neuronů je pak zodpovědné hromadění metabolitů alkoholu - zejména acetaldehydu.\nObecně dle množství alkoholu v krvi lze rozdělit opilost do několika stádií:\n\nNutno ovšem dodat, že individuální snášenlivost je velmi široká. Trénovaní jedinci (tj. jedinci na vrcholu tolerance) jsou schopni i s hladinou alkoholu blížící se 3 ‰ působit v kontaktu s okolím zcela nenápadně a z opilosti je usvědčí až dechová zkouška či toxikologické vyšetření krve. Řidič Milan Čurda řídil v květnu 2015 svůj fekální vůz údajně s téměř 7,9 ‰ alkoholu v krvi a přestože Jan Podlaha, primář protialkoholní záchytné stanice v Praze na Bulovce, prohlásil, že 7,9 ‰ není možných a že i člověk, který umí pít a je od dětství zvyklý na pití, by při takové hodnotě byl v těžkém bezvědomí, ředitel semilské dopravní policie Milan Čermák, Policejní mluvčí Soňa Šídová i Milan Krejza z městského úřadu v Semilech však výsledek měření obhajovali. Čurdova obhajoba, že s 8 ‰ alkoholu v krvi by musel být dávno mrtvý, soud o jeho nevině nepřesvědčila. Již v dubnu 2005 byl Čurda policejní hlídkou při jedné z bezpečnostních akcí Kryštof v Lomnici nad Popelkou zastaven poté, co kličkoval po silnici osobním vozem značky Lada (navíc s propadlou technickou prohlídkou, a po pozitivní dechové zkoušce byl převezen k testování krve, kde mu bylo krevní zkouškou naměřeno 4,19 ‰.\n\n\"Patická opilost\" (patická ebrieta) je abnormální reakce na požitý alkohol, při které dochází k rozvoji výrazné psychopatologické symptomatiky, v níž kardinální roli hraje kvalitativní porucha vědomí pod obrazem mrákotného stavu (obnubilace). Mohou se vyskytovat bludy a halucinace, včetně dalšího chorobného jednání s psychotickou motivací (která je v rozporu s premorbidní osobností), často s agresí zaměřenou na okolí (heteroagrese) i na sebe sama (autoagrese). Stav odeznívá po minutách až hodinách, končí spánkem. Na stav si postižený obvykle nepamatuje (amnézie). V případě trestné činnosti páchané v patické ebrietě je snížená trestní odpovědnost postiženého, patická ebrieta může být i důvodem ke zproštění viny (exkulpaci).\n\n\n\n"}
{"id": "199989", "url": "https://cs.wikipedia.org/wiki?curid=199989", "title": "Statická rovnováha", "text": "Statická rovnováha\n\nStatická rovnováha je taková rovnováha, při které se nemění nejen stav systému, ale nedochází ani k jeho vnitřním změnám. \n\nVe statice platí, že má-li být soustava v rovnováze, musí být její potenciální energie stacionární. To znamená, že musí nabývat minimální, maximální nebo konstantní hodnoty. Pokud je minimální, těžiště soustavy je nejníže a při sebemenším vychýlení z rovnováhy potenciální energie roste a těžiště stoupá. Říkáme, že rovnováha je stabilní. Je-li maximální, těžiště i potenciální energie při vychýlení klesají a rovnováhu nazýváme labilní. Může nastat i případ rovnováhy volné. Pak se hodnota potenciální energie nemění, je konstantní. \n\nPříkladem statické rovnováhy je rovnovážná poloha v mechanice.\n\n"}
{"id": "199990", "url": "https://cs.wikipedia.org/wiki?curid=199990", "title": "Dynamická rovnováha", "text": "Dynamická rovnováha\n\nDynamická rovnováha je taková rovnováha, při které se nemění stav systému, avšak dochází k vnitřním změnám tohoto systému.\n\nPříkladem dynamické rovnováhy je termodynamická rovnováha.\n\n"}
{"id": "199994", "url": "https://cs.wikipedia.org/wiki?curid=199994", "title": "Tiger (hash)", "text": "Tiger (hash)\n\nTiger je hašovací funkce, kterou v roce 1995 navrhli Ross Anderson a Eli Biham. Tato funkce produkuje kontrolní součet, neboli hash o délce 192 bitů, popř. 128 či 160 u verzí Tiger/128 a Tiger/160 (u těchto verzí se hash získává zkrácením z původní délky 192 bitů). Používá se pro kontrolu integrity souborů nebo ukládání hesel.\n\nTiger2 je varianta funkce Tiger, která používá stejné zakončení vstupních dat, jako funkce MD5 či SHA-1, oproti mírně odlišnému zakončení dat v původní funkci Tiger. Oficiální specifikace funkce Tiger2 dosud nebyla publikována.\n\nTiger se často používá v tzv. Merklově hashovém stromě, kde je označován jako TTH (Tiger Tree Hash). TTH se používá například v mnoha P2P aplikacích, např. Direct Connect nebo Gnutella.\n\nOtisk 43bitového znakového řetězce (vyjádřený v hexadecimálním zápisu):\n\nStačí malá změna vstupního řetězce, aby byl otisk úplně odlišný (např. změňme d na c):\n\nNulový vstupní řetězec produkuje následující kontrolní součet:\n\n\n\n"}
{"id": "200007", "url": "https://cs.wikipedia.org/wiki?curid=200007", "title": "Kamzík horský", "text": "Kamzík horský\n\nKamzík horský (\"Rupicapra rupicapra\") je druh divoké horské kozy.\n\nJeho původním domovem jsou především vysokohorské oblasti Alp (\"chráněn v pohoří Ortles - 3000 kusů a Grajských Alpách\"), Tater, Karpat, vyskytuje se i na Balkáně a v Turecku. V Česku se vyskytuje v Jeseníkách a Lužických horách, kde byl uměle vysazen na počátku 20. století. Z konce 20. století existují i záznamy výskytu kamzíka na Králickém Sněžníku. Kamzičí populace v České republice je nejzdravější v celé Evropě, například v Alpách je u kamzíků velmi častá prašivina.\n\nKamzík se často popisuje jako druh skalní a vysokých nadmořských výšek, připisuje se mu obliba pro pastviště ležící ve větších výškách než 2000 m. Toto však vždy neplatí, jak pravidelně dokazuje jeho přítomnost v lesích, kde ho nezkušení lidé spatří obtížněji. Je tomu tak především proto, že život na skalách mu neposkytuje nutnou potravu ani na jaře a v létě, ale též kvůli většímu ohrožení v nekrytém terénu. Na jaře a v létě se kamzíkům v lese daří, zejména v lesích vyšších nadmořských výšek. Detekce výskytišť kamzíků podle nadmořské výšky je tedy obtížná. Nalézají se jak pod hranicí 1000 m n. m., tak ve výšce nad 2500 m n. m. Je možno zaznamenat přítomnost této zvěře ještě nad 3000 m n. m., avšak příčinou těchto mimořádných případů může být časté rušení, než aby se jednalo o pravidelná letní stanoviště.\n\nKamzík horský je elegantní a silná koza. Jeho výška v kohoutku činí 0,70 - 0,85 m, délka těla 1 - 1,30 m, váha 11 - 36 kg, ocas měří 3 - 8 cm a lebka 18,3 - 22 cm.\n\nKamzík má dlouhé končetiny, což je nezbytné, aby se mohl pohybovat v příkrém terénu, a jeho tělo je velmi masivní. Má hnědou srst, která je v zimě zbarvena velmi tmavě, na zadních končetinách má bílé skvrny a dolní části tváří jsou také bílé. V létě má srst výrazně světlejší, jedině horní část tváří, hřbetní podélný pruh a dolní část končetin zůstávají hodně tmavé. Hrdý postoj a hákovité růžky, zdobící hlavu, jsou první znaky, které umožňují kamzíka přesně určit. Samec má často větší rozměry než samice stejného věku.\n\nNa rozdíl od jelenovitých, kteří každý rok mění paroží, neztrácí kamzík růžky nikdy.\n\nV létě se kamzíci živí především divokou trávou a nízkou vegetací, ale neopomíjejí ani bobovité rostliny, zvláště alpský jetel, kterému dávají výraznou přednost. V zimě, kdy čelí omezením v potravě a pokud sněhová pokrývka není příliš silná, se uspokojí se suchými bylinami a přechází pak k režimu, kdy si vystačí s větévkami listnatých dřevin (jeřáby různých druhů, olše, aj.), lišejníky a i letorosty jehličnanů.\n\nKamzíci jsou pospolitá zvěř. Část roku žijí ve stádech, kde jsou mnohdy samci i samice, ale vedeny jsou zásadně starší samicí. V určitých periodách lze ale zaznamenat zcela zřejmou separaci. Vznikají stáda, kde jsou výlučně kamzice a jejich potomstvo, nebo jsou skupiny složeny pouze z kozlů.\n\nNa konci října a na začátku listopadu vznikají velká shromáždění obou pohlaví - je to znak blížící se říje. Samci tíhnou k polygamii, v této době se bez ustání provokují v duelech a snaží se zaujmout samice. Boje jsou velice prudké, zvýrazněné akrobatickými výkony kozlů a jejich vzájemným pronásledováním. Souboje většinou končí určením dominantního samce (který na místě zůstává) a poraženého soupeře (který odtáhne pryč). Zranění na citlivém místě těla může přivodit smrt účastníka, ale tyto případy jsou velmi vzácné.\n\nV prosinci říje končí, zvěř se odebírá do zimních stanovišť a kamzíci zcela ztratí zájem o samice. Březost trvá 160 - 170 dní a 20 - 30 dní před porodem se samice oddělí od stáda. K porodu dochází na rozhraní května a června.\n\nKrátce po narození mládě svou matku všude následuje, a i když kojení trvá přibližně 2 měsíce, kůzle samo spásá jemnou vegetaci už 30 dní po narození. V naprosté většině kamzice rodí jen jedno mládě.\n\nLov kamzíků byl vždy ceněn jako důkaz mužnosti a odvahy, protože se odehrával v obtížném horském terénu a často při něm bylo třeba provádět přímo horolezecké výkony, někdy i s ulovenou kořistí na zádech. Ve středověku k lovu sloužily kamzičí oštěpy o délce 5-6 m. Lovci kamzíky zahnali na skály a pak je zespodu probodli dlouhými oštěpy. Jindy kamzíky stříleli z kuší a od 16. stol. i palnými zbraněmi. Ceněny byly hlavně bezoáry, nacházející se v předžaludcích kamzíků, které byly používány jako lék a měly uplatnění i v tehdejší alchymii. Zastřelení bílého kamzíka bylo tabu a lovec, který by na takové zvíře vystřelil, podle tradice do roka zemřel. V dnešním Slovinsku se vyprávěly legendy o \"zlatorogovi\", králi kamzíků se zlatými růžky. Lovu na kamzíky se věnovali i někteří panovníci, např. Maxmilián I. nebo později František Josef I a František Ferdinand d'Este. Kamzíci se loví většinou šoulačkou v horském terénu. Jedná se o fyzicky náročný způsob lovu, který klade velké nároky na lovcovu výstroj i kondici. Možný je také lov na čekané. V oblastech s vyšší koncentrací kamzičí zvěře se lov provádí i naháňkami. Trofejí z kamzíka jsou růžky (háky), bezoárové koule a kamzičí vous, který kamzík nemá na bradě, ale na hřbetě.\n\n\n\n\n"}
{"id": "200008", "url": "https://cs.wikipedia.org/wiki?curid=200008", "title": "Kamzík", "text": "Kamzík\n\nKamzík (\"Rupicapra\") je rod divokých horských koz s dozadu zahnutými růžky. Českým rodovým jménem kamzík se označuje také kamzík bělák (\"Oreamnos americanus\"), který nepatří mezi kozy.\n\nV českých horách se kamzík vyskytuje ve dvou oblastech. Jedná se o Jeseníky a Lužické hory. Do Lužických hor se kamzík dostal koncem 19. století. V té době je dovezl z Rakouska a choval v oboře hrabě Kinský. Po rozpadu obory se kamzíci dostali do volné přírody, kde se aklimatizovali. Kamzíci utvořili několik oddělených skupin a vyskytují se v celé hlavní části pohoří od Studence až po Jitravské sedlo. Občasný výskyt je zaznamenán i v okolí Ještědu a na druhé části v okrajových pásmech NP České Švýcarsko, na které Lužické hory plynule navazují. Vyskytují se především ve vyšších partiích hor, ale v zimních měsících je můžeme potkat i u níže položených krmelců. Do Jeseníků byli kamzíci dovezeni v roce 1913 z Alp, v 70. a 80. letech 20. století jejich jesenická populace dosahovala 600 až 800 jedinců, v současnosti je to podle vedení Správy CHKO Jeseníky něco přes 200 jedinců, podle Sotirise Joanidise, autora knih o myslivosti, však pouze 40 až 80 kamzíků. Kamzík se často stává obětí rysa ostrovida, především v oblasti okolo Studence.\n\n"}
{"id": "200011", "url": "https://cs.wikipedia.org/wiki?curid=200011", "title": "Babičky", "text": "Babičky\n\nBabičky je humorně laděný román českého spisovatele Petra Šabacha. Autor zde vzpomíná na své babičky (jedna byla intelektuálka a druhá komunistka). Autorovy osobní zážitky se zde, pro Šabacha typicky, mísí s literární fikcí.\nByl vydán v roce 1999 a vytváří obraz života obyčejné rodiny v době komunistického režimu.\n"}
{"id": "200018", "url": "https://cs.wikipedia.org/wiki?curid=200018", "title": "Murska Sobota", "text": "Murska Sobota\n\nMurska Sobota ( zámuřsky \"Mürska Sobouta\") je město ve stejnojmenné městské občině na východě Slovinska, nedaleko hranic s Maďarskem, v historickém regionu Zámuří, nyní statistický Pomurský region. Střední nadmořská výška města je 190 m. Žilo zde 20 266 obyvatel (stav k září 2003) a město se tak řadí přibližně na desáté místo ve Slovinsku. Murska Sobota se rozkládá na rovinatém levém břehu řeky Mury, přímo jím protéká říčka Ledava. Kolem města prochází dálnice A5 z Mariboru do Lendavy.\n\n\n\n"}
{"id": "200019", "url": "https://cs.wikipedia.org/wiki?curid=200019", "title": "Rozmluvy", "text": "Rozmluvy\n\nRozmluvy bylo exilové nakladatelství v Londýně, které založil roku 1982 Alexander Tomský (1947). Po převratu v roce 1990 se nakladatelství přesunulo do Prahy, kde s menšími přestávkami vydává dodnes. V Anglii vydávalo např. díla Ivana Klímy, Václava Havla, Ivana Diviše, Josefa Škvoreckého et al., v Česku pak Ivana Krause, Ivana Klímy, později specializované na autory převážně anglosaské provenience Paula Johnsona, Jane Austenovou, G. K. Chestertona, Oskara Wildea apod.\n\n"}
{"id": "200026", "url": "https://cs.wikipedia.org/wiki?curid=200026", "title": "Petlice", "text": "Petlice\n\nPetlice je jednoduchý mechanismus k zabránění otevření dveří. Obvyklým materiálem pro její výrobu je dřevo nebo kov, existují i varianty s různými kovovými ozdobami. Petlice mívá oko pro visací zámek.\n\n"}
{"id": "200029", "url": "https://cs.wikipedia.org/wiki?curid=200029", "title": "Index (nakladatelství)", "text": "Index (nakladatelství)\n\nIndex bylo české exilové nakladatelství založené počátkem 70. let 20. století v Kolíně nad Rýnem Adolfem Müllerem a Bedřichem Utitzem.\n\nNakladatelství INDEX vydalo přes 200 knižních titulů, převážně od spisovatelů po roce 1969 v Československu zakázaných. Mimo jiné zde vyšla první vydání Vaculíkova Českého snáře, Kohoutova Kde je zakopán pes a Katyně či Pelcovo A bude hůř. Vydávalo také časopis LISTY a literární ročenku 150.000 SLOV.\n"}
{"id": "200032", "url": "https://cs.wikipedia.org/wiki?curid=200032", "title": "Jastrzębska Spółka Węglowa", "text": "Jastrzębska Spółka Węglowa\n\nJastrzębska Spółka Węglowa S.A. [jastšembska spulka venglova] (česky: Jastřembská uhelná společnost) je polská společnost zabývající se těžbou černého uhlí. Sídlo společnosti je v Jastrzębi-Zdroji.\n\nSpolečnost byla založena k 1. dubnu 1993 jako společnost ve 100% vlastnictví státu.\nV té době patřily do této společnosti následující doly:\n\nV roce 1994 byly doly Moszczenica i Jastrzębie sloučeny do jednoho dolu pod názvem Jas-Mos. V roce 2000 byla dokončena likvidace dolu Morcinek v Kačicích. 12. prosince 2006 byl zahájen proces začlenění Dolu Budryk v Ornontowicích do této společnosti.\n\nV současnosti tedy do společnosti patří pět činných dolů (po začlenění Budryku jich bude šest). Firma také zřídila několik dceřiných společností: Spółka Energetyczna Jastrzębie S.A. (producent elektrické a energie a tepla), Jastrzębska Spółka Kolejowa Spółka z o.o. (provozovatel dráhy), Polski Koks S.A. (největší exportér koksu na světě po čínských firmách) aj.\n\n"}
{"id": "200033", "url": "https://cs.wikipedia.org/wiki?curid=200033", "title": "Petlice (edice)", "text": "Petlice (edice)\n\nPetlice byla samizdatová edice, kterou roku 1972 založil Ludvík Vaculík. Navazuje na tvorbu autorů, kteří byli donuceni opustit svoji vlast po Pražském jaru v období normalizace. V této edici vycházela nejen jeho díla, ale také knihy dalších autorů jako například Ivana Klímy nebo Václava Havla.\n"}
{"id": "200038", "url": "https://cs.wikipedia.org/wiki?curid=200038", "title": "Fairey Battle", "text": "Fairey Battle\n\nFairey Battle byl třímístný britský lehký jednomotorový bombardovací letoun používaný na počátku druhé světové války.\n\nPočátky vývoje letounu spadají do roku 1933, kdy byl vznesen požadavek na nový jednoplošný lehký bombardér. První prototyp s pohonnou jednotkou Rolls-Royce Merlin F, nejprve označovaný Fairey P.27/32 (K4303), vzlétl v březnu roku 1936 na továrním letišti Great West Aerodrome, pilotován Chrisem Stanilandem. V červenci 1936 byl odeslán do Výzkumného ústavu letadel a výzbroje (A&AEE) v Martlesham Heath v Suffolku. Po několika týdnech byl vrácen do mateřského závodu k odstranění řady nedostatků. Po odstranění avizovaných závad bylo pokračováno v říjnu téhož roku ve zkouškách u A&AEE. Na konci roku 1937 se k testům připojil také první sériový Fairey Battle Mk.I s motorem Merlin I o výkonu 757 kW.\n\nOd roku 1938 začala licenční sériová produkce u společnosti Austin Motors v Longbridge v Birminghamu.\nVýroba Battlů pokračovala s instalovanými motory Merlin II a III s výkonem až 1058 kW, několik strojů obdrželo pohonnou jednotku Merlin V s vyšším plnícím tlakem. Tyto varianty nesly označení Battle Mk.II, Mk.III, nebo Mk.V, avšak letoun dosahoval stále poměrně malou rychlost. Jak se v roce 1940 ukázalo, poměrně rychle zastaral.\n\nSpecializovaná cvičná neozbrojená verze z roku 1940 nesla označení Fairey Battle (T) se zdvojeným řízením. 30 letounů bylo přestavěno z bojových strojů, ostatní byly nově vyrobené. Stroje z první zakázky na 100 kusů dostaly sériová čísla Air Ministry v řadě P6616-P6645, P6663-P6692, P6718-P6737 a P6750-P6769. Na další stokusové sérii se podílel i druhý sériový výrobce Battlů Austin Motors v Birminghamu (R7356-R7385, R7399-R7448 a R7461-R7480).\n226 kusů typu Battle Mk.I (TT) bylo přizpůsobeno pro vlekání terčů určených k nácviku protiletadlové střelby.\n\nCelkem bylo vyrobeno 2185 kusů různých variant.\n\nLetouny Fairey Battle utrpěly při vpádu německých vojsk do Belgie a Francie v roce 1940 značné ztráty a tak byly používány k plnění druhořadých úkolů. Byly zejména využívány k průzkumným účelům či k ochraně konvojů. Přes 200 kusů bylo přizpůsobeno pro účely vlečení cvičných terčů. Několik set letounů zakoupily jiné země: Belgie odebrala 16 kusů, Turecko, Řecko, Jihoafrická Unie a největším uživatelem se stala Kanada se 739 zakoupenými exempláři, které byly určeny zejména k pokračovacímu výcviku. Pobočka firmy Fairchild v Quebecu dodané letouny přestavovala na cvičné pro výcvik střelců. Pilotní kabina byla zkrácena a nad původní místo střelce/radisty byla vestavěna střelecká věž Bristol. Pohonná jednotka Rolls-Royce Merlin zůstala zachována, avšak pro případný nedostatek těchto motorů, potřebných v Británii především pro stíhací stroje, byl u jednoho pokusného prototypu Battle (T)(R7439) použit americký hvězdicový vzduchem chlazený devítiválec Wright R-1820 Cyclone. Ve Velké Británii dosloužila poslední peruť Battlů u Coastal Command v červenci 1941.\n\nÚdaje dle\n\n\n\n\n\n"}
{"id": "200039", "url": "https://cs.wikipedia.org/wiki?curid=200039", "title": "Dominic Monaghan", "text": "Dominic Monaghan\n\nDominic Bernard Patrick Luke Monaghan (narozen 8. prosince 1976 Berlín) je anglickým hercem. Mezinárodní pozornosti se mu dostalo po úspěchu filmové adaptace knihy J. R. R. Tolkiena Pán prstenů v režii Petera Jacksona, kde si zahrál roli Smíška. Dalším úspěchem byla role Charlieho Pace v televizním seriálu Ztraceni (LOST v ang. originále).\n\nCharlie Hieronymus Pace je dalším zachráněným z přední části havarovaného letadla společnosti Oceanic. Před havárií byl Charlie baskytaristou a druhým vokalistou hudební skupiny Driveshaft. Charlieho drogová závislost (při zřícení letu 815 zrovna šňupal na záchodě heroin) a věčné sebeobviňování jsou jeho největšími životními problémy. Stejně jako ostatním „ztraceným“ mu havárie poskytla možnost nového začátku. Na ostrově si vytvoří silný vztah s Claire Littletonovou. V posledních dílech mu Desmond přidá další problém – unikání smrti.\n\n"}
{"id": "200040", "url": "https://cs.wikipedia.org/wiki?curid=200040", "title": "Kočár do Vídně", "text": "Kočár do Vídně\n\nKočár do Vídně je český film, natočený roku 1966 režisérem Karlem Kachyňou. Scénář napsal společně s Janem Procházkou podle stejnojmenné knižní předlohy.\n\nDěj se odehrává na jižní Moravě, těsně před koncem 2. světové války, v roce 1945. Hlavní hrdince Kristě oběsili Němci kvůli malému přestupku těžce pracujícího manžela. Nenávidí německé vojáky i celou válku. Dva rakouští zběhové donutí Kristu, aby je odvezla na svém žebřiňáku do Rakouska. Krista je záměrně vede špatným směrem. Cestou si plánuje vraždu, postupně zbavuje vojáky zbraní, chová se k nim nepříjemně a lhostejně a čeká na vhodnou příležitost. V jednu chvíli se prozradí, zběhové ji zaženou do lesa a ujedou s povozem. Když je Krista dožene, je starší voják následkem zranění mrtvý a mladší mu kope hrob. Krista má konečně šanci nenáviděného „Němce“ zabít, ale nenachází dostatek sil. Ve své bolesti a osamění se oba truchlivci sblíží a vyčerpáni si usnou v objetí. Ráno je nachází partyzáni a oba čeká nemilý osud. Nakonec je jedno, kdo je na jaké straně, krutost je všem společná.\n\n\n\n"}
{"id": "200042", "url": "https://cs.wikipedia.org/wiki?curid=200042", "title": "Cikánečka", "text": "Cikánečka\n\nCikánečka (španělsky \"La Gitanilla\") je jedna z 12 Příkladných novel (\"Novelas Ejemplares\"), které napsal Miguel de Cervantes y Saavedra mezi léty 1590 až 1612.\n\nDěj novely se odehrává v Madridu a v Extremaduře. Novela pojednává o patnáctileté cikánce jménem Preciosa (nádherná), která svou nebývalou krásou upoutává pohledy všech mužů. Vedena svou chůvou tančí a zpívá na městských prostranstvích. Obě žijí v cikánské komunitě a kočují z místa na místo. Jednou se do Preciosy zamiluje mladý šlechtic Juan, který ji chce okamžitě pojmout za manželku. Preciosa je však velmi bystrá a cudná, a proto ho nejdřív požádá, aby s cikány po dva roky žil, a teprve pak se rozhodnou, zda spolu opravdu chtějí být; do té doby nedojde k žádnému intimnímu kontaktu. Poblázněný mladík uteče z domova, lže, že se jede zocelit v boji do Flander, ale ve skutečnosti přijímá Preciosin požadavek.\n\nMezi cikány se naučí jinému životu, uznávají jej jako autoritu a Preciosa se do něj pozvolna zamilovává. Jediné, čemu se za svůj pobyt nenaučí, je zlodějské umění, na které jsou v komunitě tak hrdí. Protože má vlastní peníze, kupuje rozličné věci, které pak vydává za kradené. Je velice pohledný, proto se do něj zamiluje dcera hostinského, kde se v tu dobu cikáni zdržují. On je věrný závazku, který dal Preciose, a proto ji odmítne. Ta se chce pomstít, a proto mu tajně strčí do cestovního vaku své šperky, a pak ho obviní, že ji okradl. Juan, kterého cikáni přezdívají Andrés Caballero, je zatčen, ale ještě než ho spoutají, zabije drába, který ho urazil na cti. Za tento čin ho čeká nejvyšší trest. Všechny cikány odvezou do Murcie do žaláře, jen Preciosa je díky své kráse uvedena až do komnat corregidora (nejvyšší úředník). Prosí za Andrése, pláče a snaží se corregidovi a jeho manželce vysvětlit, že její nastávající je nevinný. Paní corregidorová pláče také, neboť si vzpomněla na svou dceru, která zmizela, když byla ještě dítě. \n\nChůva chce oběma udělat radost, proto řekne, že ví, jak je potěšit. Otevře skříňku s Preciosinými šperky a podá jí manželům. Manželka pozná šperky svého děťátka a prozkoumá Preciosino tělo, jestli souhlasí mateřská znamínka. Preciosa je její dcera, kterou chůva před lety unesla z panského domu. Její pravé jméno je Constanza z rodu Acevedů a Menesesů. Toto šťastné shledání zachrání i mladíka Juana (Andrése), protože trest nejvyšší se nemůže vykonat na nastávajícím corregidovy dcery. Juan se vrátí k otci, který mu odpustí podvod, a milenci se mohou vzít.\nPůvodní vydání sbírky Příkladné novely (Novelas Ejemplares) v roce 1613 ve Španělsku.\n"}
{"id": "200043", "url": "https://cs.wikipedia.org/wiki?curid=200043", "title": "Fairey Albacore", "text": "Fairey Albacore\n\nFairey Albacore byl britský dvojplošný torpédový bombardér z období druhé světové války, stavěný v letech 1939 až 1943 pro britské námořní letectvo Fleet Air Arm. Měl být původně náhradou za stroj Fairey Swordfish, který sloužil od roku 1936. Přesto, že se jednalo o letoun s řadou nových prvků, který měl krytou kabinu a aerodynamický tvar, postrádal kvality \"Swordfishů\", a tak byl ze služby paradoxně stažen dříve, než výše uvedený typ. Na rozdíl od typu \"Swordfish\" ho během války ve službě nahradil torpédový bombardér Fairey Barracuda.\n\nTyp byl vyvinut podle specifikací S.41/36, na třímístný stroj, který by ve službě nahradil \"Fairey Swordfish\". Přes krytou kabinu a aerodynamičtější tvar však byl \"Albacore\" stále letounem dvouplošné koncepce, která už byla ve světě na ústupu. Nárůst výkonů proti typu \"Swordfish\" byl jen malý a s novějšími typy, jako byl Douglas TBD Devastator, nebo Nakadžima B5N se nemohl vůbec srovnávat. První ze dvou prototypů vzlétl 12. prosince 1938. Produkce první série 98 kusů začala v roce 1939. První \"Albacory\" byly poháněny motory \"Bristol Taurus II\", zatímco pozdější kusy dostaly výkonnější verzi \"Taurus XII\". Během produkce nedocházelo k zásadním změnám konstrukce. Celkem bylo postaveno 800 kusů.\n\nJako první dostala typ \"Albacore\" k tomu účelu zformovaná 826. squardrona FAA a od března až do konce roku 1940 je užívala k útokům proti lodní dopravě, přístavům a k doprovodu konvojů v Lamanšském průlivu. Na letadlových lodích typ začal sloužit v roce 1941. Hlavním problémem byla nejprve spolehlivost motorů \"Taurus\", což se ale později podařilo vyřešit a stroj měl podobnou spolehlivost jako \"Swordfish\" s jeho motorem \"Bristol Pegasus\". Přesto byl méně oblíbený.\n\nCelkem bylo typem \"Albacore\" vyzbrojeno 15 squadron FAA, které operovaly hlavně ve Středomoří. Letouny \"Fairey Albacore\" se aktivně účastnily takových operací, jako byla bitva u Matapanu, bitva u El Alameinu, obrany Malty či vylodění spojenců na Sicílii a v Salermu. Od září 1941 do června 1943 operovala z maltského letiště \"Hal-Far\" 828. squadrona FAA, která i přes neustálé bombardování ostrova napadala především italskou lodní dopravu a Sicílii.\n\nV roce 1943 byl \"Fairey Albacore\" nahrazen novým typem \"Fairey Barracuda\". Poslední operační squadronou byla \"841. squadrona FAA\", která po dobu své existence operovala z pozemních základen v oblasti Lamanšského průlivu a byla deaktivována koncem roku 1943. Kanadské královské letectvo stroje převzalo a použilo ve stejné roli během invaze do Normandie. Stroje byly používány při hlídkování, průzkumu a při protiponorkových akcích.\n\n\n\n\n"}
{"id": "200044", "url": "https://cs.wikipedia.org/wiki?curid=200044", "title": "Příkladné novely", "text": "Příkladné novely\n\nPříkladné novely (\"Novelas Ejemplares\") je série povídek, kterou mezi lety 1590 a 1612 napsal Miguel de Cervantes y Saavedra.\n\n\n\n"}
{"id": "200050", "url": "https://cs.wikipedia.org/wiki?curid=200050", "title": "Smíšek", "text": "Smíšek\n\nPříjmení Smíšek nosí více významných osobností:\n\n"}
{"id": "200051", "url": "https://cs.wikipedia.org/wiki?curid=200051", "title": "Pipin", "text": "Pipin\n\nPipin je méně obvyklé mužské křestní jméno. Nosilo ho několik panovníků Franské říše, jejích částí a následných státních útvarů:\n\n\n"}
{"id": "200054", "url": "https://cs.wikipedia.org/wiki?curid=200054", "title": "Diamantový princip", "text": "Diamantový princip\n\nDiamantový princip (značí se ◊) je matematické tvrzení z oblasti teorie množin, konkrétně nekonečné kombinatoriky. Jde o tvrzení nezávislé na axiomech Zermelo-Fraenkelovy teorie množin s axiomem výběru. Poprvé ho formuloval roku 1968 Ronald Björn Jensen.\n\nDiamantový princip lze formulovat následovně:\n\n\"Existuje posloupnost formula_1 množin taková, že formula_2 a pro každou množinu formula_3 je formula_4 stacionární množina v formula_5.\"\n\nDiamantový princip není dokazatelný ani vyvratitelný v ZFC – to lze ukázat užitím forcingu . Jeho „sílu“ v porovnání s ostatními nezávislými tvrzeními lze vyjádřit následovně:\n\nDiamantový princip lze zobecnit následujícím způsobem na tvrzení formula_6, kde formula_7 je nespočetný regulární kardinál a formula_8:\n\n\"Existuje posloupnost formula_9 množin taková, že formula_2 a pro každou množinu formula_11 je formula_12 stacionární množina v formula_13.\"\n\nMísto formula_14 se píše pouze formula_15. Klasický diamantový princip formula_16 pak odpovídá formula_17...\n\n"}
{"id": "200066", "url": "https://cs.wikipedia.org/wiki?curid=200066", "title": "Virginie Ledoyen", "text": "Virginie Ledoyen\n\nVirginie Ledoyen (narodila se jako Virginie Fernández, * 15. listopadu 1976 v Aubervilliers) je francouzská herečka.\n\nOd dvou let pracovala jako fotomodelka a později začala používat umělecké jméno „Ledoyen“, což bylo rodné příjmení babičky z matčiny strany, která byla divadelní herečkou.\n\nPrůlom v její kariéře přišel s filmem \"La Fille seule\" (1995), za který byla nominovaná na Césara (francouzskou obdobu Oscara). Její nejznámější rolí za hranicemi Francie byla Françoise ve filmu \"Pláž\" (The Beach, 2000), kde se objevila po boku Leonarda DiCapria.\n\n29. srpna 2001 se jí narodilo první dítě. Dceru pojmenovala Lila.\n\n\n"}
{"id": "200071", "url": "https://cs.wikipedia.org/wiki?curid=200071", "title": "Úvěr", "text": "Úvěr\n\nÚvěr je podobně jako zápůjčka formou dočasného poskytnutí peněžních prostředků úvěrujícím na principu návratnosti úvěrovanému (podle starší terminologie obchodního zákoníku věřitel a dlužník)\n, který je ochoten za tuto půjčku po uplynutí nebo ještě v průběhu doby splatnosti zaplatit určitý úrok. Funkcí úvěru je přerozdělování volných finančních prostředků a současně jimi banky ovlivňují množství peněz v oběhu. V podniku je to nejčastější cizí kapitálový zdroj. Kredit vzniklý bankovním úvěrem tvoří kolem 95 % oběživa prvního světa.\n\nPoskytování úvěru patří mezi základní činnosti bank; je to hlavní položka jejich aktiv, která jim zajišťuje příjmy. Banky však nejsou jediné, kdo může úvěr poskytovat. Úvěry lze podmínit (tj. účelové úvěry), a to pořízením konkrétní věci, využitím určité služby atp. (řadí se sem např. hypoteční úvěry). Mezi poskytovatelem úvěru a cílovým klientem může figurovat i zprostředkovatel, který má za povinnost sjednat klientovi úvěr od investora (poskytovatele). Tento prostředník pracuje obvykle za úplatu.\n\nÚvěrový vztah mezi \"úvěrující\" bankou (či případným jiným poskytovatelem) a \"úvěrovanou\" osobou vznikne uzavřením \"smlouvy o úvěru\". U obvyklých úvěrů jsou podmínky, které musí žadatel o úvěr splnit, standardizované a odvíjejí se od toho, zdali se jedná o fyzickou či právnickou osobu (u fyzických osob jsou jednodušší, neboť se nejedná o velké sumy a navíc těchto úvěrů se poskytuje mnoho). Banka si například zjistí u klienta jeho osobní údaje a finanční situaci. U právnických osob se také analyzuje podíl vlastního a cizího kapitálu ve firmě, zkoumá se podíl krátkodobých, střednědobých i dlouhodobých zdrojů. Nakonec je pak proveden tzv. přepočet bonity, tj. přepočtou se různé analýzy (likvidity, bonity, rentability aj.), ten se srovná s ostatními výsledky a poskytovatel se rozhodne, zdali může bezpečně úvěr poskytnout. V rozhodování se kromě již provedené analýzy klienta zohledňuje také i teritoriální příslušnost klienta a další kritéria. Po sepsání a podpisu smlouvy pak může klient čerpat úvěr podle uvedených podmínek. Poskytovatel úvěru sleduje plnění těchto podmínek.\n\nSmlouva o úvěru je v českém právu upravena v § 2395–2400 občanského zákoníku a platí jak pro podnikatele, tak pro nepodnikající osoby. Nedohodne-li se úvěrující a úvěrovaný jinak, musí být peněžní prostředky vráceny i spolu s úrokem v měně, v jaké byly poskytnuty. Také lhůta jak pro poskytnutí, tak pro vrácení úvěru je předmětem vzájemné dohody, není-li nic smluveno, je třeba peníze poskytnout bez zbytečného odkladu a vrátit do jednoho měsíce od žádosti o jejich vrácení. Vrácení je možné i před uplynutím smluvené doby, přičemž úroky se platí vždy jen za skutečnou dobu půjčení. Úvěr lze vázat i na určitý účel, jestliže jej ale v takovém případě úvěrovaná osoba použije na něco jiného, může úvěrující chtít peníze včetně úroků okamžitě zpátky.\n\nV České republice existují základní dva druhy úvěrů. Prvním jsou \"bankovní úvěry\", které poskytují bankovní instituce. Dohled nad bankovními úvěry provádí Česká národní banka. Bankovní úvěry mají větší požadavky na bonitu klienta a zajištění úvěru a naopak jsou výhodnější, co se týče úrokových sazeb. Druhým typem úvěrů jsou \"nebankovní\", které může žadatel získat jak od společností, které se jejich poskytováním zabývají primárně, tak od dalších právnických osob i fyzických osob, pokud se jedná přímo o investory. Dohled nad nebankovními úvěry provádí Česká obchodní inspekce. Výhoda nebankovních úvěrů spočívá v menší náročnosti na bonitu klienta a zajištění úvěru – malé krátkodobé půjčky jsou poskytovány bez ručitele a požadavku na příjem. Naopak mezi nevýhody nebankovních úvěrů patří vyšší úroková sazba a důraz na včasné splácení.\n\nÚvěry lze také odlišovat podle toho, komu se poskytují: podnikatelské, mezibankovní, pro občany, úvěry státům, obcím či jiným samosprávným korporacím. Lze je odlišovat i podle měny, ve které byly poskytnuty, na úvěry v domácí nebo cizí měně (devizové). Podle doby, na kterou se poskytují, se rozlišují úvěry krátkodobé (splatné do 1 roku), střednědobé úvěry (splatné 1–4 roky) a dlouhodobé (splatné nad 4 roky).\n\nDruhy úvěru podle formy poskytnutí a splácení:\n\nPodle účelu, na který se poskytují, se nakonec liší úvěry účelové a neúčelové. Účelové úvěry (je konkrétně vymezeno, na co bude úvěr použit) financují konkrétní potřebu klienta (může mezi ně patřit úvěr na automobil, úvěr na vybavení bytu, vybavení provozovny…). Účelové úvěry se více používají u podnikatelů, spadají sem i hypoteční úvěry, které představují až 100 % ceny nemovitosti s dobou splatnosti až 40 let.\n\nMezi neúčelové úvěry patří např. \"kontokorentní úvěr\" (kontokorent). Poskytuje se k běžnému účtu a splácení probíhá jednoduše – na účet přichází prostředky a tím se úvěr platí. Mívá ovšem vyšší úrokovou sazbu. Dalšími neúčelovými úvěry jsou \"kreditní karty\", které slouží k čerpání z úvěrového účtu, jenž se zřizuje samostatně a lze je získat i v bance, kde úvěrovaná osoba nemá svůj běžný účet. Úrokové sazby jsou také poměrně vysoké (pohybují se v sazbě 20–26 % p. a.). Na základě měsíčního vyúčtování je majitel karty povinen hradit minimální částku, uvedenou ve smlouvě (5–10 % z celkové dlužné částky). Vyšší splátky se mění podle toho, kolik činí aktuální výše dlužné částky. \"Osobní půjčky\" jsou určeny pro občany, nikoliv pro podnikatele. Většinou se nevyžaduje ručitel, ani jiné zajištění a peníze jsou klientovi vypláceny v hotovosti nebo na běžný účet. Osobní půjčky mají pevně stanovené měsíční splátky, dlužník je průběžně posílá na účet instituce, která mu je poskytla. Posledním zvláštním typem neúčelového úvěru je tzv. \"americká hypotéka\", kde je úvěr zajištěn zástavou nemovitosti. Maximální výše tohoto úvěru může činit 70 % jeho odhadní ceny, doba splatnosti je 3–20 let a úroková sazba je vyšší než u běžných hypoték, ale nižší než u spotřebitelských úvěrů.\n\nPrávo poskytuje spotřebitelům zvláštní ochranu a tak např. byla zákonem o spotřebitelském úvěru tomu, kdo nabízí tzv. spotřebitelský úvěr, stanovena povinnost uvádět v mj. reklamě tyto informace:\n\nÚvěry mohou či nemusí být zajištěné. Jejich zajištění však zvyšuje věřiteli jistotu, že v případě problémů na straně dlužníka dostane pohledávané peníze zpět a nese s sebou zpravidla nižší úrok. Banka si může nechat prověřit bonitu klienta či stanovit úvěrům limity. U některých úvěrů tak dlužník ručí zastavením svého (většinou nemovitého) majetku bance (akcesorické zajištění), jindy například směnkou nebo uzavřeným životním pojištěním s případným plněním ve prospěch banky. V případě abstraktního zajištění přímá vazba mezi úvěrem a zajištěním neexistuje – v takovém případě se ale nejedná o konkrétní směnku, ale v podstatě jakoukoliv, která bance zajistí vrácení vlastních peněz.\n\n\n"}
{"id": "200073", "url": "https://cs.wikipedia.org/wiki?curid=200073", "title": "Mike Hawthorn", "text": "Mike Hawthorn\n\nJohn Michael Hawthorn (10. dubna 1929 – 22. ledna 1959) byl britský automobilový závodník a pilot Formule 1, mistr světa z roku 1958. Zemřel v 29 letech při dopravní nehodě.\n\nByl vysoký, světlovlasý, optimistický, často nosíval čepici a motýlek. Tento výstřední člověk dopřál britské veřejnosti mezinárodní úspěch, po němž v padesátých letech toužila.\n\nVyrůstal na svazích pro diváky na závodním okruhu Brooklands, což podnítilo jeho nadšení pro automobilové závody. S pomocí otce vstoupil roku 1950 do světa závodů prostřednictvím brightonských rychlostních zkoušek.\n\nV roce 1952 postoupil do závodů monopostů. Poprvé vyhrál v závodě Formule 2 v Goodwoodu. Dokonce porazil Juana Manuela Fangia. Brzy následoval debut ve velké ceně. V belgické velké ceně ve Spa-Francorchamps skončil za vozy Ferrari na vynikajícím čtvrtém místě. Va Velké ceně Británie si ještě o jedno místo polepšil a celkově obsadil na konci roku čtvrtou příčku.\n\nEnzo Ferrari nabídl Mikeovi na rok 1953 místo v továrním týmu, když se o něm doslechl od Luigiho Villoresiho, jehož ohromil nápadným jezdeckým stylem v malém Cooperu za deště v Borehamu. Hawthorn pozoroval své daleko zkušenější kolegy a učil se od nich. Projevilo se to výborným výkonem při čtvrtém startu za stáj, kdy vyhrál Velkou cenu Francie. V parádní bitvě porazil v Remeši Juana Manuela Fangia v Maserati. Díky tomu a ještě dvojnásobnému umístění na stupních vítězů sezonu dokončil celkově čtvrtý. Ukázal, že Británie má závodníka schopného se ucházet o nejvyšší pocty. Dále vyhrál Mezinárodní trofej, Severoirskou trofej a spolu s týmovým kolegou z Ferrari Giuseppem Farinou závod sportovních vozů na 24 hodin Spa.\n\nRok 1954 přinesl smíšené pocity. Při nehodě v Syrakusách Mike utrpěl popáleniny. Bolest si vynahradil vítězstvím ve velké ceně Španělska na okruhu Pebralbes. Celkově se umístil na třetí příčce.\n\nMikeovu sportovní dráhu pak zbrzdila otcova smrt. Odešel z Ferrari, aby byl blíž k domovu a mohl se starat o rodinný podnik – autoservis. Roku 1955 závodil za Vanwall, ale vůz i tým ho zklamaly. Proto se po dvou závodech vrátil do Ferrari. Tam však zjistil, že tým stojí ve stínu Mercedesu. Sezona 1955 zůstane navždy spojena s jeho účastí v nehodě při závodě na 24 hodin v Le Mans, kdy Mercedes řízený Pierrem Leveghem vletěl do davu a zabil osmdesát lidí.\n\nZávodění za BRM v roce 1956 bylo neuspokojivé, a tak se Mike na sezonu 1957 znovu vrátil do Ferrari. Ve Velké ceně Německa skončil druhý. Ročník 1958 se mu vydařil. Třebaže vyhrál jen jednou, zatímco Stirling Moss čtyřikrát a Tony Brooks třikrát, stabilně získával body (pětkrát dojel na druhém) a to stačilo, aby se stal prvním britským mistrem světa.\n\nPotom se závoděním skončil, protože měl v plánu jednak rozšířit rodinný podnik a jednak se oženit. V roce 1959 však zahynul při autonehodě. Později bylo zveřejněno, že měl ledvinové onemocnění, které by mu stejně znemožnilo závodit dál. Žádný závodník se od té doby nechoval tak okázale. Jeho jméno také nese trofej Hawthorn Memorial Trophy, která je každoročně věnována nejúspěšnějšímu britskému závodníkovi.\n\n\n"}
{"id": "200076", "url": "https://cs.wikipedia.org/wiki?curid=200076", "title": "Georges Mouton de Lobau", "text": "Georges Mouton de Lobau\n\nGeorges Mouton, hrabě de Lobau (21. únor 1770 v Pfalzburgu, Lotrinsko – 21. listopad 1838 v Paříži) byl francouzský generál, pair a maršál Francie.\n\nGeorges Mouton vstoupil roku 1792 jako dobrovolník do francouzské armády. Roku 1797 byl velitelem praporu, a roku 1800 již plukovníkem. Napoleon jej jmenoval roku 1805 v boulogneském táboře brigádním generálem a brzy poté i svým adjutantem. V taženích roku 1805 i 1806–1807 byl stále v těsné blízkosti císaře. Vyznamenal se v bitvách u Jeny a Friedlandu, kde byl těžce raněn. Po Tylžském míru roku 1807 byl povýšen na divizního generála a jmenován generálním inspektorem pěchoty a v prosinci 1807 se stal velitelem pozorovacího sboru v Pyrenejích. 1808 byl velitelem divize ve Španělsku. Ve válce roku 1809 rychlým pochodem a dobytím Landshutu (21.4.1809) zamezil spojení sboru Hilleova s arcivévodou Karlem. V bitvě u Aspern dobyl 21. května 1809 v čele gardových fyzilírů Esslingen a tím umožnil záchranu armády organizovaným ústupem na ostrov Lobau. Za statečnost a iniciativu v bitvě jej Napoleon povýšil do šlechtického stavu s titulem hrabě z Lobau.\n\nRoku 1812 byl jako generální adjutant jedním z mála Napoleonových průvodců při návratu z ruského tažení do Paříže. Následující rok bojoval u u Lützenu a Budyšína, poté převzal po Vandammovi (po jeho zajetí v bitvě u Chlumu) zbytky jeho sboru a s ním se účastnil bitvy u Lipska. Po bitvě se uzavřel v Drážďanech spolu s maršálem Gouvionem Saint-Cyr a po obklíčení a kapitulaci prožil zbytek války v rakouském zajetí. Po uzavření míru se vrátil do Francie a po návratu Napoleona z Elby převzal nejprve velení l. pěší divize a poté velení VI. sboru armády. Byl jmenován pairem. Na čele svého sboru bojoval u Ligny a u Waterloo. Zde padl do zajetí Angličanů.\n\nPo restauraci byl nucen emigrovat a až do roku 1818 žil v Belgii. Po obdržení povolení k návratu pak žil ve své vlasti zcela v soukromí, až roku 1828 byl zvolen za departement Meurthe poslancem sněmovny, kde proslul svými liberálními postoji. Roku 1830 přivítal revoluci a stal se členem municipální komise, která provizorně nahradila vládu. 26. prosince 1830 převzal po Lafayettovi velení národní gardy, v jejímž čele pak 1832 a 1834 potlačil nepokoje. 30. června 1831 obdržel maršálskou hůl a roku 1833 byl jmenován pairem. Zemřel v Paříži.\n"}
{"id": "200077", "url": "https://cs.wikipedia.org/wiki?curid=200077", "title": "Jiří Pomeje", "text": "Jiří Pomeje\n\nJiří Pomeje (13. prosince 1964, České Budějovice – 26. února 2019, Nová Ves pod Pleší) byl český herec a filmový producent.\n\nNarodil se 13. prosince 1964 v Českých Budějovicích rodičům Jiřímu (vzděláním inženýr) a Jaroslavě (povoláním porodní asistentka, pracovala také ve školce). Absolvoval gymnázium v Českých Budějovicích. Tanci se věnoval 12 let, z toho 10 let závodně. Účinkoval také v baletu českobudějovického divadla, kde nastudoval představení Borise Asafjeva Bachčisarajská fontána (dvojrole Poláka a Tatara).\n\nPřihlásil se na DAMU. Přijímací řízení udělal, ale nebyl přijat z důvodu vyloučení jeho otce z komunistické strany (nesouhlasil se vstupem vojsk v srpnu 1968). Nicméně získal angažmá jako herec-elév v Severomoravském divadle Šumperk. O rok později byl na herectví přijat a v roce 1988 DAMU absolvoval. \n\nRoku 1992 založil společnost \"Fronda film\". Producentsky se podílel např. na filmech Princezna ze mlejna (1994), Z pekla štěstí (1999) či Andělská tvář (2002). Financování právě tohoto filmu mu způsobilo značné problémy – v době příprav mu bylo odmítnuto spolufinancování filmu ze strany FV Plast, herec se přesto rozhodl film natočit za cenu půjčky, již však nebyl schopen splácet, neboť film neměl velkou návštěvnost. Jiří Pomeje jako producent zkrachoval, byla na něj uvalena exekuce a začal mít problémy i s alkoholem. Soudy se táhly deset let, až celý případ uzavřela amnestie, již počátkem roku 2013 vyhlásil president Václav Klaus. Mezitím se v roce 2007 podílel na přípravě výstavy Gottlandu.\n\nOd března 2012 moderoval VIP zprávy na Primě, z televize musel odejít poté, co si v únoru 2013 stěžoval na „ženskou mafii“ na Primě. V moderování pořadu ho nahradila Mahulena Bočanová.\n\nRoku 1994 se oženil s herečkou Michaelou Kuklovou, s níž se rozvedl po třinácti letech manželství v roce 2007. Následujícího roku 2008 se oženil se zpěvačkou Ivetou Bartošovou; i toto manželství se však rozpadlo, a to již koncem roku 2009, kdy žádost o rozvod podala sama Iveta Bartošová. Ani z jednoho manželství se nenarodily žádné děti. V lednu roku 2013 se na dovolené v Thajsku oženil se svou přítelkyní Andreou Šťastnou; svatba se konala v buddhistickém chrámu. V září 2013 se jim narodila dcera Anna Pomeje.\n\nJiří Pomeje zemřel 26. února 2019 v Nemocnici Na Pleši v obci Nová Ves pod Pleší. Příčinou úmrtí byla rakovina hrtanu, která mu později metastázovala do kostí a následně postupně do celého těla. Bojoval s ní od poloviny roku 2017, kvůli ní postupně přišel o hlas i zrak. Pohřben byl 7. března v jeho rodných Českých Budějovicích.\n\n\n\n\n\n\n"}
{"id": "200079", "url": "https://cs.wikipedia.org/wiki?curid=200079", "title": "Gelugpa", "text": "Gelugpa\n\nGelugpa (tibetsky དགེ་ལུགས་པ་, ve Wylieho transkipci \"Dge-lugs-pa\"), neboli \"„Cesta ctnostné řehole“\" či \"„Škola vzorné ctnosti“\" je poslední ze čtyř škol tibetského buddhismu, známá též jako Žlutá škola nebo Škola žlutých čepic. Zakladatel školy Congkhapa ve snaze odlišit své stoupence i navenek od mnichů ostatních škol, zavedl nošení žlutých miter.\n\nPodle buddhistické tradice je zakladatelem školy Gelugpa slavný tibetský reformátor Congkhapa (1357–1419), známý též jako \"Dže Rinpočhe\". Congkhapa prostudoval nauky starších škol tibetského buddhismu Kagjüpy, Sakjapy, aby se nakonec vrátil k učení školy Kadampa. Congkhapa byl přitahován tím, jak Atíša v tradici Kadampa zdůrazňoval mahájánové zásady všeobecného soucítění a altruismu a oceňoval tyto kvality nejen jako duchovní zaměření, ale především jako životní cestu. Z tohoto pohledu Congkhapa chápal studium a praxi indických klasických děl jako Bódhisattvačárjavatára od Šantidévy a Vzácný věnec Ratnavali od Nágárdžuny jako vysoce ceněnou pomoc při osobní cestě k realizaci buddhovství.\n\nV první řadě začal zdůrazňovat přísné dodržování mnišských pravidel a důkladnou znalost nauk. Také prosadil jako součást výuky mnichů debatování. Žák měl vést debatu se staršími mnichy a za přítomnosti opata na dané téma, které mělo vyústit v jednoznačný závěr v souladu s Buddhovým učením.\n\nPo dlouhém duchovním cvičení s mnoha velkými učiteli Congkhapa založil v roce 1409 klášter Gandän východně od Lhasy. Gandän se brzy stal nejvýznamnějším centrem buddhistických filozofických studií, přitahujícím žáky i učitele ze všech částí Tibetu. Následovníci Congkhapy, kteří se usadili v Gandän (nazývaném také Gadän), byli později známí jako Gelugpa, ti ze školy v Gandänu. Conghapa a jeho žáci vesměs kráčeli ve stopách školy Kadampa, a až po smrti Congkhapy jeho žáci v čele s Gendündubem založili novou školu, známou jako Gelugpa.\n\nŠkola Kagjüpa měla v té době již několikátou nástupnickou generaci karmapů, a díky tomu se u laické veřejnosti těšila velké vážnosti. Gelugpa, ve snaze získat si stejnou autoritu, prohlásila právě narozeného Genduna Gjamccha za nástupce prvního opata Gendünduba. Z této nástupnické generace se později vyvinula instituce dalajlámů.\n\nK Congkhapovym předním žákům patřili Gjalcchab Dže (1364-1431), Khädub Gelek Palzang (1385-1438) a první dalajláma (titul získal posmrtně) Gendündub (1391-1474). Hlavní žáci potom založili podle kláštera Gandän mnoho dalších klášterů. Džamjang Čhödže Taši Paldän (1379-1449) založil klášter Däpung, který byl před rokem 1959 známý jako největší klášter na světě. Džamčhen Čhödže Šákja Ješe (1354-1435) založil klášter Sera. První dalajláma založil klášter Tašilhünpo v provincii Cang.\n\nTradičními středisky Gelugpy jsou tři velké kláštery v nejbližším okolí Lhasy, a to Gandän, Däpung a Sera. Tyto kláštery byly založeny přímo Congkhapou (Gandän), nebo jeho žáky (Däpung a Sera).\nDalším tradičním střediskem Gelugpy je Tašilhünpo, sídelní klášter pančhenlámy v Žikace. Nyní je střediskem Gelugpy i Dharamsala v Indii, kde žije současný dalajláma.\n\nNejvýznamnějšími představiteli Gelugpy jsou dalajláma a pančhenláma. Každý dalajláma a pančhenláma je považován za převtělence (tibetsky tulku) předchozího dalajlámy a pančhenlámy.\n\nV čele školy však stojí Gandän thipa (\"Dga'-ldan khri-pa\"), nejvyšší představený kláštera Gandän. Na rozdíl od dalajlámy či pančhenlámy není Gandän thipa intronizován jako tulku. Jde o volenou hodnost.\n\nNejvyšším představitelem Gelugpy na území bývalého Vnějšího Mongolska je Bogdgegén.\n\nGelugpa je dnes nejrozšířenější školou tibetského buddhismu v Tibetu, Mongolsku, v Ladákhu, mezi etnickou skupinou zvanou Monpa v indickém státě Arunáčalpradéš a Kalmycké republice.\n\n\n"}
{"id": "200081", "url": "https://cs.wikipedia.org/wiki?curid=200081", "title": "Havárie raketoplánu Columbia", "text": "Havárie raketoplánu Columbia\n\nHavárie raketoplánu Columbia k níž došlo 1. února 2003 v závěru vědecké mise STS-107 byla již druhou havárií amerického raketoplánu. Na rozdíl od tragédie raketoplánu Challenger, který explodoval krátce po startu, nastala havárie Columbie při návratu, v okamžiku, kdy do bezpečného přistání zbývalo jen 16 minut. Stroj se rozpadl ve výšce 63 kilometrů nad státem Texas při rychlosti 5,5 km/s. Zahynulo všech sedm členů posádky.\nPosádka raketoplánu Columbia byla určena už v roce 2000. Členy posádky byli:\n\nPřistání raketoplánu Columbia při vědecké misi STS-107 zaměřené na výzkum mikrogravitace bylo naplánováno na 1. února 2003. 31. ledna bylo zahájeno ukončování pokusů a úklid na palubě družicového stupně raketoplánu i v laboratoři Spacehab. 1. února 2003 okolo 6:40 UT ukončila odpočinek „červená směna“ (Chawlaová, Husband, Clarková a Ramon). Posádka se totiž kvůli efektivnějšímu využití času dělila na dvě směny: modrou a červenou. Obě směny okolo 08:49 UT zahájily přípravy na přistávací manévr. Proběhly poslední kontroly (čerpadla APU, funkce elevonů a kormidla, zkušební zážeh RCS motorů) a ve 13:10:39 UT bylo spuštěno první ze tří čerpadel hydrauliky. Ve 14:03 SEČ zahájila nic netušící posádka přistávací manévr. S dosednutím stroje na přistávací dráhu Kennedyho kosmického střediska se počítalo v 15:16 SEČ. Raketoplán byl otočen motory dopředu a ve 14:15:30 byl proveden zážeh motorů OMS o délce 158 sekund. Poté piloti otočili Columbii zpět do původní polohy – „nosem dopředu“. Z bloků FRCS byly vypuštěny zbytky pohonných hmot, byla spuštěna další dvě hydraulická čerpadla a motory SSME byly připraveny pro vstup do atmosféry. Raketoplán vstoupil do vrchních vrstev zemské atmosféry, kde jej začala postupně obklopovat žhavá plazma. Tato plazma s teplotou přesahující 1000 °C vzniká třením řídkých vrstev vzduchu o povrch raketoplánu. Raketoplán je však proti tomu chráněn vrstvou izolačních destiček. Za oficiální čas vstupu do atmosféry se považuje čas 14:44 SEČ. Zatím vše probíhalo podle plánu.\n\nVe 14:49 zahájila Columbia pravotočivou otáčku – manévr na snížení rychlosti. Ve 14:49 několik čidel zaregistrovalo slabý nárůst teploty. Za dvě minuty zaregistrovaly mírný nárůst teploty i čidla v hydraulickém systému brzd levého podvozku. V následujících chvílích došlo ke ztrátě údajů z čidel. Teplota rostla v celém křídle a v celé podvozkové šachtě. Tato data řídící středisko zaregistrovalo, ale nevěnovalo jim zvláštní pozornost. Krátce nato došlo ke ztrátě dat o tlaku i v pneumatikách levého podvozku. Tato skutečnost už mohla znamenat vážnou závadu, stále však mohlo jít jen o poruchu komunikace. Řídící středisko si to však chtělo ověřit:\n„Columbia, tady je Houston,“ hlásil „capcom“ řídícího střediska Charles Hobaugh, „díváme se tu na hodnoty tlaku v pneumatikách a poslední jsme nedostali.“\n\n„Rozumím,“ stihl ještě říci velitel Rick Husband a vyslovil ještě začátek dalšího slova. Jaké to bylo slovo, se už nikdo nikdy nedozví, protože v té chvíli bylo s raketoplánem přerušeno veškeré spojení. O několik sekund později se stroj podle radarových hlášení rozpadl. Těsně před rozpadem došlo k odtržení levého křídla. V okamžiku rozpadu se Columbia nacházela ve výšce 63 kilometrů a pohybovala se rychlostí 5,5 km/s. V trase raketoplánu nadále letěly už jen žhavé trosky, které se rozptýlily a dopadly na území třech amerických států, největší množství do Texasu. Trosky dopadaly do eliptické oblasti s rozměry přibližně 500×100 km. V 15:12:55 UT dal řídící letu L. Cain příkaz na uzamčení řídícího střediska, což je standardní opatření nutné pro zachování údajů a pozdější vyšetřování příčin nehody raketoplánu. Stalo se tak necelé tři minuty před časem plánovaného dosednutí Columbie na přistávací dráhu. Pracovníci NASA začali pomalu odvádět příbuzné a známé posádky z návštěvnické galerie hlavního sálu řídícího střediska. V té době seděl otec Ilana Ramona, Elizer Wolfermann v televizním studiu. Přímý přenos přerušila zpráva izraelského reportéra z Kennedyho vesmírného střediska o přerušení spojení s Columbií. Wolfermanna ohleduplně odvedli do vedlejší místnosti. Později o tomto okamžiku řekl: „Ještě jsem věřil. Té naděje jsem se držel všemi silami. Ilan přece velmi často létal bez spojení se Zemí.“\nOkamžitě se rozběhly záchranné akce. V zázrak doufaly Spojené státy, Izrael i Indie (rodná země Kalpany Chawlaové). Nikdo ze sedmičlenné posádky však nepřežil. V 17 hodin Kennedyho vesmírné středisko spustilo vlajky na půl žerdi. Ve 20:05 prezident George W. Bush oznámil: „Columbia je ztracena, nikdo nepřežil.“\n\nV USA i jiných zemích zavládl smutek. Lidé nosili květy k místům, kde se našly trosky. Přesto si však rodiny a přátelé astronautů přáli, aby lety do vesmíru pokračovaly. „Chceme, aby vesmírné mise pokračovaly. Nechceme, aby tito lidé zemřeli zbytečně.“ řekla matka astronauta Davida Browna. Podle jejích slov by si pokračování letů přál i její syn: „Když se ho jednou bratr Dough ptal: Davide, a co když zemřeš? David odpověděl: Program i přesto musí běžet dál“. Audrey McCoolová, matka pilota Williama C. McCoola uvedla: „Chceme, aby kosmické mise nepřestaly. Sedm životů by nemělo vyhasnout nadarmo.“ Bratr Ilana Ramona před novináři řekl: „Pro Ilana to bylo splnění snu. Chci, aby věděl, že jsem na něj pyšný. Ano, pyšný je to správné slovo.“\n\nV Iráku však oficiální místa havárii považovala za důvod k radosti: „Alláh chtěl ukázat, že jeho moc je větší než moc Američanů. Pletou se do záležitostí naší země, ale Alláh nás mstí.“ (Abdal Džabbar Kurajší, zaměstnanec vlády Iráku).\n\nNASA vydala varování, aby se občané nedotýkali nalezených trosek. Mohly by být totiž toxické, hlavně kvůli možnému obsahu paliva – hydrazinu, který je prudce jedovatý. Několik lidí muselo vyhledat lékařské ošetření, převážně z preventivních důvodů. Někteří Američané začali trosky sbírat, buď si je chtěli nechat jako suvenýry nebo je prodat. Na internetu se objevila nabídka úlomků, přitom aukční cena některých z nich se vyšplhala na víc než 30 000 dolarů. Společnost eBay však začala tyto nabídky z internetu rychle stahovat. Státní zástupce pro jižní Texas Michael Shelby vyhlásil, že „kdokoli se dotkne trosek, bude čelit tvrdému trestu.“ Trosky jsou stále federálním majetkem. Místy však nastal opačný problém: Občané nosili na policii předměty, které považovali za trosky, ačkoliv to trosky nebyly. Množství trosek dopadlo například do města Nacogdoches. Jeho náměstí se stalo symbolem národní tragédie, lidé zde pokládali květiny nebo nechávali lístečky s vyjádřením lítosti a bolesti. S některými troskami si začaly hrát malé děti, naštěstí se žádné z nich nezranilo.\n\nTrosky byly shromažďovány ve vyprázdněném hangáru v Kennedyho vesmírném středisku. 18. února bylo shromážděno už 4000 úlomků. 4. března bylo na tiskové konferenci vyšetřovací komise CAIB oznámeno, že zatím se našlo 22 563 kusů trosek, které dohromady tvoří 13,7 % hmotnosti Columbie. 26. března už hmotnost shromážděných trosek představovala 25 % hmotnosti raketoplánu. Technici předpokládali, že na Zemi mohlo dopadnout 35 až 50 % původní hmotnosti.\n\nHledání trosek začalo okolo 14:25 UT. Nejdříve byly dvě stíhačky F-15 louisianské Air National Guard z New Orleans odkloněny od běžného letu, aby se podílely na hledání trosek. V první fázi bylo do záchranných operací nasazeno několik desítek tisíc hasičů, policistů a vojáků. Později se jejich počet ustálil na 2500 osob. Koordinaci a zajištění sběru trosek měl na starosti astronaut James Donald Wetherbee. Trosky se shromažďovaly na letecké základně \"Barksdale\". Hlavní koordinaci a zajištění trosek řídil \"Federální úřad pro mimořádné události\" (FEMA). Družice Ikaros okolo 18:00 UT pořídila snímky oblasti Texasu s celkovou plochou asi 2000 kilometrů čtverečních, aby bylo hledání trosek jednodušší. Další snímky tato družice pořídila 4. února. Důležitým pro vyšetřování byl nález datového záznamníku \"OEX\" (\"\"). Tento záznamník je podobný „černé skříňce“ v letadlech, na rozdíl od ní však není přizpůsoben na „přežití“ havárie. Záznamník, který byl aktivován na začátku přistávacího manévru v čase 13:34 UT nahrával údaje o teplotě, aerodynamickém tlaku, vibracích a dalších fyzikálních parametrech. Ze všech raketoplánů byl pouze na Columbii jako zkušební prototyp. Po otevření záznamníku se však zjistilo, že páska je přetržená a proto z ní množství dat nebylo možno získat.\n\nMezi troskami se našly i pozůstatky členů posádky. První byly objeveny v Hemphille na východě Texasu. Kvůli velkému poškození se však nedaly identifikovat. Jako první se podařilo identifikovat pozůstatky Ilana Ramona. Našly se v noci z 5. na 6. února společně s troskami větší části spodního dílu obytné paluby. Ve stejné oblasti byla nalezena i špice raketoplánu a část řídícího panelu. 12. února NASA oznámila, že se podařilo identifikovat všechny členy posádky. Shromažďováním pozůstatků byl pověřen astronaut Jerry Lynn Ross.\n\nSedm astronautů však v konečném důsledku nebylo jedinými oběťmi havárie. 27. března se ve východním Texasu do lesa zřítil vrtulník Bell 407 patřící U. S. Forest Service, hledající trosky. Dvě osoby zahynuly a další tři byly zraněny.\n\nDruhý den po katastrofě byla sestavena vyšetřovací komise CAIB (\"Columbia Accident Investigation Board\"), známá také jako „Gehramova komise“. V jejím čele byl admirál námořnictva Harold Gehram. Členy byli:\nPozději byla jako další člen komise jmenována Sheila E. Windallová, zabývající se problematikou letů v extrémních výškách. 5. března se na žádost předsedy CAIB komise rozšířila o další tři členy. Byli to:\nPrvní veřejné zasedání komise se uskutečnilo 6. března.\n\nVyšetřovací komise se soustředila na dva klíčové zdroje informací: údaje v počítačích řídícího střediska a zkoumání shromážděných trosek. Komise studovala též záznam radiolokačních sledování, záznamy telemetrie a záznamy hovorů s posádkou. Díky detailním zkoumání radiolokačních sledování například komise zjistila, že 17. ledna se od raketoplánu oddělil objekt s rozměry přibližně 0,3 krát 0,3 metru. Jeho možný vliv na havárii se však nepodařilo prokázat, mohlo jít například jen o kus ledu z odpadní vody vypouštěné z raketoplánu.\n\nMezi hlavní možné příčiny havárie patřily:\n\nTeroristický útok byl hned na začátku vyloučen jako technicky neuskutečnitelný. Chybný úhel sestupu či nesprávný manévr se dal taktéž okamžitě vyloučit, protože až do okamžiku ztráty spojení letěla Columbia po přesně stanovené dráze a stanovenou rychlostí. Další teorie předpokládaly, že příčinou mohla být i exploze pneumatik podvozku nebo samovolné otevření nebo odpadnutí závěru podvozku. Už v prvních fázích vyšetřování všechno nasvědčovalo tomu, že raketoplán měl při vstupu do atmosféry poškozenou tepelnou ochranu levého křídla. Příčiny poškození mohly být různé. Náraz kousku izolační pěny nebo kusu ledu NASA zpočátku odmítala. Při startu sledovací kamery zaznamenaly úlomek izolační pěny oddělující se od nádrže ET a narážející do křídla, ale podle tehdejšího názoru odborníků tato událost neměla mít na bezpečnost letu větší vliv. „Prostě nedává smysl, že by tato událost byla hlavní příčinou“ prohlásil na tiskové konferenci několik dní po tragédii ředitel programu raketoplánů Ron Dittermore. Úvahy o vodou nasáknutém a zledovatělém kusu pěny se ukázaly jako neopodstatněné – použitá izolační pěna je totiž nenasákavá. Samotná izolační pěna podle názoru odborníků jednoduše nemohla způsobit dostatečně velké poškození na to, aby došlo k destrukci celého raketoplánu. Navíc už při předcházejících letech docházelo k poškozením tepelného štítu izolační pěnou nebo ledem. Jednalo se o lety STS-7, STS-32, STS-50, STS-112 a vůbec největší poškození bylo zaznamenáno při letu STS-87. Při letu STS-87 měly destičky štítu celkově 380 poškození, některé kusy byly poškozeny až ze tří čtvrtin a přesto se raketoplánu podařilo bezpečně přistát.\n\nMezi další teorie patřilo poškození tepelného štítu až ve vesmíru. Poškození mohl způsobit kus ledu vypuštěný jako odpadní voda nebo mikrometeoroid. Ve výzkumném středisku Southwest Research Institute v San Antoniu prováděli pokusy s vystřelováním vzorku pěnové izolace ET na panel RCC. Pokusy dokázaly, že nejpravděpodobnější příčinou havárie byl skutečně náraz izolační pěny.\n\nPrvní detailní scénář havárie, který vypracovali pracovníci NASA, zveřejnila CAIB 6. května. Definitivní verze scénáře událostí byla komisí zveřejněna 8. července 2003.\n\nKrátce po havárii bylo řídící středisko v Houstonu uzavřeno a všechna data v počítačích uložena. Z těchto údajů a z výpovědí očitých svědků, fotografického a filmového materiálu byly zrekonstruovány poslední okamžiky Columbie:\n\n14:50:53 – začíná období maximálního aerodynamického ohřevu\n\n14:51 – raketoplán přeletěl nad pobřežím Kalifornie. Očití svědci pozorovali, že za strojem zůstávají drobné rozžhavené úlomky – pravděpodobně odtrhávající se destičky tepelné ochrany. První anomálie byla zpozorována už ve 14:48:39. Čidlo uvnitř levého křídla za panelem RCC detekovalo nečekaně vysoké mechanické namáhání křídla.\n\n14:52:17 – mírný nárůst teploty zaregistrovala čidla v hydraulickém systému brzd v levém podvozku. Columbia se nacházela ve výšce 71 040 metrů nad Tichým oceánem a letěla rychlostí 23,58 Machů\n\n14:52:25 – 14:52:31 – nečekané přerušení spojení, podobná přerušení však bývají způsobeny obtékajícím plazmatem i při normálním průběhu přistání.\n\n14:52:41 – zvyšuje se rychlost nárůstu teploty v hydraulickém systému brzd v levém podvozku\n\n14:52:49 – úplně přestalo pracovat tepelné čidlo ve středu spodní strany levého vnitřního elevonu, poté, co naměřilo maximální teplotu 232 °C. Raketoplán byl ve výšce 70 085 m a měl rychlost 23,25 M\n\n14:52:56 – nečekaný pokles teploty na levém vnitřním elevonu\n\n14:53:09 – prudce vzrůstá teplota na levém modulu OMS\n\n14:53:10 – nárůst teploty udávají dvě čidla podvozku, ztratila se všechna data z čidla teploty hydrauliky levého vnějšího elevonu. O sekundu později přestává dodávat informace i tepelné čidlo ve spodní větvi hydraulického systému\n\n14:53:26 – raketoplán přelétává nad kalifornským městem Gualara severně od San Francisca ve výšce 69 480 metrů rychlostí 23 M. Krátce předtím začalo plánované řízení úhlu náběhu.\n\n14:53:30 – 14:53:33 – Výpadek telemetrie, který však může znamenat jen běžný výpadek působením plazmatu. Po obnovení spojení už nevysílalo čidlo zpětné větve hydraulického systému. Raketoplán je v pravotočivé zatáčce a pohybuje se rychlostí 7,06 km/s.\n\n14:53:34 – začala klesat teplota ve zpětné větvi hydraulického systému ovládání levého vnitřního elevonu. Za dvě sekundy později toto čidlo přestalo vysílat.\n\n14:53:44 – na amatérském videozáznamu je zaznamenán první úlomek oddělující se od raketoplánu\n\n14:53:46 – nárůst teploty v hydraulickém brzdovém okruhu levého podvozku. Stroj byl ve výšce 69 060 metrů a pohyboval se rychlostí 22,86 M\n\n14:53:54 – 14:53:58, 14:54:00 – další záznamy o úlomcích tepelného štítu oddělujících se od raketoplánu\n\n14:54:10 – začala vzrůstat i teplota hydraulického brzdového okruhu levého podvozku\n\n14:54:22 – na levé straně střední části trupu nad křídlem začíná teplota narůstat rychlostí 4,2 °C za minutu. Normální průběh je 0,5 °C za minutu. Columbia je ve výšce 68 270 m a má rychlost 22,52 M\n\n14:54:24 – vzrůstá teplota systému hydrauliky levého hlavního podvozku a to rychlostí 7°C za minutu\n\n14:54:26 – podle plánu dochází k přepnutí komunikačních antén\n\n14:54:34 – náhlé a krátkodobé zjasnění raketoplánu. Pravděpodobně došlo k vzplanutí některého konstrukčního prvku na levém křídle raketoplánu. Columbia je ve výšce 68 070 m a letí rychlostí 22,43 M. Nastává lehká odchylka od přímého směru letu. Autopilot dává pokyn ke dvěma zážehům stabilizačních motorů OMS, aby tuto odchylku napravil.\n\n14:54 – čidla sledující teplotu mezi hliníkovým trupem raketoplánu a vrstvou destiček jeho tepelné ochrany zaznamenávají o třicet stupňů vyšší teplotu oproti normálu. V tomto okamžiku tepelný štít stroje už není celistvý. Mimo plazmatu k destrukci přispívá hoření samotného raketoplánu\n\n14:55:04 – 14:55:30 – Odlet dalších čtyř úlomků, stoupá teplota zpětného ventilu brzdového hydraulického systému\n\n14:55:23 – další čidlo teploty hydrauliky (tentokrát zpětný ventil hydrauliky přední brzdové čelisti levého kola hlavního podvozku) registruje nárůst teploty rychlostí 5 °C za minutu. Raketoplán má výšku 66 850 metrů a rychlost 21,69 M\n\n13:55:33 – 13:55:35 UT – výpadek telemetrie, vzápětí je zpozorován další úlomek\n\n14:55:41 – další nárůst teploty na levé straně trupu nad křídlem z 0 °C/min na 1,4 °C/min.\n\n14:55:49 – raketoplán vylétá ze zemského stínu\n\n14:56:16 – 14:56:20 – roste teplota v celé podvozkové šachtě. Čidlo ve středu horní hrany levého křídla přestalo vysílat\n\n14:56:22 – zvyšuje se rychlost růstu teploty hydrauliky levého brzdového okruhu\n\n14:56:24 – ztráta informací ze středu spodní strany levého křídla\n\n14:56:53 – další zvýšení rychlosti růstu teploty v hydraulice vysouvání levého podvozku z 0,9 na 7,5 °C za minutu. Raketoplán letí ve výšce 65 650 metrů rychlostí 20,80 M\n\n14:57 – v důsledku aerodynamických sil se raketoplán začíná pomalu otáčet doleva. Autopilot zatím tuto odchylku bez problémů kompenzuje\n\n14:57:06 – raketoplán v levotočivé zatáčce\n\n14:57:19 – tlakové čidlo ve vnější pneumatice levého podvozku vykazuje anomálie\n\n14:57:28 – selhalo teplotní čidlo ve středu spodního povrchu levého křídla. Raketoplán je ve výšce 65 055 metrů a pohybuje se rychlostí 20,31 M\n\n14:57:35 – raketoplán se díky zvýšenému aerodynamickému namáhání opět stáčí doleva, náklon zatím kompenzují elevony\n\n14:57:43 – selhalo tepelné čidlo ve středu horního povrchu levého křídla\n\n14:57:54 – začíná růst teplota zpětného ventilu hydrauliky zadní brzdové čelisti levého kola levého podvozku. Columbia je teď ve výšce 63 090 m a pohybuje se rychlostí 19,55 M\n\n14:58:03 (±30 sekund) – další kompenzace narůstající aerodynamické nestability\n\n14:58:16 – zvýšila se rychlost nárůstu teploty hydrauliky brzdového okruhu D z 0,5 na 6,5 °C za minutu\n\n14:58:32 – začíná postupný pokles tlaku v obou pneumatikách levého podvozku, začíná klesat teplota levého kola levého podvozku\n\n14:58:38 – 14:58:40 – přestávají pracovat čidla pneumatik levého podvozku\n\n14:58:39 – monitor v pilotní kabině raketoplánu zobrazuje informace o odchylkách v tlakových senzorech v levém podvozku. V tomto okamžiku se asi posádka poprvé dozvěděla, že něco není v pořádku. Předcházející problémy totiž počítače nehlásily a chvění a vibrace, které byly způsobeny postupnou destrukcí křídla se téměř nelišily od chvění a vibrací provázející každé přistávání.\n\n14:58:40 – náhle přestalo pracovat čidlo měření tlaku pravé pneumatiky levého podvozku. Raketoplán má výšku 62 210 metrů a rychlost 19,13 M\n\n14:58:41 – zaregistrován prudký nárůst tlaku o 24 kPa a vzápětí pokles v pravé pneumatice levého podvozku. Je možné, že došlo k prasknutí pneumatiky\n\n14:58:48 – 14:58:54 – tlak v pravé pneumatice levého podvozku začíná klesat a přestávají pracovat další čidla teploty a tlaku v obou pneumatikách levého podvozku\n\n14:59:00 – pořízení snímku Columbie dalekohledem \"Starfire Optical Range\" na základně Kirtland\n\n14:59:06 – jeden ze tří spínačů indikuje vysunutí levého podvozku. S největší pravděpodobností šlo o poškození spínače a ne o skutečné vysunutí podvozku. Raketoplán letí ve výšce 61 300 metrů rychlostí 18,76 M\n\n14:59:28 – bylo navázáno poslední hlasové spojení s raketoplánem\n\n14:59:31 – zážeh dvou manévrovacích motorů RCS na pravé straně raketoplánu a následně vychýlení obou elevonů, vše za účelem kompenzovat vzrůstající aerodynamický odpor v oblasti levého křídla. Raketoplán má výšku 60 230 metrů a rychlost 18,16 M. Řídící systém raketoplánu začíná dostávat zmatené údaje\n\n14:59:32 – přijat poslední úplný blok telemetrických údajů, které uvádějí nejvyšší naměřenou teplotu v brzdovém okruhu levého podvozku a to 77,9 °C. Přerušení datového spojení nastalo na souřadnicích 32.9° s.š., 99.0° z.d. Vzápětí došlo na palubě Columbie k elektrickému zkratu\n\n14:59:33 chybné hlášení z hydraulického systému, poplašná signalizace primárního řídícího systému a všeobecný poplach\n\n14:59:36 – 14:59:37 – pokus autopilota o kompenzaci narůstajícího aerodynamického odporu\n\n14:59:46,347 – začíná 25 sekund, během kterých nebyla z raketoplánu přijata vůbec žádná data\n\n14:59:52 – pravděpodobně došlo k poškození levého modulu OMS a úniku jeho pohonných hmot\n\n15:00:01 – 15:00:03 – náhodná nebo úmyslná aktivace jednoho ze dvou ručních ovladačů orientace raketoplánu\n\n15:00:03 – krátké obnovení telemetrie, které je však neúplné. Podle údajů jsou hlavní systémy (počítače, palivové články, čerpadla APU,…) funkční a trup je zřejmě nedotknutý. Palivové baterie, navigační systém, autopilot a počítače dosud pracovaly. V hydraulickém systému je však nulový tlak a křídlo je těžce poškozeno nebo úplně zničeno, levý modul OMS též pravděpodobně podléhal destrukci\n\nRaketoplán vzápětí pravděpodobně začal rotovat a došlo k jeho destrukci. Kabina s posádkou vlastní destrukci stroje pravděpodobně přestála, ale přibližně po 10 sekundách byla zničena působením aerodynamických sil. Jestli byla posádka od okamžiku destrukce stroje až do okamžiku zničení kabiny při vědomí nebo ne, nelze nijak zjistit. NASA z úcty k pozůstalým nezveřejnila, jak a kdy přesně posádka zahynula. Smuteční obřad za účasti rodinných příslušníků, zástupců vedení NASA a pozvaných hostů se konal 2. února v Houstonu. Jako první byl pochován Ilan Ramon. Jeho tělesné pozůstatky byly 10. února 2003 převezeny do Tel Avivu, vlastní smuteční obřad se konal o den později. Velitel Rick Husband byl pochován v rodném městě Amarillo, William McCool ve městě Annapolis a pozůstatky Kalpany Chawlaové byly převezeny do její rodné Indie. Ostatní tři členové posádky, David Brown, Michael Anderson a Laurel Clarková jsou pochováni na Arlingtonském národním hřbitově ve Washingtonu.\n\nPrvní díl plného znění zprávy vyšetřovací komise zveřejnila komise 26. září 2003. CAIB dospěla k závěru, že příčinou neštěstí byla poškozená tepelná izolace na náběžné hraně levého křídla. K tomuto poškození došlo už při startu. Způsobil ho velký kus pěnové izolace, který odpadl z nádrže ET. Po upřesnění byly jeho rozměry přibližně 600 krát 380 krát 75 mm. Společně s ním se uvolnily další dva menší úlomky. Velký kus izolace dopadl na náběžnou hranu křídla rychlostí 185 až 255 m/s, kde poškodil panely RCC. Místo dopadu bylo opravdu nešťastné – kdyby tento kus dopadl na jiné místo, pravděpodobně by se i přes poškození podařilo Columbii bezpečně přistát. Na náběžné hraně křídla je však teplota plazmatu nejvyšší a celistvost panelů RCC je pro bezpečné přistání nezbytná. K poškození došlo mezi panely 5 až 9, nejpravděpodobněji byly poškozeny panely 8 a 9. Vzniklou trhlinou se plazma dostalo do křídla, kde pravděpodobně nejprve přepálilo žebro náběžné hrany. Plazma postupně propalovalo přepážky tvořící vnitřní konstrukci křídla a zároveň zvětšovalo trhlinu. Zároveň aerodynamické síly strhávaly ze stroje další destičky a úlomky. Tento proces pozorovalo několik svědků. Ve 12:58:56 byl přerušen přenos telemetrických údajů o teplotě a tlaku pneumatik levého podvozku. To mohlo souviset s explozí pneumatik pod vlivem vysoké teploty. Nakonec došlo k odtrhnutí křídla. Raketoplán se prudce otočil, v důsledku toho vypadlo spojení (komunikační anténa přestala směrovat na spojovací družici). V následujících sekundách došlo k destrukci celého raketoplánu.\nVyšetřovací komise v závěrečné zprávě vydala celkově 29 doporučení pro vyšší bezpečnost budoucích letů. Za hlavní příčinu, která vedla k havárii, považuje CAIB dlouhodobý nedostatek interní komunikace v rámci organizace a přehlédnutí zdánlivě drobných odchylek od požadovaných technických a bezpečnostních parametrů mise. 27. června vydala CAIB předběžná doporučení, podle kterých má NASA vyvinout před obnovením letů raketoplánů k ISS prostředky inspekce a opravy tepelné ochrany včetně panelů RCC. Před zahájením letů za jiným účelem musí být navíc vyvinuty inspekční a opravárenské postupy úplně nezávislé na ISS, pokrývající co nejširší spektrum scénářů poškození. NASA zareagovala rychle, už 8. září 2003 zveřejnila první plán uskutečňování opatření podle doporučení. Další lety byly pozastaveny na víc než dva roky. Raketoplány i pozemská zařízení a personál prošli celou řadou úprav, testů a zdokonalení. Především byla omezena možnost odpadávání částic z ET při startu. Program návratu raketoplánů do vesmíru byl nazván \"\".\n\nKomise též zhodnotila studii NASA o případných možnostech záchrany posádky Columbie v případě, že by se o poškození vědělo. Možnosti nouzové opravy náběžné hrany ve vesmíru nebo vyslání záchranné mise raketoplánu Atlantis v případě letu STS-107 nebyly realizovatelné. Právě tak nebyly uskutečnitelné ani varianty vyslání ruské vesmírné lodě nebo nouzový přechod astronautů na Mezinárodní vesmírnou stanici. Start raketoplánu nebo ruské vesmírné lodě nebyl uskutečnitelný pro příliš dlouhé trvání předstartovních příprav, neexistovala žádná možnost přechodu posádky z jedné vesmírné lodě do druhé a také by neměla posádka záchranné lodě dost času nacvičit si průběh záchranné akce. Spojení se s ISS bylo nerealizovatelné, protože Columbia obíhala po dráze s podstatně jiným sklonem a výškou a na vyrovnání své dráhy se stanicí neměla dostatek času ani paliva. Columbia neměla ani spojovací tunel s ISS. Na možnost opravy poškozené tepelné ochrany ve vesmíru Columbia nebyla také vůbec vybavena.\n\nPosádku Columbie nebylo možno za nastalé situace zachránit. Ačkoliv se objevily různé spekulace, ani posádka, ani nikdo z řídícího střediska nic netušil o poškození a blížící se katastrofě.\n\nJmény členů posádky Columbie byly pojmenovány planetky (51823) Rickhusband, (51824) Mikeanderson, (51825) Davidbrown, (51826) Kalpanachawla, (51827) Laurelclark, (51828) Ilanramon a (51829) Williemccool. Na jejich památku byla též do přistávacího modulu robota Spirit na Marsu umístěna pamětní plaketa a jejich jmény byly pojmenovány též jednotlivé vrchy pohoří Columbia Hills na Marsu, v blízkosti kterých rover přistál. Letiště ve městě Amarillo (rodném městě Ricka Husbanda) s původním názvem Amarillo International Airport bylo přejmenováno na Rick Husband Amarillo International Airport.\n\n\n"}
{"id": "200083", "url": "https://cs.wikipedia.org/wiki?curid=200083", "title": "Gustave Caillebotte", "text": "Gustave Caillebotte\n\nGustave Caillebotte [gystav kajbɔt] (19. srpna 1848, Paříž - 21. února 1894 v Gennevilliers) byl francouzský malíř, mecenáš a sběratel umění.\n\nJiž v 25 letech věku zdědil po svém otci, soudci soudního dvoru departementu, velký majetek. Na svém statku v Yerres pak začal vážněji malovat a do roku 1879 vzniklo na 80 větších děl. Finanční naprostá nezávislost umožnila po ukončení studia na École des Beaux-Arts v Paříži Caillebottovu významnou podporu impresionistům. V pařížském Bonnatově atelieru, za jehož žáka je považován, se setkal s Edgarem Degasem, Claudem Monetem a Augustem Renoirem svými pozdějšími přáteli a navzájem ovlivnili své malířské projevy. Tak jeho krajiny pozdějších prací připomínají práce Bazillovy, zatímco portréty jsou zřetelně ovlivněny Degasem. Žil životem pařížského dandyho, zcela dle svých zálib. Byl vášnivým jachtařem a stavitelem člunů a jacht. Většinu majetku investoval do péče o své přátele impresionisty. Gustave Caillebotte financoval a organizoval první výstavy impresionistů a současně pilně maloval (namaloval na 500 obrazů) a sbíral současné umění. Druhé výstavy impresionistů se sám aktivně účastnil. Umělec, jehož dílo bylo současníky podceňováno, odkázal své dílo i sbírku státu, který však - po skandálních diskusích - přijal dar jen z části. Tato díla jsou dnes vystavena v pařížském Musée d'Orsay jako Collection Caillebotte – součástí jsou slavná díla Monetova, Degasova, Manetova, Renoirova, Pissarova. Caillebotte sám nejprve maloval v tradičním stylu, ale mezi léty 1875 a 1880 se přizpůsobil myšlení a projevu svých přátel impresionistů, čistým programovým impresionistou však nikdy nebyl. V jeho obrazech se zrcadlí život v bohatých čtvrtích Paříže, nebo v letních měsících na venkově. Později se zcela oddal životu v soukromí na svém venkovském sídle v Petit Gennevilliers. Podnikal výlety do Argenteuil a maloval na březích Seiny v místech, kde jeho přátelé impresionisté pracovali celé měsíce. Jeho dílo bylo plně doceněno až dlouho po malířově smrti. Gustave Caillebotte je uložen na pařížském hřbitově Père Lachaise. Jelikož velká část jeho prací je stále v privátním majetku, patří jeho plátna k velkým atrakcím aukcí předních aukčních domů (Sotheby's, Christie's).\nNarodil se 19. srpna 1848 do rodiny s vyšším společenským postavením. Jeho otec Martial Caillebotte (1799-1874) byl dědicem rodinného podniku s vojenskou výstrojí a pracoval též jako soudce. Otec dvakrát ovdověl, než se oženil s Céleste Daufresne (1819-1878), matkou Gustava Caillebotta a jeho dvou mladších bratrů: Reného (1851-1876) a Martiala (1853-1910). Mládí prožil s rodiči v Paříži a léta trávil s rodinou v Yerres, ve městě na řece stejného jména, jižně od Paříže, kde otec zakoupil rozlehlý statek. Ve věku 12 let se Gustave Caillebotte začal vážněji zajímat o kreslení a malování. Studoval práva a také technické vědy. V roce 1871 se zúčastnil jako voják Prusko-francouzské války a sloužil též v Národní gardě (Garde Nationale Mobile de la Seine).\n\nPo válce začal navštěvovat výtvarnou školu, kde se stal studentem Léona Bonnata a s vážným zájmem se věnoval studiu malířství. V krátkém čase se vypracoval a svůj první malířský ateliér si zařídil v domě rodičů. Po smrti otce zdědil velký majetek. V r. 1874 se setkal a spřátelil s několika umělci, kteří tvořili svá díla mimo oficiální proud francouzské Akademie a mezi nimiž byli i malíři Edgar Degas, Claude Monet a Auguste Renoir. Pomohl jim organizovat 1. výstavu impresionistů v Paříži v témže roce. Impresionisté, zvaní také \"Nezávislí\" se distancovali od akademických malířů vystavujících na každoročních Salonech.\nGustave Caillebotte se poprvé představil jako malíř až na druhé výstavě impresionistů v r. 1876, kde vystavil 8 obrazů včetně \"Les raboteurs de parquet\" (\"Parketáři\") z r. 1875. Jeho první mistrovské dílo (nyní ve sbírkách Musée d'Orsay), oceňované jeho přáteli, bylo některými kritiky pro svůj námět považováno za \"vulgární\" a bylo přirozeně zamítnuto pro vystavení na Salonu. V těch časech se z pracujících lidí zobrazovali pouze lidé pracující na polích jako rolníci či sedláci.\n\nCailebottův malířský styl byl ovlivněn impresionismem, ale byl mnohem více realistický. Někdy se přibližoval k bohatě barevnému degasovkému realismu, jindy zase používal ve svém díle jemné pastely impresionistů . Nikdy se však zcela nepřiklonil pouze k jedinému stylu. Pokud se týká témat, maloval velmi často rodinné, domácké náměty, interiéry a portréty. Mnoho jeho obrazů zachycuje členy jeho rodiny; \"Jeune Homme à la fenêtre\" (\"Mladý muž u okna\") 1876 zobrazuje bratra Reného doma v Paříži, v ulici de Miromesnil. Obraz \"Les orangers\" (\"Pomerančovníky\") 1878 zachycuje bratra Martiala a jejich sestřenici Zoë v zahradě letního rodinného sídla v Yerres a \"Portraits à la campagne\" (\"Portréty na venkově\") 1875 představují jeho matku, tetu, sestřenici a rodinné přátele. S oblibou maloval činnosti jako společné stolování, hraní karet, hraní na piano, čtení, to vše v soukromí rodin vyšší společenské třídy. Venkovní výjevy z Yerres zase oslavují radost z jízdy na lodi po proudu, nebo z rybaření a plavání. Při nich často používal jemné impresionistické techniky, aby dal vyniknout kráse a klidu venkovské přírody.\n\nNejznámější jsou ale autorovy obrazy městské pařížské architektury jako \"Le pont de l'Europe\" (\"Evropský most\") 1876 nebo \"Rue de Paris, temps de pluie\" (\"Pařížská ulice v dešti\") 1877. Typickými pro tyto jeho práce jsou až fotograficky přesný dojem a zastřené barvy dodávající obrazům moderní nádech připomínající americké realisty např. Edwarda Hoppera. Společným základem všech jeho urbanistických obrazů je nadšení pro novou technologii fotografie a intenzivní zájem o zobrazování perspektivy. V obrazech z r. 1880 \"L'homme au balcon, boulevard Haussmann\" (\"Muž na balkóně, Haussmannova třída\") a \"Un balcon\" (\"Balkón\") zve pozorovatele ke společnému pohledu na ulici města z nezvyklé perspektivy. Pohled \"shora\" je námětem i dalších děl: \"Vue des toits, effet de neige\" (\"Pohled na zasněžené střechy\"), \"Boulevard vu d'en haut\" (\"Pohled na hlavní třídu z výšky\"), \"Un refuge, boulevard Haussmann\" (\"Refýž, Haussmannova třída\").\n\nTématem četných obrazů byly plachetnice a lodě na řece Seině v Argenteuil a na řece Yerres. Uměl dobře zobrazit i \"neživou přírodu\" jako v díle \"Roses jaunes dans un vase\" (\"Žluté růže ve váze\") z r. 1882. Gustave Caillebotte také rád zachycoval situace týkající se jídla včetně surovin, ze kterých se připravovalo, jako maso u řezníka nebo ovoce a zeleninu vystavené na stáncích. Nevyhýbal se ani aktům, které zobrazoval přirozeně realisticky, aniž by se schovával za mytologické náměty.\n\nPo mnoho let byla jeho malířská tvorba zatlačována do pozadí a byl znám především jako mecenáš umění. To, že zdědil rodinný majetek mu dovolilo malovat bez nutnosti muset svá díla také prodávat. Též mu to umožňovalo finančně pomáhat při pořádání výstav impresionistů a podporovat své přátele malíře tím, že kupoval jejich obrazy. Prvního Moneta koupil v r. 1876 a finančně podporoval jeho kariéru tím, že platil nájem za jeho malířský ateliér. Nejen finančně, ale i organizačně se podílel na pořádání 3., 4., 5. a 7. výstavy impresionistů. Pro neshody s malíři Degasem a Pissarem 6. výstavu impresionistů bojkotoval. Ve svém sponzorství byl přesně zaměřený, zvláště v jeho sbírkách chybí díla Paula Gauguina, Georgese Seurata a symbolistů. Sehrál hlavní roli v přesvědčování představitelů Musée du Louvre, aby zakoupili Manetův obraz \"l'Olympia\" (\"Olympie\"), což se nakonec podařilo.\n\nSvé bohatství užíval Caillebotte též pro pěstování svých různých zálib, ke kterým patřilo sbírání poštovních známek (jeho jméno bylo zapsáno do seznamu významných filatelistů a jeho sbírka je nyní v British Library), pěstování orchidejí, navrhování a stavba jachet a také textilní design.\n\nV r. 1881 zakoupil malíř dům se zahradou v Petit-Gennevilliers, na březích Seiny, poblíž Argenteuil a v r. 1888 se tam trvale přestěhoval. Zde vytvořil také svá další četná malířská díla. Věnoval se také jachtingu, navrhování a stavbě lodí. Hodně času trávil se svým bratrem Martialem a přítelem malířem Renoirem, který ho často navštěvoval a společně vedli dlouhé diskuse o umění, politice, literatuře a filozofii. Zdálo se, že má vážný vztah s Charlotte Berthier, ženou o jedenáct let mladší než on, z nižší společenské vrstvy. Neoženil se s ní však, ale finančně ji zabezpečil do konce jejího života. Jeho malířská kariéra výrazně oslabila kolem r. 1890, kdy přestal malovat velká plátna.\n\nZemřel náhle po záchvatu mrtvice, při práci na zahradě svého domu v Petit-Gennevilliers, v r. 1894 ve věku 45 let. Je pohřben na hřbitově Père-Lachaise v Paříži.\n\nPodle své vůle, daroval malíř rozsáhlou sbíru malířských děl francouzskému státu. Tato sbírka obsahovala 68 obrazů, které namalovali různí impresionisté: Camille Pissarro (19 obrazů), Claude Monet (14 obrazů), Auguste Renoir (10 obrazů), Alfred Sisley (9 obrazů), Edgar Degas (7 obrazů), Paul Cézanne (5 obrazů) a Édouard Manet (4 obrazy).\n\nV době malířovy smrti, byli impresionisté francouzskými oficiálními místy odmítáni, upřednostňovali se akademici, zvláště ti z Académie des Beaux-arts (Akademie krásných umění). Gustave Caillebotte si přál, aby se obrazy z jeho sbírky dostaly do Musée du Luxembourg (Lucemburského muzea), které mělo vystavovat žijící autory a také do Musée du Louvre (Muzea Louvre). Bouhužel odpovědní činitelé s tím nesouhlasili a své zamítavé stanovisko sděleli malíři Renoirovi, který se stal vykonavatelem Caillebottovy závěti. Po nesčetných diskusích bylo přijato pouze 38 obrazů do Musée du Luxembourg. Následná výstava byla první veřejnou národní výstavou impresionistů ve Francii. Zbývajících 29 obrazů (1 obraz od Degase si ponechal Renoir jako protiúčet za své služby vykonavatele závěti) bylo nabídnuto do národních sbírek ještě dvakrát, v r. 1904 a 1908, ale v obou případech byly zamítnuty. Když se v r. 1928 vláda konečně rozhodla odkaz přijmout, vdova po synovci Gustava Caillebotta to odmítla. Většinu z těchto děl tak zakoupil dr. A.C. Barnes a jsou nyní v majetku jeho nadace (La Fondation Barnes).\n\nVzhledem k pohnuté historii malířova odkazu je mnoho jeho děl v soukromých sbírkách jednotlivců nebo nadací a v předních světových, zejména amerických, muzeích a galeriích.\n\nOd 2. výstavy impresionistů v r. 1876, na které poprvé vystavoval Gustave Caillebotte své obrazy, se zúčastňoval jako malíř pravidelně i dalších výstav 3., 4., 5., a naposledy 7. výstavy v r. 1882, kdy vystavil 17 svých obrazů. Poslední výstavy impresionistů v r. 1886 se nezúčastnil.\n\nMezi kritiky výstav impresionistů byl i francouzský spisovatel a kritik Émile Zola. Psal kritiky i na obrazy Gustava Caillebotta představené v rámci těchto výstav. Od počátečních negativních kritik se postupně vyjadřoval o jeho díle stále více pochvalněji a označil Gustava Caillebotta jako velmi moderního malíře a nejodvěžnějšího člena ze skupiny impresionistů.\n\nV padesátých letech 20. století byl oživen zájem o jeho dílo, když Caillebottovi potomci začali prodávat jeho obrazy ze soukromé rodinné sbírky. V r. 1964 The Art Institute of Chicago zakoupilo jeho 2 obrazy a vyjádřilo tak zájem Američanů o tohoto umělce. 70 let po jeho smrti pak i francouzští historikové a znalci umění přehodnotili názory na jeho uměleckou tvorbu. Jeho převratné pojetí perspektivy je okouzlilo a zařadili ho mezi další uznávané umělce, jejichž odkaz má nezpochybnitelnou uměleckou hodnotu. Jeho díla byla opět vystavována a kritiky oceňována.\n\nV současné době má Musée d'Orsay v Paříži ve svých sbírkách zhruba 40 obrazů, jejichž autorem byl Gustav Caillebotte a 5 z nich je trvale vystaveno v rámci stálé výstavy muzea.\n\n\n"}
{"id": "200084", "url": "https://cs.wikipedia.org/wiki?curid=200084", "title": "HC Kometa Brno", "text": "HC Kometa Brno\n\nHC Kometa Brno (celým názvem: Hockey Club Kometa Brno) je klub ledního hokeje z České republiky, sídlící v moravské metropoli Brně. Založen byl v roce 1953 pod názvem TJ Rudá hvězda Brno a zpočátku patřil pod československé ministerstvo vnitra. V roce 1962 se z klubu po přesunu pod firmu ZKL stal civilní tým. Ve své historii získal (jako Rudá hvězda Brno, ZKL Brno a pod dnešním názvem Kometa Brno) celkově 13 titulů mistra Československa (11×) a České republiky (2×), což ho pasuje do pozice nejúspěšnějšího hokejového klubu v zemi. Také na mezinárodní scéně je pak Kometa Brno nejúspěšnějším českým klubem, a to se třemi tituly z Evropského hokejového poháru. HC Kometa Brno odehrává své domácí zápasy v hale Rondo (sponzorským názvem DRFG Arena) s kapacitou 7 700 diváků.\n\nÉra 50. a 60. let 20. století, kdy klub vybojoval všechny své československé tituly, byla následována průměrnou sedmou dekádou a poté osmým desetiletím, kdy se klub pohyboval na hraně mezi nejvyšší a druhou nejvyšší soutěží. Od roku 1992 hrála Kometa dlouhodobě, s výjimkou jedné extraligové sezóny a jednoho druholigového ročníku, ve druhé nejvyšší české soutěži, 1. lize. V roce 2009 prohrála ve finále 1. ligy, následně ovšem odkoupila extraligovou licenci od Orlů Znojmo. Od sezóny 2009/10 působí Kometa Brno trvale v Extralize, české nejvyšší soutěži ledního hokeje, kterou v letech 2017 a 2018 vyhrála.\n\nV únoru roku 1953 byla Rudá hvězda Brno, tehdy hrající Krajský přebor, rozhodnutím ministra národní bezpečnosti Karola Bacílka posílena, vyčleněna jako sportovní rota ozbrojených složek MNB, spadající administrativně i hospodářsky do RH Praha. Klub byl po dohodě pro sezónu 1953/1954 zařazen do nejvyšší soutěže. Historicky první mužstvo se skládalo z hráčů dvou brněnských klubů – Sokola Zbrojovky Brno I (Bronislav Danda, Slavomír Bartoň, Bohuslav Sláma, Zdeněk Chocholatý, Jiří Zamastil, Arnošt Machovský, Zdeněk Trávníček) a Sokola GZ Královo Pole (Vlastimil Bubník, Ladislav Olejník a František Vaněk). Dále to pak byli hráči z Plzně (Čeněk Liška a Stanislav Sventek), z Budějovic (Jiří Kolouch), z Ostravy (Zdeněk Návrat) a z Kladna (Bohumil Prošek). Historicky první přátelský zápas sehrála Rudá hvězda se Spartakem Švermou Jinovice. Po dvou brankách Bartoně, jedné Zamastila a Návrata, Rudá hvězda vyhrála svůj historicky první zápas 4:2.\n\nRudá hvězda byla v soutěži přiřazena do skupiny B. Postupně se tedy utkala s mužstvy Vítkovic, Tatry Smíchov, Karlových Varů, Plzně a Pardubic. Rudá hvězda odehrála svůj první zápas ve skupině 2. kolem, protože 1. kolo odehrálo až 2. prosince. Jak se již zmiňovalo Rudá hvězda odehrála své první utkání v lize 2. kolem venku v Karlových Varech. Místní Dynamo rozprášila 6:1. 3. kolo již klub odehrál doma Za Lužánkami, kde se postavilo plzeňskému Spartaku, kterého tentokráte rozdrtilo v konečném výsledku 14:3. Dohrávku 1. kolo Rudá hvězda odehrála opět doma, proti Tatře Smíchov. Tu po třech brankách Bartoně, dvou Dandy, jednoho Bubníka a Zamastila porazila 7:2. V dalším kole odjížděla Rudá hvězda do Pardubic. Dynamo sice po první třetině dostalo pouhé dva góly, ale po dalším dvou třetinách odcházeli z domácího ledu s výpraskem 2:8. Historicky první prohra přišla hned v dalším kole, když Rudá hvězda nestačila venku na Vítkovice, prohrála 3:2. Rudá hvězda si ale spravila reputaci hned v dalším kole Za Lužánkami, když v přestřelce s Karlovými Vary vyhrála 8:6. Další kolo klub odehrál v Plzni. Spartak jako by se nepoučil z prvního zápasu, znovu prohrál vysokým výsledkem tentokráte 2:11. Dohrávku 6. kola odehrála Rudá hvězda na domácí půdě Tatry Smíchov. To že po první třetině prohrávala Rudá hvězda 2:1 bylo už samo o sobě překvapení, ale to že v dalších dvou třetinách dostala dalších sedm gólů nemohl před utkáním očekávat ani největší optimista. Tatra Smíchov v konečném součtu vyhrála překvapivě 9:2! O čtyři dny později hrála Rudá hvězda další kolo doma proti Pardubicím. Zde si spravili svoji pokaženou reputaci po vysokém debaklu z minulého kola výhrou 4:1. Poslední kolo ve skupině odehrála Rudá hvězda opět doma, tentokráte proti Baníku Vítkovice. Rudá hvězda po napínavém utkání vyhrála 4:3. Skupinu celkově Rudá hvězda vyhrála s náskokem 4 bodů před Vítkovicemi a v klidu se mohla připravovat na finálovou skupinu o celkové prvenství.\n\nVe finálové skupině se měla Rudá hvězda postupně utkat s mužstvy Olomouce, Ústředního dómu armády, Českých Budějovic, Vítkovic (společně s Rudou hvězdou postoupily ze skupiny B) a Spartakem Sokolovo Praha. Finále se hrálo turnajovým způsobem jednokolově v Praze a v Brně. První zápas odehrála Rudá hvězda 3. února proti Olomouci. Nad Křídly vlasti, jak se klub jmenoval, vyhrála 5:3. Druhý zápas Rudá hvězda odehrála tentokráte proti pražské ÚDA, nad níž vyhrála 6:4. V třetím zápase se Rudá hvězda připravovala na mužstvo Českých Budějovic, ani oni ovšem nebyli pro Rudou hvězdu rovnocenným soupeřem; vyhrála 4:1. Čtvrtý zápas odehrála Rudá hvězda tentokráte proti známému soupeři ze skupiny – Baníku Vítkovice, Rudá hvězda vyhrála 5:1. Byl to již čtvrtý zápas, který Rudá hvězda vyhrála. V pátém zápase na ni čekal v zápase o mistrovský titul poslední soupeř - Spartak Sokolovo Praha. Napínavý duel skončil remízou 1:1, bohužel pro Rudou hvězdu byl výsledek přijatelnější pro soupeře. Ten díky lepšímu skóre získal svůj druhý titul v nejvyšší soutěži. Rudá hvězda tedy zakončila svoji historicky první sezónu celkovým druhým místem.\n\nPřed začátkem sezóny odešlo z Rudé hvězdy pět hráčů konkrétně Stanislav Sventek a Čeněk Liška do Plzně, kteří se vrátili zpět do mateřského oddílu, Zdeněk Chocholatý do Spartaku ZJŠ Brno, Arnošt Machovský a Zdeněk Kopsa. Přišli František Mašlaň z Prostějova, Jan Kasper z pražského ÚDA, Karel Šůna z Budějovic, Rudolf Scheuer z Králova Pole, Ladislav Chabr z Chomutova a Miroslav Rys z ČH Bratislava. Během sezóny odešel Miroslav Rys do mateřského Kladna.\n\nRudá hvězda začala ligu ve skupině A, kde se postupně utkala s mužstvy pražské Tankisty, Olomouce, Vítkovic, Králova Pole, Pardubic, brněnské Zbrojovky a ostravského Baníku. Skupinu Rudá hvězda vyhrála s náskokem 3 bodů na pražskou Tankistu. Jediná prohra v celé sezóně přišla na ledě Pardubic. Místnímu Dynamu Rudá hvězda podlehla vysoko 9:4. Finálový turnaj se hrál až po světovém šampionátu v Ostravě. První překvapení přišlo hned prvním zápasem, když Rudá hvězda s Tankistou jenom remizovala 2:2. Za dva dny mělo přijít předčasné finále mezi Spartakem Sokolovo Praha a Rudou hvězdou. Brněnští vyhráli 8:2 a zničili Spartaku sny o obhajobě titulu. Poslední zápas o titul mezi Chomutovem a Brnem se odehrál v pátek 18. března 1955. Chomutov sice prvně vedl 2:1, ale v páté minutě třetí třetiny dává Rudá hvězda dvě branky a otočila zápas ve svůj prospěch. Vítězný gól dával František Vaněk na 4:3. Po zápase mohlo Brno slavit svůj první titul mistra republiky. Většinu branek v sezóně obstarala útočná formace Bubník - Bartoň - Danda.\n\nPřed sezónou z klubu nikdo neodešel, Rudá hvězda posílila svoji útočnou sílu příchodem Jaroslava Pavlů z Plzně. Rudá hvězda opět ovládla skupinu suverénním způsobem, tentokráte ztratila jenom dva body prohrou s Tankistou Praha na svém ledě 1:2.\nFinále se na rozdíl od minulých ročníků nehrálo turnajovým způsobem v jednom místě konání, ale soupeři se utkali každý dvakrát systémem doma-venku. V prvním kole Rudá hvězda vyhraje nad Chomutovem vysoko 7:1. V druhém kole přijížděla Rudá hvězda na led Spartaku Sokolovo Praha, známého soupeře ze sezón minulých. Rudá hvězda překvapivě vyhrála 5:0 a o titulu se zdálo býti již rozhodnuto. Jenže ve čtvrtém kole prohraje Rudá hvězda venku na ledě Chomutova 2:4 a o titulu se znova muselo rozhodnout v zápase mezi RH a Spartakem Sokolovo. Tentokráte začala Rudá hvězda opět dobře, vedla již po první třetině 2:0. Jenže soupeř se nechtěl jen tak vzdát, dokázal vyrovnat a dokonce se dostat ve 49. minutě do vedení. V 53. minutě opustil led hráč Spartaku Karel Gut a Rudá hvězda jakoby znovu ožila. V posledních sedmi minutách vstřelili její hráči čtyři branky a zvítězili 6:3. Poslední zápas s Vítkovicemi již nemohl zvrátit to, že Rudá hvězda získala již svůj druhý titul mistra republiky. Za zmínku stojí účast klubu na Spenglerově poháru. Sedm let měla československá mužstva zákaz startu v soutěži, ale až v tomto ročníku byla povolena účast jednomu klubu. Rudá hvězda dostala přednost před Spartakem Sokolovo. Prvně porazila Inter Milán vysoko 6:0. Poté se vypořádala s domácím Davosem 8:3 a jako třešničkou na dortu porazila německý Füssen 11:1. Slavný a zároveň nejstarší evropský pohár směřoval po výhře do Brna.\n\nPřed začátkem sezóny klub posílil Václav Pantůček ze Spartaku Sokolovo Praha. V průběhu sezóny do klubu přišel Rudolf Potsch z Králova Pole. Právě Pantůček nahradil v první útočné formaci Slavomíra Bartoně. Rudá hvězda získala již svůj třetí titul mistra republiky, i když ne tak suverénně jako minulý dvě sezóny. Druhý Spartak Sokolovo ztrácel na první místo pouhé dva body. Z 26 zápasů 19 vyhrála, 3 remizovala a 4 prohrála při skóre 155:54 a zisku 41 bodů. Rudá hvězda také byla u nejvyššího výsledku v lize, porazila Spartak Motorlet Praha 17:2. Nejlepším střelcem Rudé hvězdy se stal nováček v týmu Václav Pantůček s 27 brankami.\n\nPřed začátkem sezóny se vrátil do mateřského Chomutova Ladislav Chabr. Do týmu přišel Vladimír Nadrchal z Pardubic, budoucí brankářská hvězda klubu, a z juniorského týmu Karel Skopal s Vladimírem Šubrtem. Rudá hvězda získala svůj čtvrtý titul mistra republiky, ale mezi veřejností se již začínaly objevovat hlasy kritizující její profesorský hokej. Jediná černá kaňka na celkovém výkonu byla vysoká prohra v Chomutově 7:0. Největších vítězství klub dosáhl s mužstvy Spartaku Motorletu Praha a Baníku Ostrava shodně 14:3.\n\nZ týmu odešli před začátkem sezóny hráči Zamastil a Kolouch, kteří odešli do brněnské Zbrojovky a Bohumil Prošek, který se vrátil zpět do mateřského Kladna. Do týmu přišli odbýt vojenskou službu hráči Černý z Plzně, Ševčík z Vítkovic a Richter z brněnské Zbrojovky. Z juniorské týmu pak přišel Ivo Winkler. Ročník ligy měl velmi nečekaný vývoj. Do vedení se sice v prvních kolech dostal Spartak Sokolovo, ale od 14. kola se dostalo na čelo Kladno a toto místo už nepustilo. Rudá hvězda se připravila o promluvení do bojů nejvyšších ostudnou porážkou 1:9 na Kladně. Poté prohrála i se sestupujícím týmem HC Brnem 1:2. Celkově skončila Rudá hvězda na druhém místě. \n\nZdroj: \n\n\n\n\n\nMomentálně Kometa trénuje a hraje v DRFG Areně. S nedávnými úspěchy se ale začaly objevovat informace, že by ráda postavila stadion nový, nedaleko parku Lužánky. Dle momentálních plánů by za novým stadionem mohla stát brněnská architektonická kancelář A PLUS, člen skupiny DRFG, tedy jednoho z momentálních vlastníků klubu. Má v plánu ze stadionu udělat nejmodernější stavbu tohoto druhu v České republice. Tento atelier mimo jiné stojí i za projektem Univerzitního kampusu Masarykovy univerzity nebo střediskem CEITEC, stejně jako stála u prvních návrhů pražské O2 arény.\n\nV roce 2015 pak byl zveřejněn první návrh celého areálu.\n\n\nZdroj: \n\n\n\nZdroj: \n\n\n       klub se účastní sezony 2019/20.\n\nZdroj: \n\n\n\n\n\nZdroj: \n\n\n"}
{"id": "200087", "url": "https://cs.wikipedia.org/wiki?curid=200087", "title": "Erik Truffaz", "text": "Erik Truffaz\n\nÉrik Truffaz (* 3. dubna 1960, Švýcarsko) je francouzský jazzový trumpetista. Jeho hudba je inspirovaná hip-hopem, rock'n'rollem a acid jazzem. Vystupuje s kvartetem, který tvoří Pat Muller (elektrické piano), Marcello Giuliani (kontrabas) a Mark Erbetta (bicí). Truffaz prorazil až svým druhým albem \"The Dawn\", které vyšlo u labelu Blue Note. Ke kvartetu se tu připojil i raper Nya, který se tak vlastně stal pátým členem skupiny. Další úspěšné album, které ve Francii dokonce získalo stříbrnou desku, se jmenuje \"Bending New Corners\". Poslední album \"Arkhangelsk\" tvoří písně, které jsou ovlivněny francouzským popem a jazzovými groovy.\n\n\n"}
{"id": "200088", "url": "https://cs.wikipedia.org/wiki?curid=200088", "title": "Parazitologický ústav Akademie věd České republiky", "text": "Parazitologický ústav Akademie věd České republiky\n\nParazitologický ústav AV ČR je součástí Biologického centra Akademie věd České republiky v Českých Budějovicích.\n\nZaložen byl v roce 1962, v roce 1985 byl ústav přemístěn z Prahy do Českých Budějovic a 1. ledna 2006 byl spolu s dalšími českobudějovickými ústavy začleněn do nově vznikajícího Biologického centra.\n\nÚstav se zabývá parazitologií a jejími příbuznými obory. Velice rozvinuté jsou na něm zejména následující oblasti výzkumu:\n\nÚstav má vysoké renomé například ve výzkumu klíšťové encefalitídy a jejího přenašeče, klíštěte obecného. Ústav vydává mezinárodní časopis \"Folia Parasitologica\".\n"}
{"id": "200094", "url": "https://cs.wikipedia.org/wiki?curid=200094", "title": "Radar se syntetickou aperturou", "text": "Radar se syntetickou aperturou\n\nRadar se syntetickou aperturou (anglicky: \"Synthetic aperture radar\" - SAR) je typ radaru, ve kterém je používáno sofistikovaného zpracování radarových dat k vytvoření velmi úzkého efektivního paprsku. Může být používán pouze pohybováním nástrojů přes relativně statické cíle pozorování, ale přesto dosahuje širokého použití v dálkovém průzkumu Země a mapování.\n\nPři jednoduchém použití systému SAR je jedna anténa radaru připojena na stranu letadla. Jeden impulz antény je široký několik stupňů, protože ohyb paprsků vyžaduje velkou anténu pro vytvoření úzkého paprsku. Impuls bude široký také ve vertikálním směru, často osvětlí terén od místa přímo pod letadlem až po horizont. Přesto je ovšem možné, za předpokladu relativní plochosti reliéfu, rozeznat odrazy od různé vzdálených bodů. Rozlišení bodů podél trasy letu letadla je obtížné při použití malé kamery. Pokud je ovšem zaznamenávána amplituda a fáze signálu, vracejícího se od Země a jestliže anténa umístěná na letadlu vyzařuje série impulsů v průběhu letu, pak je možno tyto výsledky zkombinovat a použít, jako kdyby byly vytvořeny naráz jednou velmi velkou anténou;dojde k vytvoření daleko větší syntetické clony, než je délka antény (a také mnohem delší, než je délka použitého letadla).\n\nKombinace sérií pozorování vyžaduje použití výpočetní techniky. Ta je většinou používána na pozemních stanicích po dokončení pozorování, za použití technik Fourierovy transformace. Výsledkem je mapa radarové odrazivosti (obsahující také amplitudu a fázi). Informace o fázi bývá při nejjednodušších aplikacích zanedbávána. Amplituda ale obsahuje informace o pokryvu Země, podobně jako černobílé obrázky. Interpretace není jednoduchá, byla ovšem vytvořena velká databáze experimentálních výsledků, vytvořená při letech nad povrchem známých vlastností.\n\nV době, kdy ještě nebyla běžně dostupná výpočetní technika, bylo zpracování prováděno pomocí holografie. Byl to jeden z prvních efektivních analogových optických počítačových systémů. Měřítko hologramového interferenčního vzorku bylo vytvořeno přímo z analogových dat radaru (např. 1: 1 000 000 pro radar o délce 0,6m). Pak laserové světlo stejného měřítka. procházející přes hologram vytvoří projekci terénu. To je možné proto, že SAR je v podstatě podobné holografie při použití mikrovln místo světla.\n\nSystémy SAR byly a stále jsou umísťovány na mnohé družice. Mezi nejvýznamnější z nich patří:\n"}
{"id": "200096", "url": "https://cs.wikipedia.org/wiki?curid=200096", "title": "Caricyno (rozcestník)", "text": "Caricyno (rozcestník)\n\nCaricyno má více významů:\n\n"}
{"id": "200113", "url": "https://cs.wikipedia.org/wiki?curid=200113", "title": "Důl Zofiówka", "text": "Důl Zofiówka\n\nDůl Zofiówka [zofjuvka] (polsky Kopalnia Węgla Kamiennego „Zofiówka“, KWK Zofiówka) je činný černouhelný důl společnosti Jastrzębska Spółka Węglowa, která se nachází na okraji města Jastrzębie-Zdrój. V letech 1974 až 1990 nesl důl název Manifest Lipcowy (česky \"Červencový manifest\").\n\nHloubení těžních jam dolu Zofiówka bylo zahájeno v roce 1962. Vznikl tak důl s jedním dobývacím patrem na hloubce 705 m a plánovanou denní těžbou 12 tisíc tun černého uhlí. Slavnostní zahájení těžby nového dolu proběhlo 4. prosince 1969.\n\nV roce 1974 byl název dolu změněn na \"Manifest Lipcowy\". V témže roce je přímo v areálu dolu spuštěn první blok elektroteplárny.\n\nV roce 1980 zahájili horníci tohoto dolu stávku. V krátké době se do stávky zapojují i další slezské doly a posléze se stávka mění na generální stávku v celém polském hornictví. Stávka byla ukončena 3. září 1980, kdy došlo na půdě dolu Zofiówka k podpisu tzv. „Jastřebského porozumění“ mezi polskou vládou a Mezipodnikovým stávkovým výborem.\n\nV reakci na vojenský stav, který 13. prosince 1981 vyhlásil Wojciech Jaruzelski ve snaze zabránit aktivitám odborového svazu Solidarita, zahajují pracovníci dolu 14. prosince 1981 stávku. Poté je důl obsazena příslušníky tzv. Komendy Wojewódzkie Milicji Obywatelskiej (Vojvodské velení občanských milicí). Při tomto zásahu bylo zraněno 11 horníků a důl je následně prohlášen za vojenský objekt.\n\nDalší stávka propukla v srpnu 1988 a trvala 17 dní, což je nejdelší stávka v historii dolu.\n\nV letech 1982 a 1984 došlo k restrukturalizaci dolu, který je nejdřív společně s dalšími 16 doly začleněn do tzv. Zrzeszenia Kopalń Węgla Kamiennego (Sdružení černouhelných dolů) se sídlem v Jastrzębie-Zdrój a poté do nově vytvořeného koncernu Rybnicko-Jastrzębskie Gwarectwo Węglowe (Rybnicko-jastřebský uhelný cech). Další změna v začlenění dolu proběhla v roce 1989, kdy se důl Manifest Lipcowy stává součástí podniku Przedsiębiorstwo Eksploatacji Węgla \"Południe\" (Podnik využití uhlí \"Jih\") Jastrzębie-Zdrój.\n\nV roce 1990 se název dolu změnil na původní \"Zofiówka\" a dochází k osamostatnění dolu ve formě státního podniku. V roce 1992 byla vypracována 2. etapa programu na zvýšení efektivnosti dolu. I proti realizaci tohoto programu vstupují zdejší horníci do stávky, která trvá od 14. prosince 1992 do 4. ledna 1993.\n\nV roce 1993 vzniká státní akciová společnost Jastrzębska Spółka Węglowa S.A., do které je začleněn i důl Zofiówka.\n\nV roce 2000 byla zahájena těžba na nově otevřeném patře v hloubce 900 metrů a důl tak nyní těží ve dvou patrech. Vzhledem k rostoucím teplotám horniny ve větších hloubkách jsou v místech, kde teplota překračuje 28 °C, instalována chladicí zařízení.\n\nV roce 2003 bylo zlikvidováno patro na úrovni 705 m a důl od té doby těží pouze na patře v hloubce 900 m.\n\n"}
{"id": "200119", "url": "https://cs.wikipedia.org/wiki?curid=200119", "title": "Fairey Barracuda", "text": "Fairey Barracuda\n\nFairey Barracuda byl první britský jednoplošný torpédový a střemhlavý bombardér užívaný v době druhé světové války. Mělo se jednat o letoun, který by byl náhradou za dvojplošný Fairey Swordfish a Fairey Albacore. Jeho konstrukce však nebyla příliš zdařilá, a to zejména v tom, že se jednalo o pomalý stroj, který měl navíc složitý mechanismus zatahování kol do trupu.\n\nBritské Ministerstvo letectví zformulovalo požadavky na nový letoun v roce 1937 specifikací S.24/37, které byly v lednu 1938 upřesněny. Jednou ze šesti firem reagujících na výzvu byla i společnost Fairey Aviation Company, jejíž návrh zaujal společnou komisi Ministerstva letectví a Admirality. V červnu 1938 proto obdržela objednávku na dva prototypy.\n\nPrvní prototyp označený Fairey Type 100 vzlétl 7. prosince roku 1940 z továrního letištěGreat West Aerodrome v květnu 1941 byl zkoušen na letadlové lodi HMS Victorious a na podzim téhož roku byly jeho vlastnosti ověřovány ve Výzkumném ústavu letadel a výzbroje v Bocombe Down.\nDruhý prototyp s modifikovanými ocasními plochami byl zalétán 29. června 1941. Pohon prototypů zajišťoval dvanáctiválcový motor do V Merlin 30 s výkonem 927 kW. Stejná pohonná jednotka byla zabudovaná i do prvních jednatřiceti sériových strojů Fairey Barracuda Mk.I. Produkce probíhala jak u společnosti Fairey ve Stockportu, tak u společnosti Westland v Yeovilu.\nDalší sériově vyráběná varianta s motorem Rolls Royce Merlin 32 s výkonem 1206 kW pohánějícím čtyřlistou vrtuli nesla označení Barracuda Mk.II. První \"dvojky\" se dostaly k bojovým jednotkám v březnu roku 1943 a do prvních bojových akcí zasáhly s 810. perutí umístěné na HMS \"Illustrious\" v srpnu 1943.\nNásledující typ Barracuda Mk.III byl vybaven protilodním vyhledávacím radiolokátorem ASV Mk.IIN nebo ASV Mk.X s parabolickou anténou. Nejznámější vojenskou akcí Barracud se staly nálety na německou bitevní loď Tirpitz mezi dubnem a srpnem v roce 1944.\nKoncem roku 1944 vzniklo přestavbou z Mk.II deset letounů Barracuda Mk.IV s motorem Rolls Royce Griffon 37 s výkonem 1485 kW.\n\n16. listopadu 1944 vzlétl prototyp Barracuda Mk.V s motorem Griffon VII o výkonu 1360 kW. Byl to přestavěný starší model Mk.II (P9876), který v pozdějších fázích zkoušek obdržel motor Griffon VIII o stejném výkonu. Po prototypu bylo přestavěno dalších šest strojů z upravených dílů starších verzí. Prvním ze třicetikusové série Mk.V s motorem Griffon 37 o výkonu 1485 kW byl letoun s č. RK530 zalétaný 22. listopadu 1945. Tato varianta byla vybavena protilodním radarem ASH, měla zesílený drak, větší křídlo a palivové nádrže. Obrana zadní polosféry dvojkulometem Vickers K byla vypuštěna a osádka byla redukovaná na dva členy. Poslední Mk.V dolétaly v roce 1950 u cvičné 744., 750. a 753. squadrony. V různých obměnách bylo vyprodukováno 2572 kusů těchto letounů.\n\n\n\n"}
{"id": "200123", "url": "https://cs.wikipedia.org/wiki?curid=200123", "title": "Poštovní spořitelna", "text": "Poštovní spořitelna\n\nPoštovní spořitelna je obchodní značkou ČSOB. Vznikla v roce 1991 původně jako samostatná banka pod názvem \"Poštovní banka\". Svůj současný název užívá až od roku 1995. V tomto roce ji převzala Investiční a poštovní banka. V roce 2000 se Poštovní spořitelna stala součástí skupiny ČSOB vlastněné belgickou KBC Bank. Služby Poštovní spořitelny jsou poskytovány na přepážkách České pošty a na Finančních centrech Poštovní spořitelny. Díky své rozsáhlé pobočkové síti je tak Poštovní spořitelna aktuálně nejlépe dostupnou bankou na českém trhu. V roce 2010 začala pod jednou střechou s Poštovní spořitelnou působit také značka Era. ČSOB se podařilo v roce 2017 prodloužit spolupráci s Českou poštou na dalších 10 let, a rozšířila tak nabídku produktů a služeb Poštovní spořitelny na poštách. Již v roce 2016 byla představena Poštovní půjčka, která slavila u klientů úspěch stejně jako Poštovní účet, který Poštovní spořitelna představila na trhu v roce 2017. Začátkem roku 2018 pak značka spustila prodej Poštovního pojištění a Poštovních fondů. Kromě rozšířené a aktualizované nabídky produktů a služeb, přišla Poštovní spořitelna i s novým marketingovým konceptem s poštovními skřítky. Rozvojem služeb a značky Poštovní spořitelny zanikly důvody pro oddělení značky Era a došlo ke sjednocení obsluhy a produktů obou značek.\n\nObchodní síť Poštovní spořitelny představuje v současnosti 80 Finančních center Poštovní spořitelny a více než 3 000 poboček České pošty. Své služby poskytuje Poštovní spořitelna přibližně 2 milionům klientů. Zaměřuje se na poskytování drobného bankovnictví, kde zajišťuje komplexní služby jak fyzickým osobám, tak i podnikatelským subjektům. Veškeré informace o nabídce produktů a služeb jsou k dispozici na webových stránkách.\n\nHistorie poštovních spořitelen sahá do 19. století. V předválečném Československu fungovala poštovní spořitelna, která navázala na svou rakousko-uherskou předchůdkyni. Československá poštovní spořitelna byla založena v roce 1918, kdy převzala v novém československém státě šekovou službu bývalého rakouského poštovního spořitelního úřadu ve Vídni. Byla tehdy zřízena jen jako správní úřad v oboru působnosti poštovní správy. Zákonem číslo 140/1919 Sb. byl zřízen Poštovní úřad šekový. Jeho úkolem bylo provádět bezhotovostní platby mezi jednotlivými hospodářskými subjekty. Tím sehrál důležitou roli při stabilizaci měnových poměrů v nově vzniklé ČSR, čímž snížil potřebu oběživa na platby v hotovosti. U Poštovního úřadu šekového se zároveň soustřeďovala největší část příjmů a výplat státu na ústředním kontě. V roce 1930 byl zákonem č. 143/1930 Sb. přeměněn Poštovní úřad šekový na Poštovní spořitelnu, když jako nový atribut jeho činnosti byla zavedena spořitelní služba. Tato instituce byla rovněž důležitým činitelem a místem pro upisování vnitřních státních půjček. Historické dokumenty k existenci této instituce se nacházejí v Archivu ČNB.\n\nMezi země s nejrozvinutějším poštovním bankovnictvím patří Německo, Itálie, Nizozemsko a Japonsko. Tato forma poskytování bankovních služeb je též velmi populární v rozvojových zemích, mezi něž patří např. Senegal, Keňa, Jižní Afrika, Írán, Vietnam.\n\n"}
{"id": "200126", "url": "https://cs.wikipedia.org/wiki?curid=200126", "title": "Glutamin", "text": "Glutamin\n\nGlutamin (Gln, Q) je neesenciální biogenní aminokyselina, jedna z 23 aminokyselin, které se při translaci zabudovávají do nově vzniklých bílkovin. Kromě své úlohy jako součást proteinů má důležitou úlohu také při detoxikaci amoniaku a udržování dusíkové rovnováhy v organismu.\n\nJedná o se o nejvíce zastoupenou aminokyselinu v kosterním svalstvu. Dodávání glutaminu do těla v podobě doplňků stravy, je denní rutina převážně sportovců a kulturistů, glutamin extrémním způsobem zlepšuje regeneraci svalových vláken, podporuje tvorbu krevního cukru - glukózy, zvyšuje imunitu a při dlouhodobém užívání působí anabolicky.\n\nGlutamin je zcela běžnou součástí proteinů a vyskytuje se ve všech na bílkoviny bohatých potravinách, jako je červené maso, mléčné výrobky nebo luštěniny.\n\nGlutamin je neesenciální aminokyselina, která je syntetizovaná z kyseliny glutamové enzymem glutaminsyntetázou. Při reakci je nahrazena Ω-hydroxylovou skupinou kyseliny glutamové amidoskupinou, čímž dojde k fixaci amoniaku. Reakce je endergonická a vyžaduje energii v podobě ATP, nicméně celkově se nejedná o náročnou reakci a organismus je schopný pokrýt svoje nároky na glutamin i bez jeho vnějšího přísunu.\n\nPři degradaci aminokyselin ve svalech procházejí tyto aminokyseliny nejprve procesem zvaným transaminace, kdy je odstraněna α-aminoskupina a amoniak je přenesen na α-ketoglutarát za vzniku L-glutamátu a L-glutaminu. Glutamin se krví dostává do střeva, kde je přeměněn na alanin, a do ledvin, kde se amoniak uvolňuje a je vyloučen. Tvorba glutaminu je také hlavním procesem, kterým se odstraňuje amoniak z tkáně mozku - při zvýšené hladině amoniaku dojde k vyčerpání glutamátu a kvůli jeho syntéze k poklesu koncentrace α-ketoglutarátu, který je složkou Krebsova cyklu - důsledkem je pokles syntézy ATP, nedostatek energie v nervové buňce a neurologické příznaky, které otravu amoniakem doprovázejí.\n\nPři proteosyntéze je glutamin kódován RNA kodony CAA a CAG.\n\n"}
{"id": "200131", "url": "https://cs.wikipedia.org/wiki?curid=200131", "title": "Půst", "text": "Půst\n\nPůst je jednání jedince nebo společenské skupiny dané zřeknutím se potravy, její omezení na minimum nebo omezením na vyhraněné, skromností charakterizované pokrmy, jež má mít pro postící se osobní pozitivní přínos.\n\nPůst se používá nejen v náboženství pro asketické prostředky, které způsobují, že tělo nedostává, nač je zvyklé. Motivem může být zdraví, očištění nebo nelpění na hmotném a přimknutí se k tomu, co člověka přesahuje, případně snaha o upevnění tělesného zdraví a duševní pohody.\n\nV józe se v zásadě doporučuje držet spirituální půst jeden den v týdnu (v pondělí nebo ve čtvrtek) a v den úplňku. Pro den duchovního půstu je důležité pozitivní a duchovní rozpoložení, v němž daný den prožijeme. Teprve díky němu se z půstu stává duchovní cvičení, které napomáhá duchovnímu rozvoji. V postní den se nepřijímá žádná pevná strava, jen kolem páté hodiny odpolední je možné sníst lehký laktovegetariánský pokrm. Samozřejmě se může kdykoliv podle potřeby pít voda. Není-li ze zdravotních důvodů přípustné postit se celý den, např. u cukrovky, lze vynechat alespoň jedno jídlo.\n\nV křesťanství je půst nebo postní doba obdobím přípravy na Velikonoce. Nemusí jít tedy jen o odepření si jídla, ale také zřeknutí se čehokoliv, co je v životě postradatelné, zbytečné nebo překážející. V západní církvi začíná postní doba Popeleční středou a trvá 40 dní (neděle se nezapočítávají). Ve východních církvích začíná „Velký půst“ v pondělí 7. týdne před Velikonocemi a končí v pátek 9 dní před Velikonocemi.\n\nV západním (katolickém) prostředí se běžně dodržuje jako postní den pátek, nepřipadá-li na ten den liturgické slavení na úrovni slavnosti. Běžný páteční půst znamená \"půst od masa\", tedy zřeknutí se potravy z masa teplokrevných zvířat v daný den. Za porušení půstu od masa se nepovažuje snědení ryby nebo živočišného tuku. Ryba je běžný postní pokrm. Páteční půst může být alternován. Podle rozhodnutí katolických autorit v ČR ho lze zaměnit za jiný úkon zbožnosti nebo blíženecké lásky (např. návštěva nemocného, modlitba růžence, mše svatá).\n\nNa Popeleční středu a Velký pátek, se praktikuje \"přísný půst\", tedy půst od masa spojený s \"půstem újmy\". Ten znamená, že se věřící v ten den nasytí pouze jedním hlavním – ovšem bezmasým – jídlem a z ostatních jídel citelně ubere. Půst je omezen věkem. Postit se mají věřící po dovršení 14. roku věku do dovršení 60. roku věku. Věřící mimo toto věkové rozmezí postem vázáni nejsou. Věřící od 14. roku do plnoletosti a věřící od započatého 60. roku věhu nejsou vázáni postem újmy. Od povinnosti postit se může být věřící dispensován také ze zdravotních či jiných závažných důvodů. V takovém případě je buď dispensován zcela, nebo je mu knězem určen nějaký úkon zbožnosti, kterým je půst nahrazen.\n\nUvedený postní řád je jakési minimum, které si věřící může zostřit, pokud je to účelné. Věřící si sám zvolí způsob postu v postní a adventní době. Např. zříci se po celou postní dobu masa a nápojů obsahujících alkohol a na Popeleční středu a Velký pátek jíst jen málo nebo vůbec. Půst ale nemá být nějakým druhem výkonu a je třeba zachovat míru s vědomím vlastních hranic.\n\nPůst má mít vždy i duchovní rozměr. Postem není myšlen jen půst od jídla, ale zřeknutí se toho, co je v životě věřícího zbytečné, postradatelné či překážející a brzdí duchovní rozvoj, přestože to není hříšné. Zesiluje modlitbu, uvolňuje struktury nitra a vynese na denní světlo také myšlenky, které by jinak zůstaly skryty. Místo potlačování je vhodné, a naopak správné se s nimi smířit, poznávat je, případně řešit jejich kořen a tak napravovat vztah k Bohu i lidem.\n\nVe východním křesťanství (pravoslaví) je půst vnímán jako požívání \"suché stravy\", a je přísnější než v katolickém prostředí. Běžné postní jídlo nesmí obsahovat nejen maso, ale rovněž cokoliv, co je živočišného původu (vejce, mléko a výrobky z nich), zakázán je rovněž olivový olej a alkohol. Na rozdíl od katolického prostředí se za postní jídlo nepovažuje ryba. Půst je možno zmírnit ve čtyřech stupních:\n\n1.) povolení vína a oleje (nejmenší možná úleva)\n\n2.) povolení ryby\n\n3.) povolení veškerého jídla s výjimkou masa\n\n4.) úplné zproštění povinnosti postit se\n\nV islámu je nařízen půst (arabsky saum) během měsíce ramadánu, v němž začal být proroku Muhammadovi zjevován Korán. Půst je jeden z pěti pilířů islámu. Půst je držen od svítání do západu slunce, během dne je možno pít jen čistou vodu, po setmění je možné jíst všechny potraviny povolené islámem (halal). Kromě jídla se půst v měsíci ramadánu týká také kouření a sexu.\n\nV judaismu existují veřejné postní dny (: תענית ציבור, \"ta'anit cibur\"), které zahrnují 7 různých půstů (5 malých a 2 velké), vztahující se k různým událostem. Postní dny mají v judaismu velký význam, jsou neodmyslitelně spojeny s duševní očistou, sebezpytováním a studiem a jsou zároveň obdobou oběti, neboť namísto obětovaného zvířete, a jeho masa a tuku, člověk „spaluje“ (obětovává) „své maso a svůj tuk“.\n\nV biologii a medicíně je půst příkladem tzv. hormeze, tedy příznivého působení mírné zátěže na organismus. Tzv. restrikce kalorií, tedy omezení příjmu potravy u experimentálních zvířat o zhruba 30 %, konzistentně prodlužuje život, chrání proti rakovině, civilizačním chorobám i demenci. Absolvování dvou až čtyřdenního půstu vyvolá v těle proces regenerace bílých krvinek. Existující krvinky jsou nejprve hladovějícím organismem recyklovány. Po obnovení přísunu potravy začne tvorba nových bílých krvinek z kmenových buněk. Postění je také doprovázeno s redukcí hladiny IGF-1 hormonu, který je spojován se stárnutím, růstem nádorů a rizikem vzniku rakoviny. Tyto poznatky jsou aplikovatelné i na člověka, avšak s velkou mírou opatrnosti. V období úplného půstu má člověk zhoršenou schopnost bránit se infekci, zahojit poranění (včetně operace), sníženou plodnost, musí zvládnout zdravotní rizika jako acidózu a celkově se necítí příliš komfortně. I pro zdravého člověka proto lékaři nedoporučují držet úplný půst déle než tři dny.\n\n\n"}
{"id": "200133", "url": "https://cs.wikipedia.org/wiki?curid=200133", "title": "Achazjáš (Judsko)", "text": "Achazjáš (Judsko)\n\nAchazjáš (hebrejsky: , \"Achazjahu\"), v českých překladech Bible přepisováno též jako Achaziáš či Ochoziáš, byl šestým králem samostatného Judského království. Jeho jméno se vykládá jako \"„Uchopil Hospodin“\". V Knihách kronik je tento král uváděn i pod jmény Jóachaz a Azarjáš, což jsou však zároveň jména pozdějších judských králů pocházejících z jeho rodové linie. Achazjáš vládl pouhý rok. Moderní historikové a archeologové uvádějí, že k tomu došlo v roce 843 př. n. l. až 842 př. n. l. Naproti tomu David Gans ve své kronice uvádí rok 3055 od stvoření světa, což odpovídá období let 707–706 před naším letopočtem.\n\nPocházel z rodu Davidova, byl synem krále Jórama a Atalji, dcery izraelského krále Achaba. Jako jediný z bratří přežil drancování Jeruzaléma Araby, ke kterému došlo za vlády jeho otce a na jeruzalémský trůn usedl ve svých 22 letech. Pod vlivem královny matky se zúčastnil tažení svého strýce, severoizraelského krále Jórama proti aramejskému Chazaelovi do Rámotu v Gileádu. Tam byl Jóram raněn, stáhl se do Jizreelu, kde byl ale i s Achazjášem zabit izraelským vojevůdcem Jehúem. Při tomto převratu byla část judské královské rodiny vyvražděna a dílo zkázy dokonala Achazjášova matka Atalja, když se rozhodla vyhubit královské potomstvo a sama se ujmout trůnu.\n\nBible Achazjášovu krátkou vládu popisuje slovy: \"„… jeho matka mu radila k svévolnostem. Dopouštěl se toho, co je zlé v Hospodinových očích, …“\"\n\n"}
{"id": "200135", "url": "https://cs.wikipedia.org/wiki?curid=200135", "title": "Olšanský rybník", "text": "Olšanský rybník\n\nNázev Olšanský rybník nese více vodních ploch v Česku:\n"}
{"id": "200140", "url": "https://cs.wikipedia.org/wiki?curid=200140", "title": "Achazjáš", "text": "Achazjáš\n\nAchazjáš může být:\n"}
{"id": "200142", "url": "https://cs.wikipedia.org/wiki?curid=200142", "title": "Bloemfontein", "text": "Bloemfontein\n\nBloemfontein () je hlavní město provincie Svobodný stát (bývalé Oranžsko) a jako sídlo soudní moci Jihoafrické republiky je považován spolu s Pretorií (moc výkonná) a Kapským Městem (moc zákonodárná) za jedno ze tří hlavních měst země (od roku 1994 již jím ale není oficiálně).\n\nPo Johannesburgu, Kapském Městě, Pretorii a Durbanu je 5. největším městem Jihoafrické republiky.\n\nMěsto bylo založeno jako britská pevnost v převážně afrikánské oblasti roku 1846.\n\n3. ledna 1892 se zde narodil John Ronald Reuel Tolkien.\n\nTeplota zde málokdy klesne pod 30 °C.\n"}
{"id": "200147", "url": "https://cs.wikipedia.org/wiki?curid=200147", "title": "Koltur", "text": "Koltur\n\nKoltur (dán.: \"Kolter\") je druhý nejmenší Faerský ostrov po Lítla Dímun. Má rozlohu 2,5 km² a 2 obyvatele.\n\nLeží mezi ostrovy Vágar na severozápadě, Streymoy na východě a Hestur na jihovýchodě. Na ostrově jsou dva vrcholy, z toho nejvyšší Uppi á Oyggj měřící 477 m. Na jihovýchodě ostrova leží osada Koltur, ve které však dnes žijí pouze 2 lidé.\n\n"}
{"id": "200149", "url": "https://cs.wikipedia.org/wiki?curid=200149", "title": "Hestur", "text": "Hestur\n\nHestur nebo Hestoy (dán.: \"Hestø\") je malý Faerský ostrov. Má rozlohu 6,1 km² a 34 obyvatel.\n\nJe obklopen ostrovy Koltur na severozápadě, Sandoy na jihu a Streymoy na severu. Jsou zde čtyři vrcholy, z toho nejvyšší Múlin i Eggjarrók měřící oba 421 m. Na západním pobřeží jsou až 400 m vysoké skály. Jezero Fagradalsvatn a jeho odtok do moře, tvoří 1,1 % rozlohy ostrova.\n\nNa ostrov je možno se dostat po Sandoyartunnilinu, který vede z ostrova Sandoy na ostrov Streymoy, nebo starší variantou trajektem.\n"}
{"id": "200150", "url": "https://cs.wikipedia.org/wiki?curid=200150", "title": "Jóram", "text": "Jóram\n\nJóram může být:\n\n"}
{"id": "200151", "url": "https://cs.wikipedia.org/wiki?curid=200151", "title": "Olšanský rybník (Kunratice)", "text": "Olšanský rybník (Kunratice)\n\nOlšanský rybník (někdy zvaný jako Olšaňák) je průtočný rybník na Olšanském potoce, levém přítoku Kunratického potoka, na okraji Prahy-Kunratic, nedaleko známého rybníku a koupaliště Šeberák. Severní a východní břeh rybníka je hranicí Šeberova. Rybník má rozlohu 4,4 ha Objem činí  m³. Rybník je využíván k chovu ryb či rekreaci.\n\nPrvní mapová zmínka o rybníku pochází z 18. století. Přesto se předpokládá, že rybník byl založen již v 17. století spolu s rybníkem Šeberák.\n\nPrvní zmínka o plánované rekonstrukci pochází roku 1963, kdy byl nahrazen vyhnilý dřevěný požerák a byl opraven propad hráze. V 70. letech 20. století došlo také k úpravám, které čítaly zatrubnění vytékajícího Olšanského potoka a nejspíše také navýšení terénu mezi rybníkem a Vesteckým potokem.\n\nMezi lety 2017 až 2018 proběhla revitalizace rybníka. Byl vypuštěn, vyčistěn a odbahněn, z místa bylo odvezeno přibližně m³ sedimentu. Práce zahrnovaly opravu přelivu a pročištění břehů. Hráz byla zpozvolněna a opevněna těžkou balvanitou rovnaninou. Pro provádění výlovů zde vzniklo loviště a kádiště. Po dokončení této revitalizace došlo k revitalizace nedalekého rybníku Šeberák.\n\nDne 2. května 2018 byl na dně rybníku nalezen granát, následně byly uzavřeny okolní ulice a granát byl odpálen pyrotechnikem. K obnovení provozu v okolí došlo pár hodin po nálezu.\n\nNa tomto rybníce dlouhodobě přebývá a rozmnožuje početná populace obojživelníků, jako například čolek obecný nebo skokan zelený. Společně s dalšími rybníky v okolí, včetně chráněných nedalekých Hrnčířských luk, patří mezi významná hnízdiště mnoha druhů vodních ptáků. Olšanský rybník je také klíčovou zastávkou pro migrující druhy.\n\nRybník slouží jako rybářský sportovní revír obhospodařovaný Českým rybářským svazem, územním svazem města Prahy. Platí zde zákaz krmení a vnadění a zákaz lovu z hráze.\n"}
{"id": "200152", "url": "https://cs.wikipedia.org/wiki?curid=200152", "title": "Lítla Dímun", "text": "Lítla Dímun\n\nLítla Dímun (dán.: \"Lille Dimon\", čes.: \"Malý Dímun\") je nejmenší a jediný neobydlený Faerský ostrov. Má rozlohu 0,82 km².\n\nNachází se mezi ostrovy Stóra Dímun 5 km severně a Suðuroy 11 km západně od ostrova. Ostrov je možno vidět z ostrova Suðuroy z vesnic Hvalba a Sandvík. Ostrov má pouze jeden vrchol se jménem Rávan, který je 414 metrů vysoký. Ostrov je obývaný pouze ovcemi a ptáky.\n"}
{"id": "200159", "url": "https://cs.wikipedia.org/wiki?curid=200159", "title": "Plazmolýza", "text": "Plazmolýza\n\nPlazmolýza je osmotický jev, který spočívá v osmotické ztrátě vody z rostlinné buňky, která se nachází v hypertonickém prostředí (prostředí s větším osmotickým potenciálem než vakuoly dané buňky). Dochází k proudění vody směrem ven z buňky, ve směru spádu vodního potenciálu.\n\nV takovémto hypertonickém prostředí má buňka tendenci vyrovnat koncentraci, a tak se voda z buňky dostává do prostředí, čímž se buňka vysušuje. Dochází k odchlípení buněčné membrány od buněčné stěny. V počátečních fázích je plazmolýza vratným dějem (dochází k deplazmolýze), později může vést až ke buněčné smrti.\n\n"}
{"id": "200167", "url": "https://cs.wikipedia.org/wiki?curid=200167", "title": "Knížectví", "text": "Knížectví\n\nKnížectví označuje jednu z forem vlády státu, v jehož čele stojí kníže. Knížectví dnes existují jako suverénní státní celky (Monako, Lichtenštejnsko, Andorra), nebo jako historická území (např. České knížectví, Nitranské knížectví aj.)\n\nV dnešní době se pod pojmem knížectví rozumí právně svrchovaný stát s vlastním (suverénním) území monarchy šlechtického původu v knížecí hodnosti anebo území, jež je součástí jiného státu (monarchie), např. Asturské knížectví ve Španělském království.\n\nMezi evropská knížectví patří Lichtenštejnsko, Monako a také Andorra, kde panuje tzv. Dvojvládí, protože knížetem v tomto knížectví jsou současně francouzský prezident a druhou biskup.\n\nZajímavostí je, že na titulaturu knížectví si osobují nárok i některé mezinárodním společenstvím neuznané území jako je Sealand, Seborga, New Utopia.\n\nVznik knížectví souvisí s rozvojem ekonomiky v níž je hlavním majetkem půda (feudální systém), nejprve od. 9. století vznikla knížectví, která byla zcela nezávislá na jiném panovníkovi. Taková knížectví v průběhu několika století zpravidla buď zanikla, anebo se stala královstvím (např. české knížectví).\n\nPozději se tento titul významově posunul na území nezávislá v rámci římsko-německé říše. Takovýchto území existoval značný počet (kolem dvou set), tato území však praktikovala samostatnou vládu pouze v období slabých císařů.\n\n\n"}
{"id": "200169", "url": "https://cs.wikipedia.org/wiki?curid=200169", "title": "Armstrong Whitworth Whitley", "text": "Armstrong Whitworth Whitley\n\nArmstrong Whitworth Whitley byl britský dvoumotorový bombardovací letoun užívaný ve druhé světové válce.\n\nLetoun vznikl na základě zadání britského ministerstva letectví B.3/34 z roku 1934. První letouny byly objednány již v srpnu 1935 v počtu 80 kusů, a to i přesto, že stroj byl teprve „na papíře“. První prototyp AW.38 Whitley vzlétl 17. března 1936 na továrním letišti Baginton v Coventry s motory Armstrong Siddeley Tiger IX o výkonu 585 kW. Výkony však byly neuspokojivé.\n\nDruhý prototyp provedl první let 24. února 1937 se silnějšími pohonnými jednotkami Tiger XI.\n\nStrojů první verze pod označením AW.38 Whitley Mk.I bylo vyrobeno 34 kusů. První stroje sériové výroby měly instalované křídlo, jehož konce nevykazovaly kladné vzepětí, a některé z nich neměly střelecké věže. Další exempláře již měly vnější části křídla se vzepětím 4° a od dvanáctého vyrobeného kusu byly do jejich přídě montovány střelecké věže Frazer-Nash s hydraulickým ovládáním. V zadní části trupu byly alternativně umístěny dva typy věží konstrukce Armstrong Whitworth vždy s kulometem Vickers.\n\nNásledující varianta Whitley Mk.II byla vybavena dvojicí motorů Tiger VIII s dvoustupňovým kompresorem o vzletovém výkonu 621 kW. Stroje s nosností 1590 kg pum mohly být vybaveny výsuvnou střeleckou věží Frazer-Nash FN 17 se dvěma kulomety Browning.\n\nOsmdesátikusová série verze Whitley Mk.III, dodaná do března 1939, mohla nést až 2497 kg pum. Motory Tiger však nadále nepodávaly dostatečný výkon.\nProto se od modelu Whitley Mk.IV a Whitley Mk.IVA na jaře roku 1939 začaly do letadel montovat silnější motory Merlin, vyráběné firmou Rolls-Royce. Ty se osvědčily a „čtyřky“ tak při vyšší rychlosti unesly až 3200 kg bomb. Celková produkce dosáhla 40 strojů.\n\nNejrozšířenější verzí byla Whitley Mk.V, jejíž prototyp byl zalétán 8. srpna 1939, u které byla na zádi instalována věž se čtveřicí kulometů ráže 7,7 mm. Této verze bylo do července 1943 vyrobeno 1 466 kusů.\nLetouny typové řady Whitley Mk.VII byly určeny pro službu v pobřežním letectvu. Kromě většího množství paliva byly vybavené radiolokátorem \"ASV Mk.II\" s anténami na trupu a pod křídlem. Přibyl šestý člen osádky k jeho obsluze. Této verze vzniklo v letech 1941 až 1942 146 kusů a celkem bylo vyrobeno 1814 kusů všech verzí.\n\nPrvní letouny Whitley obdržela 9. března 1937 10. bombardovací peruť v Dishforthu a na podzim 1939 již mělo bombardéry ve výzbroji devět britských perutí. Stroje se do dubna 1942 účastnily britské bombardovací ofenzívy vůči Třetí říši, ale pro jejich nižší výkony byly postupně přesouvány na jiné činnosti. Byly používány k ničení ponorek, námořnímu hlídkování, ke kladení min, k výsadkovým operacím, k vlečení kluzáků, k dopravě i k výcviku.\n\nStroji patří několik prvenství. Při náletu na Brémy, Hamburk a Porúří se v noci 3. září 1939 stal prvním strojem RAF, který za druhé světové války pronikl nad německé území. Whitleye Mk.IV 10. perutě byly první stroje RAF, kterým se podařilo proniknout nad Berlín. Stalo se to v noci z 1. na 2. října 1939.\n\nV roce 1944 již byla naprostá většina strojů vyřazena z aktivní vojenské služby.\n\n\n\n"}
{"id": "200170", "url": "https://cs.wikipedia.org/wiki?curid=200170", "title": "Hercynská pohoří", "text": "Hercynská pohoří\n\nHercynská pohoří (též \"Hercynský les, Hercynia silva\") jsou geomorfologickým subsystémem Hercynského systému pohoří a nížin, vymodelovaných hercynským (variským) vrásněním. Název dostala podle dnešního německého pohoří Harz (čti [harc]).\n\nK hercynskému vrásnění došlo velmi dávno, zhruba před 350 až 250 miliony let, v období prvohor a druhohor, při srážce tehdejších kontinentů Eurameriky a Gondwany. Vznikl rozsáhlý řetězec hor, který si výškou nezadal s dnešními horami Alpsko-himálajského systému. Vedle Hercynských pohoří k němu patřily i Apalačské hory v dnešní Severní Americe (jejich severní část je ale staršího data, vznikla už při kaledonském vrásnění). O něco mladší jsou pohoří Ťan-šan a Altaj, která vznikla při srážce Kazachstánie se Sibiří před 300 miliony let v karbonu, a Ural, který vznikl při srážce Sibiře s Pangeou před 280 miliony let v permu. Většina těchto pohoří byla posléze ohlazena či úplně srovnána erozí, na mnoha místech však byla kernými výzdvihy znovu vyzvednuta nad okolní terén při alpinském vrásnění (které na jih od Hercynských pohoří vyvrásnilo i zcela nová a mnohem vyšší horstva).\n\n\nNe všechny hercynské provincie na sebe bezprostředně navazují. Např. Polské vysočiny jsou od České vysočiny oddělené výběžkem Středoevropské nížiny.\n"}
{"id": "200174", "url": "https://cs.wikipedia.org/wiki?curid=200174", "title": "Železniční trať Lovosice–Postoloprty", "text": "Železniční trať Lovosice–Postoloprty\n\nTrať 114 je železniční trať o délce 46 km z Lovosic přes Čížkovice, Libochovice, Louny do Postoloprt. Historicky sestává ze tří tratí, nejstarší Lovosice – Libochovice, nejmladší Libochovice – Louny a v roce 2007 nově připojené trati Louny – Postoloprty.\n\nNejstarší 14 km dlouhá trať z Lovosic do Libochovic vznikla jako lokálka obsluhující cukrovary v Lovosicích, Sulejovicích a Libochovicích. Byla otevřena 22. října 1882. Na trati byly kromě koncových stanic ještě nádraží v Čížkovicích a v Chotěšově, zastávky Sulejovice a Úpohlavy a nákladiště Slatina-Klapý, které sloužilo k nakládce řepy. Do zmíněných cukrovarů vedly vlečky. V Lovosicích byla postavena výtopna a v Lovosicích a Libochovicích byly vybudovány vodárny, které obsluhovaly parní lokomotivy.\n\nDruhá 20 km dlouhá trať z Loun do Libochovic byla otevřena 10. května 1902. Nechalo ji vystavět město Louny, aby získalo spojení na hlavní trať z Prahy do Děčína. Obdrželo na ní dotaci od Zemského výboru 1 966 000 Korun.\n\nPrvní změnou na trati bylo 19. prosince 1898 otevření trati Čížkovice–Obrnice, která se ke stávající trati připojovala v Čížkovicích. Na této trati byl zastaven provoz 9. prosince 2007, v současnosti ji vlastní a provozuje AŽD Praha. 12. října 1907 byla otevřena trať Vraňany–Libochovice. Na této trati byl zastaven provoz pravidelných osobních vlaků od 10. prosince 2006 a nepočítá se s jeho obnovením.\n\nV roce 1918 byla trať ještě stále rozdělená. Část z Lovosic do Libochovic nesla označení 5. Část z Libochovic do Loun byla součástí trati 72c z Jenšovic (dnešní stanice Vraňany) do Loun. Část z Loun do Postoloprt měla označení 72e. Obě části tak byly postranními tratěmi trati z Prahy do Mostu a dále do Moldavy.\n\nBěhem druhé světové války v roce 1944 byla trať z Lovosic do Čížkovic součástí sudetské (a tedy německé) trati z Lovosic do Obrnic a nesla označeni 167b, trať z Čížkovic do Loun nesla společné označení 506f, a byla tak postranní tratí protektorátní trati z Prahy do Lovosic.. Trať z Loun do Postoloprt byla opět sudetská a nesla označení 167a. Trati 167a a 167b byly postranními tratěmi trati z Duchcova do Mladotic.\n\nTraťový oddíl z Loun do Postoloprt o délce 12 km, který do té doby měl číslo 127, byl k traťovému oddílu 114 připojen 8. prosince 2007. Zatímco původní trať 114 byla usnesením vlády s účinností od 1. července 1996 vyčleněna jako regionální dráha, původní trať 127 je součástí celostátní dráhy.\nTrať na dvou místech překonává řeku Ohři. Mezi Úpohlavami a Chotěšovem pod Hazmburkem trať stoupá až do nadmořské výšky 200 m.\n\nJízdenky se prodávají jen v Lovosicích, Čížkovicích, Libochovicích, Lounech a Postoloprtech, jinak ve vlaku. Z Lovosic do Libochovic trvala v roce 2009 cesta necelou půlhodinu, z Libochovic do Loun asi 40 minut, ale vlaky prostojí dalších asi 20 minut ve stanicích. Z Loun do Postoloprt vlak dojede asi za čtvrt hodiny. Celou trať tak osobní vlak projede za hodinu a tři čtvrtě. V roce 1918 první část projel vlak za necelou hodinu, druhou asi za hodinu a dvacet minut a poslední za asi 35 minut.\n\nV současnosti (červen 2009) spojení mezi Lovosicemi a Postoloprty zajišťuje jedenáct dvojic vlaků denně. Plná cena cesty z Lovosic do Postoloprt je 65 Kč (červen 2009).\n\nSpráva železniční dopravní cesty připravuje kompletní rekonstrukci úseku Lovosice–Louny včetně oprav zastávek a nádraží Čížkovice a Libochovice. Cesta by se měla zkrátit na necelou hodinu. Přestavba by měla umožnit také spěšné spojení Loun s Ústím nad Labem přes Lovosice. Celková cena převýší miliardu korun.\n\n"}
{"id": "200176", "url": "https://cs.wikipedia.org/wiki?curid=200176", "title": "Forsing", "text": "Forsing\n\nForsing (používá se též anglický termín ) je v matematice obecná důkazová technika, která je základní metodou pro dokazování relativních konzistencí v teorii množin. Poprvé ji použil roku 1962 americký matematik Paul Cohen. O rok později užitím forsingu dokázal bezespornost negace hypotézy kontinua s axiomy Zermelo-Fraenkelovy teorie množin. Ještě v 60. letech 20. století byla rozpracována Dana Scottem, Robertem Solovayem a Petrem Vopěnkou do teorie booleovsky ohodnocených modelů. Forsing je v současné době v podstatě univerzální metodou pro dokazování relativních konzistencí v teorii množin.\n\nMetoda forsingu spočívá v rozšiřování modelů teorie množin do modelů nových přidáním prvků, které zajistí platnost požadovaného tvrzení v takto rozšířeném modelu. \n\nV obecné výchozí situaci je tedy dán nějaký model formula_1 teorie množin, o kterém díky Löwenheim-Skolemově větě můžeme předpokládat, že je spočetný (to je čistě technický požadavek, který je možno obejít). Předpokládejme, že je dán nějaký model teorie množin formula_2 rozšiřující formula_1, tj. formula_4. V této situaci mohou existovat prvky modelu formula_2, které nejsou prvky formula_1, ale jsou podmnožinami formula_1, tj. taková formula_8, že formula_9 a formula_10 (taková x jsou pak „polomnožinami“ v formula_1). Cílem forsingu je sestrojit nějaký model formula_12 ležící mezi formula_1 a formula_2, tj. takový, který obsahuje všechny prvky formula_1 a navíc i některé podmnožiny formula_1, které v formula_1 neleží, ale leží v formula_2. \n\nMyšlenku konstrukce modelu formula_12 lze velmi zjednodušeně vyjádřit následovně. Ty podmnožiny formula_1, které v novém modelu formula_12 mají být, lze ohodnotit číslem formula_22 a zbylé množiny číslem formula_23. Protože však předem nevíme, které množiny musí v formula_12 být, aby byl modelem teorie množin, nestačí ohodnocovat pouze pomocí nul a jedniček, ale je nutné použít strukturu nějaké Booleovy algebry formula_25. Každé podmnožině M pak je přiřazena nějaká booleovská hodnota formula_26, která určuje „míru“ jejího náležení do formula_12. Ty množiny, které do M[G] nakonec budou skutečně zařazeny, lze určit pomocí nějakého filtru formula_28 na formula_29. Přesněji formula_30 právě tehdy když je booleovská hodnota formula_8 v formula_32.\n\nPro sestrojení rozšíření formula_12 k danému modelu formula_1 se používá technika booleovských jmen.\n\n\nPůvodní Cohenovy články obsahující důkaz nezávislosti hypotézy kontinua v ZFC:\n\n"}
{"id": "200184", "url": "https://cs.wikipedia.org/wiki?curid=200184", "title": "Á", "text": "Á\n\nÁ (minuskule á) je písmeno latinky. Nazývá se A s čárkou nebo též v češtině dlouhé A. Používá se v abecedě češtiny, slovenštiny, čínštiny, nizozemštiny, faerštiny, galicijštiny, maďarštiny, islandštiny, irštiny, lakotštiny, navažštiny, okcitánštiny, portugalštiny, sámštiny, španělštiny a velštiny. Dříve se též používalo v abecedě grónštiny, kde značilo krátké A před dvěma souhláskami (např. Sarfánguit-Sarfannguit).\n"}
{"id": "200188", "url": "https://cs.wikipedia.org/wiki?curid=200188", "title": "Ounasjoki", "text": "Ounasjoki\n\nOunasjoki je řeka na severozápadě Finska (provincie Laponsko). Je to pravý přítok Kemijoki. Je 340 km dlouhá.\n\nHorní tok vede okrajem vysočiny Ounasselkä. Střední a dolní tok protéká lesnatou bažinatou rovinou.\n\nPrůtok dosahuje maxima v létě. Zamrzá od října do května.\n\nPo řece se plaví dřevo. Nedaleko ústí leží město Rovaniemi.\n"}
{"id": "200194", "url": "https://cs.wikipedia.org/wiki?curid=200194", "title": "Marian Sawa", "text": "Marian Sawa\n\nMarian Sawa (12. ledna 1937, Krasnystaw, Polsko – 27. dubna 2005 Varšava) byl polský skladatel, varhaník, muzikolog a pedagog.\n\nVysokoškolské studia absolvoval na univerzitě Akademia Muzyczna im. Fryderyka Chopina ve Varšavě ve varhanické třídě Felikse Rączkowského i v skladatelské třídě Kazimierze Sikorského. Jako hudební pedagog pracoval ve varšavských školách na střední i vyšší úrovni: ve Sdružení státních hudebních škol Josefa Elsnera, Karola Szymanowského, Akademie múzických umění F. Chopina (Akademia Muzyczna im. F. Chopina) a také na Univerzitě Kardinála Stefana Wyszyńského (Uniwersytet Kardynała Stefana Wyszyńskiego) specializující se teoretickou i praktickou muzikologií.\n\nKoncertoval jako sólista i s doprovodem v zemích EU (např.: Francie, Anglie, Německo) a Rusku. Nejvíce koncertoval ve svém rodném Polsku. Nahrál řadu desek LP i CD pro producenty jakými například jsou: Polskie Nagrania, Polskie Nagrania Edition, Veriton, Polonia Records, Arston, DUX, Acte Prealable.\n\nMarian Sawa je držitelem mnoha skladatelských ocenění, například ocenění na konkurzu mladých skladatelů ZKP za dílo \"Assemblage\" pro orchestr, dvou státních vyznamenání – ocenění od ministra kultury (Minister Kultury i Sztuki) a ministra školství (Minister Edukacji Narodowej).\n\nDílo Mariana Sawy obsahuje okolo tisíce skladeb - díla instrumentální, vokální a vokálně-instrumentální. Známý je převážně jako autor hudby varhanní (mj. pět koncertů pro varhany a orchestr, sonáty, fantazie, preludia, toccaty a passacaglie). Mnoho jeho děl vychází z inspirace náboženstvím (četné hudební skladby pro smíšený sbor a mužskou a-cappellu, velké formy oratorijně-kantátové, například Via Crucis, Missa Claromontana, několik forem „Magnificat i Stabat Mater“). Ve své hudbě často navazoval na gregoriánský chorál, polské kostelní písně a polský folklór, často tyto prvky spojoval v jedné skladbě.\n\nSkladby Mariana Sawy byly zaznamenány na více než čtyřiceti CD, mj. vydavatelstvími Acte Prealable a Musica Scara Edition. Jeho dílo na varhanech vykonávali: Andrzej Chorosińský, Joachim Grubich, Marietta Kruzel-Sosnowská, Józef Serafin, Jan Szypowski, Irena Wiseła-Cieślar.\n\nV roce 2006 při příležitosti prvního výročí smrti skladatele vznikl spolek: Towarzystwo im. Mariana Sawy, jehož cílem je propagování umělcova díla, publikování jeho děl, organizování koncertů a festivalů věnovaných jeho tvorbě.\n\nPo smrti skladatele jsou majiteli díla jeho děti Radosław a Alexandra Sawa, kteří spolupracují se spolkem.\n\n"}
{"id": "200195", "url": "https://cs.wikipedia.org/wiki?curid=200195", "title": "Aiči Kókúki", "text": "Aiči Kókúki\n\nAiči Kókúki (: , : \"Letecká továrna Aiči\") byl japonský letecký výrobce, který vyráběl několik typů letounů pro Japonské císařské námořnictvo.\n\nSpolečnost byla založena v roce 1898 v Nagoje jako Aiči Tokei Seizó Kabušiki Kaiša (Akciová společnost pro výrobu hodinek Aiči). S výrobou letadel společnost začala v roce 1920. Technickou pomoc jí poskytovala německá firma Heinkel, která ovlivnila i některé její konstrukce. V roce 1943 se letecká divize osamostatnila pod názvem Aiči Kókúki Kabušiki Kaiša (\"Letecká továrna Aiči, a.s.\"). Po válce byla společnost zrušena. Jejím současným následníkem je \"Aichi Machine Industry Co., Ltd.\", výrobce automobilových součástek a lehkých nákladních vozů pro Nissan.\n"}
{"id": "200197", "url": "https://cs.wikipedia.org/wiki?curid=200197", "title": "Kemijoki", "text": "Kemijoki\n\nKemijoki ( , ) je řeka v severním Finsku (provincie Laponsko). Je dlouhá 550 km. Povodí o rozloze 51 127 km² zabírá převážnou část finského Laponska, malá část je i na území Ruska a Norska\n\nNejdelší finská řeka Kemijoki vzniká soutokem tří menších řek (Naltiohaara, Keskihaara a Kemihaara) ve východním Laponsku, asi 20 km od hranice s Ruskem a pod horou Korvatunturi ve výšce 230 m n. m. Protéká jezerem Kemijärvi, v hlavním městě Laponska Rovaniemi se k ní připojuje její největší přítok Ounasjoki a severozápadně od námořního přístavu Kemi se velmi širokým ústím vlévá do Botnického zálivu Baltského moře. Na dolním toku její šířka dosahuje stovek metrů.\n\nPrůměrný průtok vody v ústí činí 556 m³/s. Vyšších hodnot dosahuje na jaře v důsledku tání sněhu a na podzim po deštích. V zimě je průtok nejnižší. Zamrzá od listopadu do května.\n\nNa řece je vybudováno 18 hydroelektráren, první byla postavena v roce 1946. Společnosti \"Kemijoki Oy\", založené roku 1954, jich patří 16 z nich. Další tři byly postaveny na přítocích Kemijoki. Roku 2003 bylo v těchto elektrárnách vyrobeno 4,3 TWh, což představovalo 34,5 % produkce finských hydroelektráren. Po řece se plaví dřevo a rozvinut je rybolov. Před výstavbou elektráren se ročně vylovilo až 160 tun lososa. Na dolním toku je provozována vodní doprava.\n"}
{"id": "200199", "url": "https://cs.wikipedia.org/wiki?curid=200199", "title": "Okazaki", "text": "Okazaki\n\nSlovo Okazaki může znamenat:\n"}
