{"id": "186308", "url": "https://cs.wikipedia.org/wiki?curid=186308", "title": "Konotace", "text": "Konotace\n\nKonotace těsně souvisí s lidskou komunikací , je nepostradatelnou součástí komunikačního řetězce. Konotací se rozumí vágní (tj. mlhavé, rozmazané, neurčité), subjektivně a emocionálně zabarvené přiřazení významu dané jazykové konstrukci (např. slovu, větě) použitého sdělovacího jazyka příjemcem zprávy – adresátem. Konotaci tedy provádí příjemce zprávy, viz obr. 1. Sdělující člověk (zdroj informace) svoje myšlenky (výsledky své vnitropsychické činnosti) transformuje z hypotetických vnitropsychických jazyků do komunikačního jazyka. Této činnosti se říká formulace, viz obr. 1. Sdělovacím jazykem se v tomto případě míní veškeré vnější projevy sdělujícího člověka, které použije pro komunikaci s jiným člověkem či lidmi. Je to obvykle přirozený jazyk obohacený o mimiku, pohledy očí, gesta, pohyby těla atd., jimž sdělující člověk vyjadřuje i své emoce, bez nichž není člověk schopen nejen myslet, ale ani sdělovat.\nTento jazyk, co do bohatosti projevů (výrazů), pak z hlediska příjemce (adresáta) závisí na tom, jak je bohatost jazyka (výrazů) omezena sdělovací cestou (vlastnostmi sdělovacího kanálu), tedy způsobem komunikace: na tom, zda se jedná o komunikaci z očí do očí, přenos obrazu, přenos řeči na dálku, psaný text atp. Z teorie (syntaktické) informace je známo, že vhodnou manipulací se syntaktickou složkou informace (kódováním) lze čelit vlastnostem sdělovacího kanálu a nalézt podmínky (kódování) pro nejmenší poškození přenášené informace. Něco podobného lze aspoň naznačit i v případě, kdy sdělovacím jazykem je onen velice košatý jazyk obsahující gesta, mimiku atd., a sdělovací kanál je schopen přenášet např. pouze tištěný text. Tímto nástrojem je v tomto případě (umělecká) schopnost člověka tento košatý jazyk do jisté míry reprezentovat psaným slovem.\n\nPro podrobnější vysvětlení je třeba zavést další pojmy a ukázat jejich vztahy.\n\n\n\nJe třeba rozeznávat kognitivní model vnitřní, tj. vnitropsychický, uchovávaný a zpracovávaný v lidském vědomí (a asi i nevědomí), v hypotetických vnitřních jazycích: představovém, pocitovém a přirozeném a v jejich směsici, a dále pak vnější model, reprezentovaný ve vhodném vnějším sdělovacím jazyce. Vnitřní kognitivní model člověka je tedy vždy prodchnut pocity, představami, emocemi. Jsou hypotetickou jazykovou formou vnitropsychické informační složky, .\nVágnost přiřazení významu konotací plyne z vágnosti přirozeného lidského poznání (viz poznání, vágnost, sémantický diferenciál). Veškeré znalosti uložené v lidském vědomí (i nevědomí) jsou inherentně vágní a jiné než vágní znalosti není člověk svým přirozeným poznáním schopen získat (Bertrand Russell) .\nJistou část znalostí obsažených ve vnitropsychickém kognitivním modelu je člověk schopen formulovat sdělovacím jazykem, a tak sdělovat ostatním lidem – adresátům, tedy sdělovat informaci. Jazyk sdělující vágní informaci musí být nutně vágní, je to vágnost sekundární, říkáme vnější (viz vágnost). Vágnost přirozeného jazyka se projevuje jednak vágní interpretací, tj. konotací (ta vágně říká, co která jazyková konstrukce pro jistého člověka znamená, tedy jaký má význam), a pak jazykovými nástroji pro popis a kvantifikaci vágnosti jako např.: neurčitými kvantifikátory: MOŽNÁ, ASI, PŘIBLIŽNĚ …. Pokud k jisté jazykové konstrukci je člověk schopen přiřadit pouze prázdnou množinu znalostí (neví zhola nic), tato konstrukce pro něj nemá žádný význam.\nKonotaci jazykové konstrukce každý člověk (příjemce informace) provádí na základě svého vnitřního kognitivního modelu. Subjektivita konotace je dána vlastním osobitým pohledem každého člověka na reálný svět při jeho poznání: každý člověk vnímá svět po svém, každý člověk si vytvoří svůj kognitivní model poněkud odlišný od jiných lidí a má s ním svázané své emoce. Konotace je vždy subjektivní, vágní a je vždy emotivní. Časová změna konotace každého člověka je dána vrtochy lidské psýchy, neustále ovlivňované vnějšími podněty i samovolnými vnitropsychickými procesy, které mění vnitropsychický kognitivní model člověka – význam, a tak mění i jeho vlastní konotaci. Lidská schopnost konotace je tím hlavním nástrojem, který přirozenému jazyku umožňuje jeho nepostradatelnou vágnost. S konotací souvisí a mnohé vysvětluje sémantický diferenciál , psychology vybudovaný pro zjišťování (měření), jak ten který člověk konotuje danou jazykovou konstrukci, tedy co danou jazykovou konstrukcí míní, jaký jí přiřazuje kognitivní model – význam. Metody měření sémantického diferenciálu umožňují (ne zcela efektivně, ale principiálně ano) odhalovat obsah vnitropsychického kognitivního modelu člověka.\n\nSouvislost mezi reálným světem, jeho poznáním, poznáním vytvořeným vnitropsychickým kognitivním modelem a sdělením o poznaném, graficky znázorňuje trojúhelník uvedený v obr.1. Říká se mu sémantický či sémiotický, podle toho, na co se při výkladu klade důraz. Najdeme ho v mnoha modifikacích a pod jmény mnohých autorů, např. Fregeho, Ogden – Richardsův a další. Podstava trojúhelníka nezobrazuje žádný vztah, neboť veškeré vztahy jsou zprostředkovány lidskou psýchou umístěnou v trojúhelníku na jeho horním vrcholu. Pokud by podstava měla zobrazovat nějaký vztah, musel by zde být další lidský aktér a to není.\n\nJe třeba říci, že úvahy některých badatelů o tom, že konotace vedle základního významu přiřazuje jazykové konstrukci další podružné významy, vypadají v principu sice správně, jsou ale iluzorní, a je třeba vysvětlit, v čem tento problém spočívá. Tito badatelé staví na představě, že jistý význam je totožný pro všechny komunikující, že je ostrý, nikoli vágní, a časově neměnný, alespoň v řádu měsíců a spíše let. Není tomu tak. Všechny významy, které jistý člověk zvykově přiřazuje dané jazykové konstrukci, jsou konotativní, tvoří spojitou množinu nekonečně mnoha významů. Je to proto, že významy jsou vágní (mlhavé, rozmyté, rozmazané, neurčité), vždy emocionálně zabarvené a v čase neustále posunované vířícími emocemi, jsou nahodile se měnící – fluktuující. Tyto fluktuace můžeme chápat jako sémantický šum. I kdybychom chtěli říci, že jistý význam je nějak preferovaný, tedy hlavní, bude to zase jen nějaká nekonečná spojitá podmnožina té výše zmíněné. Bude oproti té zmíněné množině vytyčená větší hustotou pravděpodobnosti přiřazení významu k dané jazykové konstrukci jistým člověkem nebo jistou skupinou lidí. Jenomže, tato množina je vnějšímu pozorovateli skryta. Jeden její pevný bod – význam, který by ti výše zmínění badatelé rádi viděli, nemohou nijak uchopit a stanovit, tento bod může hypoteticky příslušet jistému člověku, v jistém časovém okamžiku. Žádný člověk není schopen se vrátit přesně k tomu významu, který před okamžikem měl na mysli, či spíš cítil. Některou z metod sémantického diferenciálu bychom mohli, v rámci jisté pokusné skupiny lidí, zjistit dominující význam přiřazený dané jazykové konstrukci během experimentu. Kdybychom pokus se stejnou skupinou záhy zopakovali, výsledky by byly poněkud jiné, avšak museli bychom pro významy použít dostatečně jemnou škálu (nikoli tu obvyklou, s pěti či sedmi hodnotami). Pokud bychom zmíněný experiment prováděli s jediným člověkem, po jistý počet po sobě následujících okamžiků, mohli bychom dojít k rozložení hustoty pravděpodobnosti té jeho vlastní množiny významů, které on přiřazuje dané jazykové konstrukci v různých časových okamžicích. Výběr významu, který ten či onen člověk hodlá použít, neustále pluje v té jeho množině, která je tomu člověku vlastní. Jiný člověk má tuto množinu významů trochu posunutou, ale jen tak, aby v ní byl schopen najít přibližně takový (avšak vždy trochu jiný svoji neurčitostí, subjektivitou a emocionálním zabarvením) význam, který mu jeho bližní sděluje, jinak by si lidé nerozuměli. Je třeba si uvědomit, že člověk pro svoji činnost s úspěchem používá kognitivních modelů, které není schopen sdělit. Jsou to ty, které není schopen přetransformovat ze svých vágních a emocionálních představ a pocitů – vnitropsychických jazyků, do komunikačního jazyka. Proto, má-li třeba houslař učně, pouhé sdělování nestačí, musí mu mnohé ukázat, opravit a znova ukázat atd. Co mu není chopen sdělit, musí mu ukázat.\nNyní můžeme dojít k definici pojmu konotace, bude to souhrn výše vyřčeného.\nDefinice: Konotace je zobrazení (přiřazení) přiřazující dané jazykové konstrukci (formě, syntaktické složce) vnitropsychický kognitivní model – význam (jako nekonečnou spojitou množinu jeho neustále fluktuujících variací).\n\nJiž několik desítek let někteří badatelé poukazují na to, že na vnitropsychické procesy je vhodné hledět očima zákonitostí fyziky mikročástic. V případě konotace můžeme použít této myšlenky a analogie, kdy kinetická energie molekul plynu narážejících na stěny nádoby, ve které je plyn uzavřen, se vnějškově (makroskopicky, statisticky) projevuje jako tlak plynu na stěny nádoby. Pak bychom konotaci makroskopicky nestavěli na fluktuujících variacích významu, ale na tušené a očekávané (zvykové) množině významů, které jistý člověk (skupina lidí) dává dané jazykové konstrukci podle našich zkušeností, tj. tak, jak jsme konotaci těchto lidí poznali. Z definice konotace bychom pak vypustili charakteristiku množiny významů na základě neustále fluktuujících variací (významů). Ostrý, tj. v rozmazané množině významů jednobodový význam je pro člověka nedosažitelný, vymyká se vlastnostem lidské psýchy. S tímto konstatováním je třeba chápat první větu tohoto odstavce o badatelích a podružných významech jistého hlavního významu. Poznamenejme, že v případech, kdy jisté jazykové konstrukci lze přiřadit dva či více radikálně odlišných významů, pak každému z významů odpovídá nekonečná, spojitá množina konotativních významů a jedná se o polysémii nebo homonymii. Tak třeba slovo vůl může mít význam zvířete, nebo být hanlivým označením člověka; jsou to dvě oddělené množiny konotativních významů.\n\nExistuje ovšem umělý svět, kde přiřazení významu dané jazykové konstrukci je jednobodová množina (jeden přesný, ostrý význam), a tak je přiřazení exaktní. Tímto světem jsou exaktní vědy. Vznikly zásluhou a hlubokou tvůrčí prací s neobyčejným intelektuálním nasazením Galilei a Newtona, viz poznání, exaktní věda, vágnost, sémantický diferenciál. Vytvořit exaktní význam vyžaduje zbavit ho vnitřní vágnosti, emocí a subjektivity. Se ztrátou subjektivity mizí emoce.\nZačněme jednou, vcelku logicky průhlednou hypotézou, která snad bude v budoucnu dokázána; nazveme ji: vyladění (optimalizace) pravdivosti sdělení – nejmenší ztráta informace, a zní: \"Sdělení o poznaných faktech musí mít takovou vágnost, se kterou ona fakta byla získána při poznání\". Vysvětlení: vnáší-li sdělující do sdělení větší vágnost, než odpovídá jeho poznání (zdroji informace), ošizuje adresáta o informaci. Podobně, zmenšuje-li vágnost sdělení oproti vágnosti svého poznání, „vymýšlí si“ a znehodnocuje předávanou informaci. Optimalizace pravdivosti sdělení adekvátní vágností tak trochu připomíná analogii s impedančním přizpůsobením vedení v elektrických obvodech.\nOčekáváme, a jistě tak činil i I. Newton, že hypotéza platí i v extrému, kdy vyžadujeme exaktní sdělení s nulovou vnitřní vágností, a tak s nulovým sémantickým diferenciálem konotace (exaktní konotaci se říká interpretace, viz výše) všech použitých jazykových konstrukcí. V tom případě musíme zajistit, že i poznání proběhlo exaktně, tedy nikoli s vágností, jakožto filtrem poznání.\nZačněme poznáním, které by bylo schopno poskytnout exaktní výsledky.\nNewtonova idea: aby bylo možno význam všech jazykových konstrukcí reprezentujících znalosti o jisté části reálného světa vymezit přesně (s nulovým sémantickým diferenciálem interpretace), je nutno v reálném světě vybrat “měřitelné elementární“ projevy (manifestace) reality, zvané \"atributy\" (veličiny, parametry). Tato selekce, a tak redukce v reálném světě tvoří Newtonův umělý filtr poznání. Atribut je vybrán tak, že mezi vzdělanci v příslušném oboru o atributu samém nesmějí vzniknout žádné pochybnosti o zaujatém hledisku či hloubce a šíři náhledu, tedy o interpretaci, a tak o významu jeho jména. V exaktních vědách je atribut proto vždy přesně vymezen buď konsensuálně (základní množina), nebo definitoricky (odvozené). V tomto duchu píše I. Newton ve svém díle 'Philosophiae Naturalis Principia Mathematica' v roce 1687. V současné době totéž platí pro atributy – veličiny – celosvětově zavedené soustavy veličin označené SI (z franc. Système international d'unités). Ve fyzice jsou atributy např. síla, intenzita elektrického pole, rychlost, atd. Objektovým jazykem exaktních věd jsou umělé formální jazyky (matematika, logika, v nové době přistupují programovací jazyky).\nNa rozdíl o přirozeného lidského poznání charakterizovaného filtrem vágnosti je Newtonovo poznání označováno jako umělé. Umělé poznání můžeme chápat jako pohled na realitu diskrétním („dírkovaným“) filtrem, kterým „vidíme“ pouze elementární manifestace reálného světa – atributy (veličiny a parametry) a rozpoznané vztahy mezi nimi a nic jiného. Takto je zajištěno exaktní poznání. Exaktní sdělení je zajištěno umělým formálním jazykem, pro nějž je základní podmínkou ustavení a funkce, nulová vnitřní vágnost, tedy nulový sémantický diferenciál interpretace všech jeho jazykových konstrukcí. Tím je splněn požadavek výše uvedené hypotézy. Tento Newtonův postup představuje objektivizaci poznání (s odstraněním vágnosti poznání mizí jeho subjektivita a emocionalita) i objektivizaci sdělení poznaného (s odstraněním vágnosti konotace všech použitých jazykových konstrukcí mizí subjektivita a emocionalita sdělení, každý člověk vzdělaný v oboru přesně rozumí). Neodmyslitelnou cestou k této objektivizaci poznání a sdělování byly, Newtonovi již známé, Galileovy poznatky kvantifikace (měření) veličin. Kvantifikace je základním nástrojem objektivizace. Newtonovou metodou konotace přechází v exaktní interpretaci. QED.\n\nVe srovnání se znalostmi získanými přirozeným poznáním a jejich používání člověkem je v exaktních vědách veškeré nesdělitelné znalosti nutno oželet; je možno použít jen znalosti sdělitelné, a to sdělitelné exaktně, tj. takové, které je adresát schopen přijmout s naprosto identickým významem, jaký mu sděluje kolega (zdroj informace), pracující třeba i za oceánem. Z toho ihned vidíme, jak jsou nesdělitelné, ale pro člověka životně důležité znalosti exaktními vědami odhozeny jako nepoužitelné. Tím se ovšem použitelnost metod exaktních věd pro poznání a popis reálného světa velice zužuje, ovšem tyto metody poskytují člověku nejdůvěryhodnější poznání. Diskrétní filtr poznání velice omezuje oblast poznání. Filtr vágnosti umožňuje vágně znát mnohé, diskrétní filtr umožňuje exaktně znát nemnohé.\n\n"}
{"id": "186318", "url": "https://cs.wikipedia.org/wiki?curid=186318", "title": "Hustopeče u Brna (železniční zastávka)", "text": "Hustopeče u Brna (železniční zastávka)\n\nHustopeče u Brna je koncová železniční zastávka na trati jednokolejné neelektrifikované číslo 254 spojující Hustopeče se Šakvicemi. Provoz na trati začal 18. července 1894.\n\nZastávka se nachází v centru Hustopečí, jižně od zdejšího autobusového nádraží, od kterého je odděleno Nádražní ulicí. Její kolejiště obsahuje tři koleje. Severně od kolejiště se nachází přízemní staniční budova číslo popisné 569. Nejbližší rozcestník turistických tras se nachází severně od železniční zastávky a má název „Hustopeče – bus“.\n\n"}
{"id": "186326", "url": "https://cs.wikipedia.org/wiki?curid=186326", "title": "Bílý Potok pod Smrkem (železniční zastávka a nákladiště)", "text": "Bílý Potok pod Smrkem (železniční zastávka a nákladiště)\n\nBílý Potok pod Smrkem je název železniční zastávky a nákladiště v obci Bílý Potok. Ač se v názvu objevuje „Bílý Potok“, leží zastávka v katastrálním území Hejnice; katastrální území Bílý Potok pod Smrkem začíná až ve vzdálenosti asi 500 m východním směrem. Zastávka je koncová na trati číslo 038 vedoucí sem z Raspenavy. S výstavbou stanice – jakožto s výstavbou celé tratě z Raspenavy – se začalo v polovině dubna 1899 a dokončena byla v roce 1900. Autory stavby jsou Franz Reimherr a Marcus Roth. Jeho stavbu provedla společnost Herrmann Bachstein z Berlína spolu se stavebním oddělením Frýdlant.\n\nZastávka je tříkolejná (o jedné staniční a dvou manipulačních kolejích). V její západní části (u raspenavského zhlaví) se severně od tratě nachází dvoukolejná výtopna se čtyřmi stáními, k níž ze třetí koleje vede již nepoužívaná (zarostlá) kolej. Ze třetí koleje vede i nepoužívaná železniční vlečka do dřevozpracujícího závodu rozkládajícího se severně od zastávky. V jižních partiích zastávky stojí dvoupodlažní staniční budova. Součástí zastávky je také sklad uhlí, vodárna a studna.\n\nMotorové vozy vedoucí osobní vlaky Bílý Potok pod Smrkem – Raspenava pokračují obvykle jako přímé vozy do Liberce a v opačném směru přijíždějí z Liberce.\n\nU staniční budovy je rozcestník turistických tras, odkud vede k rozcestí nazvanému „Bílý Potok – rozcestí“, jež je výchozím bodem pro turistické trasy:\n\n"}
{"id": "186327", "url": "https://cs.wikipedia.org/wiki?curid=186327", "title": "Frýdlant v Čechách (železniční stanice)", "text": "Frýdlant v Čechách (železniční stanice)\n\nFrýdlant v Čechách je železniční stanice ve Frýdlantě v okrese Liberec. Je mezilehlá na trati číslo 037 spojující Liberec s polským městem Zawidów a zároveň je koncová na trati číslo 039 vedoucí sem z Jindřichovic pod Smrkem. Dříve, před zrušením tratě, bývala též koncovou stanicí pro úzkorozchodnou trať vedoucí odtud do Heřmanic. Vlastní železniční stanice byla uvedena do provozu dne 1. července 1875.\n\nVláda České republiky na svém zasedání konaném 8. října 2014 schválila návrh investic, podle kterého měly frýdlantská stanice spolu s raspenavskou projít modernizací za částku 400 milionů korun českých. Plánovaná přestavba se uskutečnila a od 23. listopadu 2017 využívají cestující nová nástupiště, která jsou zvýšená do úrovně podlah ve vlacích.\n\nŽelezniční stanice se nachází v jižních partiích města. Je osmikolejná, přičemž severně od staniční budovy (za ulicí Nádražní) jsou ještě další dvě odstavné koleje. Na severozápadním – černouském – zhlaví vychází ze stanice dvojice železničních kolejí, z nichž jižní vede do Černous a severnější je vedena do Jindřichovic pod Smrkem. Zároveň je zde výtopna, ve které je umístěno železniční muzeum Frýdlantské okresní dráhy a z jeho severní strany jej obcházela úzkorozchodná trať, která tudy stoupala na (stále existující) železniční most, jímž překračovala tratě na Černousy a do Jindřichovic pod Smrkem. Na východní straně – libereckém zhlaví – vstupuje do stanice jednokolejná trať od Raspenavy.\n\nSeverovýchodně u staniční budovy (Nádražní ulice čp. 638) je rozcestník značených turistických tras pojmenovaný „Frýdlant – železniční stanice“, který je výchozím bodem pro turistické trasy:\n\n"}
{"id": "186330", "url": "https://cs.wikipedia.org/wiki?curid=186330", "title": "Moldava (rozcestník)", "text": "Moldava (rozcestník)\n\nMoldava může znamenat\n\n\n"}
{"id": "186333", "url": "https://cs.wikipedia.org/wiki?curid=186333", "title": "Železniční trať Liberec – Tanvald – Harrachov", "text": "Železniční trať Liberec – Tanvald – Harrachov\n\nŽelezniční trať Liberec – Tanvald – Harrachov je česká jednokolejná regionální dráha o délce 38,2 km, kterou tvoří pod společným číslem 036 \"trať Liberec – Tanvald\" a \"Tanvaldská ozubnicová dráha Tanvald – Harrachov,\" která je nazývaná též jako \"Jizerskohorská železnice\", \"Jizerskohorská dráha\" (v polštině \"Kolej Izerska\") nebo \"Jizerská dráha\", což se vžilo ke konci 20. století, kdy mělo trať několik měsíců v pronájmu \"Sdružení Jizerské dráhy\". Obě části leží v Libereckém kraji a vzájemně na sebe navazují. Trať vede z Liberce přes Jablonec nad Nisou a Smržovku do Tanvaldu a dále přes Desnou a Kořenov až do Harrachova. Z Harrachova trať od roku 1902 pokračuje do polské Szklarské Poręby, v letech 1945 až 2010 byl provoz v přeshraničním úseku přerušen.\n\nV úseku Tanvald – Kořenov je trať ozubnicová. Jde o jednu z posledních normálněrozchodných ozubnicových železnic v Evropě a také o nejstrmější železnici v Čechách. V roce 1992 ji Ministerstvo kultury prohlásilo za kulturní památku.\n\nDříve byla trať Tanvald – Harrachov vedena pod samostatným označením 3f, později 035, zatímco úsek Liberec – Tanvald byl součástí trati 3g, později 036 Liberec – Tanvald – Železný Brod. Někdy po roce 2000 byly úseky přeskupeny, číslo 035 dostal úsek Tanvald – Železný Brod a harrachovská trať byla připojena k trati 036.\n\nÚsek trati z Liberce do Jablonce nad Nisou byl zprovozněn v roce 1888, v roce 1894 došlo k otevření pokračování trati z Jablonce nad Nisou do Tanvaldu. Úsek z Tanvaldu do Kořenova byl budován se záměrem propojit stávající tratě \"Liberec – Tanvald\" a \"Železný Brod – Tanvald\" s plánovanou tratí \"Jelenia Góra – Kořenov\" (Zackenbahn), neboli propojit Rakousko-Uhersko s Pruskem. V roce 1902 došlo k prodloužení tratě z Tanvaldu do Kořenova a na konci roku 1902 byla trať napojena na Německé dráhy První lokomotivy (\"Dessendorf\" vedla zahajovací vlak 30. června 1902, \"Ignatz Gimzkey\", \"Polaun\") byly zakoupeny z lokomotivky Floridsdorf. Úsek z Kořenova do Pruska byl roku 1923 elektrizován pruskou trakční soustavou 15 kV, 16,7 Hz.V. Z Kořenova do Německa byla trať roku 1923 elektrizována německou napájecí soustavou 15 kV 16,7 Hz. Elektrický provoz byl však roku 1945 ukončen a trakční vedení bylo postupně demolováno.\n\nPo druhé světové válce bylo pruské Slezsko obsazeno Polskem a přeshraniční provoz v úseku mezi dnešními stanicemi Kořenov a Harrachov (původně Strickerhäuser, polsky Tkacze) byl zastaven. Napájecí zařízení bylo z důvodu zastavení provozu a obsazení armádou Sovětského svazu do roku 1958 rozebráno. V roce 1958 byla zastavena doprava i v českém úseku Tanvald – Kořenov. Po výměně území s Polskem, které proběhlo 14. února 1959, byl provoz na české straně obnoven, a to až do Mýtin, přičleněných z Polska k Harrachovu, do stanice \"Harrachov-Mýtiny\" (dnes Harrachov, před výměnou území Tkacze).\nRoku 1962 bylo úseku Tanvald – Harrachov přiděleno samostatné číslo trati 3f, které při změně systému číslování bylo nahrazeno číslem 035. Kolem roku 2000 byla dosavadní trať 036 (dříve 3g) Liberec – Tanvald – Železný Brod s úvratí v Tanvaldu rozdělena, číslo 035 bylo přiděleno trati Tanvald – Železný Brod a pod číslo 036 byl sloučen úsek Liberec – Tanvald s tratí Tanvald – Harrachov. Provoz zabezpečovaly čtyři nové motorové lokomotivy, opět z Floridsdorfu, s označením T426.0. Od roku 1965 i přestavěné osobní motorové vozy M240.109 a 110.\n\nOd 80. let 20. století je běžný provoz na ozubnicové dráze zabezpečován adhezně (tedy bez použití ozubnice). Ozubnicové lokomotivy se tak v současnosti používají pouze při nostalgických jízdách. Na podzim 1992 byly sneseny raritní ozubnicové výhybky v Dolním Polubném a roku 1996 byly sešrotovány.\n\nV lednu 1987 se pod náporem sněhu prolomila střecha kamenné rotundy v Kořenově, roku 2000 střecha a boční stěna „malé topírny“ v Kořenově – od té doby jsou vozidla deponována pod širým nebem v Tanvaldu. Kamenná rotunda v Kořenově byla obnovena v roce 2016, provozovatelem dráhy - vlečky je pražská obchodní společnost Railway Capital.\n\nV únoru 1997 byl na trati kvůli havarijnímu stavu mostu přes Jizeru přerušen provoz, po čtyři měsíce zde jezdila náhradní autobusová doprava a České dráhy uvažovaly o zrušení trati. Po protestech obcí a obyvatel však dráhy most opravily a provoz 15. června 1997 obnovily. 28. září 1997 však byl v úseku Tanvald – Harrachov opět zastaven provoz a trati hrozilo zrušení, v souladu s tehdejší státní politikou rušení nerentabilních lokálních tratí. Dne 24. května 1998 získalo trať do pronájmu zájmové sdružení obcí \"Sdružení Jizerské dráhy\" a společnost GJW Praha s. r. o. obnovila na trati provoz (totéž se týkalo i regionálních tratí z Tanvaldu do Železného Brodu i Liberce). Podle původní licence měla GJW Praha obnovit provoz již k 5. lednu 1998. Koncem roku 1998 GJW Praha oznámila, že chce z ekonomických odstoupit od smlouvy se Sdružením Jizerské dráhy. GJW Praha původně počítala s menším nájemným, s většími státními dotacemi a s tím, že trať bude privatizována, což by umožnilo do ní investovat, od hromadné privatizace regionálních drah však stát ustoupil.\n\nDíky změně státní politiky i vedení Českých drah převzaly od 1. prosince 1998 provoz opět České dráhy, a to v intervalové podobě.\n\nV květnu 2003 byla občanským sdružením \"Vědeckotechnická společnost při železniční stanici Tanvald\" založena obecně prospěšná společnost Železniční společnost Tanvald, jejímž cílem je záchrana a ochrana této železniční trati. Společnost rovněž zřídila železniční muzeum v objektu staniční budovy dopravny Kořenov a v roce 2016 byl obnoven areál depa v této dopravně. Dalším z cílů této právnické osoby je popularizace trati, zřízení naučné stezky „Krajem kořenovské zubačky“, organizování příležitostných nostalgických jízd a zprovoznění a provozování parní ozubnicové lokomotivy 404.003 ve vlastnictví státu (Národní technické muzeum v Praze).\n\nPo roce 2000 se s úsekem počítalo ve vlakotramvajovém projektu Regiotram Nisa. Trať měla být prodloužena do centra Harrachova a v tomto úseku měl mít charakter tramvaje. Česká vláda však v roce 2007 odmítla projekt zařadit mezi projekty vhodné pro získání rozvojové dotace z Evropské unie.\n\nV letech 2009–2010 byly na trati otevřeny nové železniční zastávky, financované z fondů Evropské unie. Šlo o zastávky Jablonec nad Nisou centrum, Smržovka-Luční, Desná-Riedlova vila a Desná-Pustinská. Po rekonstrukci byla také v srpnu 2010 opět zahájena pravidelná osobní doprava na traťovém úseku Harrachov – Szklarska Poręba Górna.\n\nJiž od roku 1991 byly činěny soustavné snahy o obnovu neprovozovaného přeshraničního úseku Harrachov - Szklarska Poręba Górna, jež vyvrcholily v roce 1992 několika jízdami zvláštních vlaků vedených mezi Kořenovem a uvedenou Szklarskou Porębou Górnou při příležitosti 90. výročí dráhy. Této události předcházelo vykácení stovek vzrostlých stromů v průjezdném průřezu dráhy a doplnění chybějícího kolejového pole v bývalé výhybně Neuwelt. Další snahy o uvedení dráhy do provozu byly spíše symbolické (spočívající ve víceméně propagačních jízdách pro zástupce orgánů veřejné moci), vyjma několika jízd konaných pro veřejnost v roce 2002.\n\nPolskou část neprovozovaného úseku převzalo v únoru 2008 od PKP PLK na základě soukromoprávního institutu trvalého užívání Dolnoslezské vojvodství a poté situace nabrala rychlý spád. Byla předložena žádost o spolufinancování z prostředků, alokovaných v \"Operačním programu evropské přeshraniční spolupráce Česká republika – Polská republika 2007–2013\". V první výzvě tohoto programu žadatelé neuspěli z důvodu materiálních nedostatků žádosti, výzva druhá na podzim 2008 byla zakončena akceptací žádosti. V březnu 2009 byl projekt navržen ke spolufinancování, v květnu 2009 byly zahájeny první stavební práce na opravě polského úseku neprovozované přeshraniční tratě. Po téměř dvaceti letech snah byla železniční trať zprovozněna v plné délce v srpnu 2010.\n\n22. května 1904 došlo mezi stanicemi Tanvald a Desná údajně chybou výpravčího ke srážce vlaků, která si vyžádala 30 zraněných. Poslední vážné nehody se na trati staly v roce 1945. 26. května neubrzdila lokomotiva nad Dolním Polubným vlak a v tunelu vykolejila. 13. srpna také ve vysoké rychlosti vykolejila lokomotiva a následně se zřítila na louku pod tratí.\n\nZačátkem roku 2012 se dvakrát stalo, že motorový osobní vlak (souprava motorového vozu řady 843 a řídícího vozu řady 943) se vymkl kontrole a projel několik zastávek bez zastavení. Dne 4. ledna 2012 projel dopoledne bez zastavení tři zastávky a zastavil až u desenských skláren. 16. února 2012 pak projel další vlak se 7 cestujícími bez zastavení čtyři zastávky. Obě události se obešly bez následků. V prvním případě Drážní inspekce předběžně zjistila, že vlak byl bez závady a k události došlo pravděpodobně chybným postupem strojvedoucího, který použil elektrodynamickou brzdu namísto vzduchové, přičemž rychlobrzda pak elektrodynamickou brzdu vyřadila z činnosti. Chyba strojvedoucího zavinila pravděpodobně i druhý incident. Již po první nehodě SŽDC omezila rychlost v kritických úsecích pro tento typ vlaků z dosavadních 30 na 20 km/h. Následně Drážní úřad rozhodnutím uložil Českým dráhám, a.s., zákaz provozovat motorové vozy řady 843 na této trati.\n\n\nV roce 1900 byly podle tehdejšího jízdního řádu v provozu tyto stanice:\n\nLiberec, Růžodol, Rochlice (nyní Vesec u Liberce), Maffersdorf (nyní Vratislavice n. N.), Maffersdorf-Mitt., Prošovice, Jablonec-Brandl, Jablonec n. N. , Horní Jablonec, Nová Ves n. N., Schlag, Wiesenthal Dol., Wiesenthal n.N.(nyní Lučany n. N.), Smržovka, Smržovka-Kleinp., Dolní Smržovka, Dolní Tannwald, Tannwald-Šumburk, Tiefenb.-Desná, Polubný Dolní, Příchovice, Grünthal (potom Polubný)\n\nPo této trati v současnosti jezdí osobní vlaky \"Liberec – Tanvald – Sklarzska Poreba\"\n\nDo roku 2011 byla doprava zajišťována vagóny taženými lokomotivami 714, 742 nebo 743. Na trati jezdily i motorové vozy 810, 843, 854 či jednotky Regionova.\n\nNyní mezi nejčastější vozidla patří motorové vozy řady 841 (Regio-Shuttle RS1).. Dopravu na trati provozují České dráhy na základě vítězství ve výběrovém řízení vypsaném Libereckým krajem. Smlouva je platná až do roku 2026.\n\nNa části trati byly do jízdního řádu 2014/2015 provozovány i mezinárodní osobní vlaky \"Kořenov – Harrachov – Szklarska Poręba\", dopravce GW Train Regio. Do roku 2011 byly vedeny moderními jednotkami společnosti PESA (SA 134), poté motorovými vozy 810.\n\nOd jízdního řádu 2015/2016 jezdí na trati vlaky Českých drah z Liberce až do Sklářské Poreby.\n\nNa trati byl natáčen český film režisérky Věry Chytilové Kalamita a jeden z dílů seriálu Dobrodružství kriminalistiky.\n\nPoznámka: V Liberci na nádraží je možno použít i tramvajovou linku č. 11 do Jablonce nad Nisou\n\n\n\n"}
{"id": "186336", "url": "https://cs.wikipedia.org/wiki?curid=186336", "title": "Železniční trať Ostrava – Valašské Meziříčí", "text": "Železniční trať Ostrava – Valašské Meziříčí\n\nŽelezniční trať Ostrava – Valašské Meziříčí o délce 72 km (v jízdním řádu pro cestující je uváděná v oddíle číslo 323) spojuje dnešní stanici Ostrava hlavní nádraží se stanicí Valašské Meziříčí. Trať byla vybudována ve dvou etapách mezi lety 1869 – 1888. Trať je v úseku Ostrava – Vratimov dvoukolejná a zbývající delší úsek až do Valašského Meziříčí je jednokolejný. Kromě úseku Ostrava hlavní nádraží – Ostrava-Kunčice, který byl elektrifikován v letech 2005 – 2007, není elektrifikovaná. Trať je v úseku Ostrava hlavní nádraží – Ostrava-Kunčice součástí celostátní dráhy, navazující úsek Ostrava-Kunčice – Valašské Meziříčí je od 7. dubna 2014 kategorizován jako regionální dráha, do té doby byla součástí celostátní dráhy ještě celá trať. Jízdenky lze koupit po celé trati, kromě zastávek Ostrava-Kunčičky, Kunčice pod Ondřejníkem, Frenštát pod Radhoštěm město, Mořkov hlavní trať a Hostašovice.\n\nPrvní část trati byla vybudována akciovou společností K. k. priv. Ostrau-Friedlander Eisenbahn (Císařsko-královská privilegovaná Ostravsko-frýdlantská železnice) v letech 1869 – 1870 mezi Ostravou a Frýdlantem nad Ostravicí a nesla přiléhavý název \"Ostravsko-frýdlantská dráha\". Tento úsek byl uveden do provozu roku 1871.\n\nDruhá část trati, tj. úsek Valašské Meziříčí – Frýdlant nad Ostravicí, byla vybudována roku 1888 jako součást vedlejší větve Severní dráhy císaře Ferdinanda z Kojetína přes Těšín do Bílska.\n\nV roce 1885, byla totiž prodloužena koncese Severní dráze (a tím i její monopol na železniční spojení přes Moravu), ale současně jí byla uložena povinnost vybudovat síť paralelních a navazujících tratí. Rakousko-Uherská vláda si totiž uvědomovala, že hlavní spojnice Vídeň – Krakov vede nepříjemně blízko pruského území a v případě další války s Pruskem může být velice rychle přerušena. Severní dráha proto dostala mj. za úkol vybudovat paralelní spojení s Haličí, které bude více ve vnitrozemí.\n\nV roce 1887 proto Severní dráha císaře Ferdinanda odkoupila již existující železnice na plánované trase: úseky Kroměříž – Bystřice pod Hostýnem, Valašské Meziříčí – Krásná a Frýdlant – Frýdek. Současně zahájila dobudování úseků Kojetín – Kroměříž, Bystřice pod Hostýnem – Valašské Meziříčí, Krásná – Frýdlant a Frýdek – Bílsko. Stávající úseky byly opraveny a dřevěné mosty byly nahrazeny ocelovými. Provoz na celé trati v délce 180 km/h mezi městy Kojetín – Bílsko byl slavnostně zahájen 1. června 1888 jako tzv. \"Moravsko-slezská dráha měst\".\n\nPo vzniku republiky úsek trati Těšín – Bílsko připadl Polsku. Úsek z Kojetína do Valašského Meziříčí je nyní značena jako samostatná trať číslo 303.\n\nSoučástí tratě číslo 323 je i část tzv. Báňské dráhy.\n\nDříve, nejméně ještě v roce 1988, se železniční stanice Hostašovice jmenovala Hodslavice-Hostašovice. V letech 2005 – 2007 probíhala elektrifikace v úseku Ostrava hlavní nádraží – Ostrava-Kunčice. Elektrický provoz na této části tratě byl zahájen 7. prosince 2007, zbývající část tratě Ostrava-Kunčice – Valašské Meziříčí zatím není elektrifikována. Dne 22. listopadu 2007 byla na trati mezi stanicemi Ostrava uhelné nádraží a Ostrava střed zřízena nová železniční zastávka, Ostrava Centrum. Od června roku 2008 má železniční zastávka Ostrava Centrum nový název, Ostrava-Stodolní. Dne 24. června 2009 byl z důvodu silného poškození povodní zastaven provoz na železniční trati Hostašovice - Nový Jičín (přesto na ni ale ještě projel v ten den vlak), trať byla poté úředně i fyzicky zrušena a na jejím tělese byla vybudována cyklostezka. Od 7. dubna 2014 je úsek Ostrava-Kunčice – Valašské Meziříčí kategorizován jako regionální dráha, do té doby byla součástí celostátní dráhy ještě celá trať. Dne 14. prosince 2014 byla na trati mezi stanicemi Frenštát pod Radhoštěm a Veřovice zřízena nová železniční zastávka, Frenštát pod Radhoštěm město. V roce 2015 probíhala modernizace a obnova železničního svršku tratě v úseku Frýdlant nad Ostravicí – Frenštát pod Radhoštěm. Dne 31. března 2017 byla ukončena těžba černého uhlí na dolech Paskov a Staříč. Dne 10. června 2018 ve stanici Hostašovice bylo zrušeno prodávání jízdenek.\n\nV Ostravě naleznete spoustu zajímavostí, například dolní oblast Vítkovic, Důl Michal nebo Landek Park. Ve Slezské Ostravě v blízkosti Michálkovic naleznete ZOO. Poblíž stanice Ostrava střed se nachází Výstaviště zahrnující Národní divadlo Moravskoslezské, Loutkové divadlo a MINIUNI, blízko je i Slezkoostravský hrad. Přímo ve stanici Ostrava střed pak je Železniční muzeum moravskoslezské. Nesmíme zapomenout ani na věž Nové radnice.\n\nVe městě naleznete zámek. Na okraji se také rozprostírá přehrada Olešná. Nedaleko se nacházejí Hukvaldy. Město Frýdek-Místek je nazýváno bránou do Beskyd.\n\nZ tohoto města se lidé často vydávají na Lysou horu nebo Ondřejník. Lze se odsud dostat do Ostravice. Město je nazýváno bránou do Beskyd.\n\nV Čeladné se nacházejí známé lázně. Nejbližší stanicí jsou ale Kunčice pod Ondřejníkem, odkud se samozřejmě také můžete vydat na Ondřejník.\n\nOdsud se často vychází na Pustevny a Radhošť, kde se nachází socha Radegasta. Frenštát je nazýván bránou do Beskyd.\n\nHistorické jádro města bylo prohlášeno památkovou zónou. Tomuto důležitému uzlu se říká také \"Valašské Atény\". Je nazýváno bránou do Beskyd.\n\n"}
{"id": "186337", "url": "https://cs.wikipedia.org/wiki?curid=186337", "title": "Železniční trať Ústí nad Labem – Chomutov", "text": "Železniční trať Ústí nad Labem – Chomutov\n\nŽelezniční trať Ústí nad Labem – Chomutov je dvoukolejná, elektrifikovaná železniční trať, součást celostátní dráhy. Její součástí je Mostecký a Ervěnický koridor v úseku Most – Chomutov. Trať byla postavena s přestávkami mezi lety 1856–1870 společností Ústecko-teplické dráhy pro dopravu uhlí z Mostecké pánve a osobní dopravu napříč českou stranou Podkrušnohoří. Později byla i zdvoukolejněna a zkapacitněna pro zvýšení objemu dopravy. Pro odlehčení provozu na přetížené hlavní trati mezi Ústím nad Labem a Teplicemi vznikla v letech 1872–1874 další jednokolejná trať z Trmic do Bíliny, vedená údolím stejnojmenné řeky. Koncem 19. století šlo o jednu z nejvytíženějších tratí v celém Rakousku-Uhersku.\n\nOd počátku šedesátých let 20. století probíhala na trati elektrifikace – v první etapě byl roku 1963 otevřen úsek Ústí nad Labem – Most – Třebušice. Chomutova elektrifikace dosáhla až roku 1989. Mezitím proběhly také četné přeložky, při kterých trať ustoupila povrchové těžbě uhlí.\n\nV současnosti (2017) je trať zatížena silnou osobní dopravou, obsluhující velká města na trase. Kromě osobních vlaků jsou v provozu také rychlíky linky Praha – Ústí nad Labem – Cheb. Spolu s nimi spojnici využívá množství nákladních vlaků, přepravujících zejména hnědé uhlí, vytěžené v okolí, a ropné produkty z rafinerie Unipetrol RPA v Záluží u Litvínova.\n\nV jízdním řádu pro cestující je trať označena číslem 130. Od 14. prosince 2014 byl k této trati připojen ještě navazující úsek Chomutov–Klášterec nad Ohří, do té doby uváděný v jízdním řádu jako úsek trati 140.\n\nTrať z Ústí nad Labem do Chomutova je nejstarší železniční tratí v podkrušnohorském regionu. Již od konce 18. století v této oblasti probíhala intenzivní těžba hnědého uhlí, které se stalo důležitou energetickou surovinou. Počátkem 50. let 19. století se proto začaly objevovat snahy o zefektivnění přepravy této komodity s využitím právě se rozvíjející železnice. Tak vznikla společnost Ústecko-teplická dráha (v češtině používána zkratka \"ÚTD\", v němčině, tehdy úřední řeči, název zněl ', zkratka ATE). Podnik měl hlavní sídlo v Teplicích () a byl tvořen převážně německým kapitálem, jenž složili místní průmyslníci, podnikatelé a německé banky.\n\nPrvním projektem společnosti ATE byla stavba trati z Ústí do Teplic, po níž by bylo dopravováno uhlí těžené v okolí Chabařovic do přístavu v Ústí nad Labem. Kromě toho měla sloužit i pro osobní spojení obou měst. Stavba započala po udělení koncese zemským sněmem (2. srpna 1856) ještě téhož roku a slavnostní otevření tratě pro osobní dopravu se uskutečnilo již 20. května 1858, před lázeňskou sezónou. Nákladní doprava byla zahájena až od 8. července. Své nádraží si dráha zřídila na jihozápadním okraji Ústí (dnešní západní nádraží), aby nekolidovala s nádražím Severní státní dráhy, která již provozovala hlavní trať z Prahy do Podmokel-Děčína. Zde bylo postaveno i depo pro opravy a odstavování lokomotiv. Od počátku bylo v plánech prodloužení trati směrem k Bílině a dále na západ, kde se nacházela další uhelná ložiska; samotná stavba procházela realizací postupně od poloviny 60. let v úsecích Teplice – Duchcov (dnešní staré nádraží, 1867) a Duchcov – Most – Chomutov (1870). Záhy po dokončení se však zjistilo, že poměrně pomalá jednokolejná trať potřebám provozu nestačí a roku 1871 proto byla v úseku Ústí – Teplice dostavěna druhá kolej. Později dostal další kolej i úsek Teplice – Duchcov, zbytek trati do Chomutova prošel zdvojkolejněním teprve v roce 1889. V Ústí nad Labem vyrostlo rozsáhlé seřaďovací nádraží; jeho otevření proběhlo roku 1874 a ve své době se stalo největším v celé monarchii. Koncem 19. století zde bylo roztříděno přes 360 000 vozů ročně.\n\nMezitím bylo rozhodnuto postavit ještě druhou trať, vedenou údolím řeky Bíliny přes Úpořiny do stejnojmenného města, kde se napojovala na starší trať a odlehčila tak přetížené trati přes Teplice. Zároveň tím získaly železniční spojení i obce v bílinském údolí. V poslední čtvrtině 19. století projelo po obou tratích dohromady až 100 nákladních vlaků denně. Dnes je tato trať vedena v jízdním řádu pod číslem 131.\n\nNa nové tratě byly zakoupeny první parní lokomotivy v zavedených lokomotivkách Borsig v Berlíně a Sigl ve Vídeňském Novém Městě. Šlo o řady Ia a IIa v počtu 4 a 5 kusů, na které později navázaly typy IIIa a IIb od firem Hartmann a Sigl. Později firma, především pro tuto trať, nakupovala další moderní lokomotivy (označované dle vlastního systému římskými číslicemi); vrcholem se staly stroje řady If, dodané v roce 1906 v počtu tří kusů. Tyto rychlíkové tendrovky vyrobila opět lokomotivka z Vídeňského Nového Města. Byly používány na spojích Praha – Chomutov (ve spolupráci s Buštěhradskou dráhou, se kterou ATE poměrně dobře vycházela), kde se osvědčily a díky své pokrokovosti a spolehlivosti poté sloužily ještě dlouhá léta u Československých státních drah (ČSD).\n\nPro svoje vysoké provozní zisky (z velké části dané lukrativními přepravami uhlí) a obrovský kapitál byla ATE po mnoho let jednou z nejstabilnějších železničních společností v Rakousku-Uhersku. Výrazně kladná ekonomická bilance jí dovolovala nakupovat nejmodernější lokomotivy i traťová zařízení, o kterých u jiných společností nemohlo být řeči. Přečkala bez újmy všechny zestátňovací vlny a před vypuknutím první světové války se ocitla mezi posledními stále existujícími soukromými železničními společnostmi. Její zestátnění proběhlo až za samostatného Československa, kdy již hospodařila se ztrátou a zestátnění bylo proto finančně méně náročné; v platnost vstoupilo k prvnímu dni roku 1923, kdy veškeré tratě (včetně trati Ústí nad Labem – Chomutov), vozidla a zařízení převzaly Československé státní dráhy. Státu firma zanechala zhruba 250 km tratí, 147 lokomotiv a několik tisíc vagonů.\n\nNový provozovatel v podstatě pokračoval v podmínkách, které vytvořil původní majitel – po hlavní dvojkolejné trati i „pomocné“ jednokolejce bylo dopravováno uhlí z mnoha místních dolů (nakládáno bylo především ve stanicích Chabařovice, Teplice, Duchcov, Mariánské Radčice a Most) a stranou nezůstávaly ani další produkty (např. dřevo, stavební kámen a další). Pro dopravu osob mezi důležitými městy podél trati sloužil velký počet osobních vlaků a rychlíky, vedené v relaci (Praha –) Ústí nad Labem – Cheb, s přímými vozy dokonce až do Jáchymova. Takto provoz probíhal až do konce třicátých let, kdy po odstoupení Sudet trať přešla do provozu německých Deutsche Reichsbahn (DR).\n\nDR, zajišťující provoz od roku 1938, po začátku druhé světové války razantně omezily osobní dopravu, jelikož přednost měla přeprava vojáků a strategických surovin, mezi něž patřilo i místní uhlí. Počet osobních vlaků klesl na minimum a ke konci války už nebyly provozovány téměř žádné spoje (především kvůli nedostatku paliv). Koncem třicátých let Němci zahájili v Záluží u Litvínova stavbu zcela nové rafinerie; tím vyrostl další průmyslový podnik, jenž využíval ve velké míře služeb železnice. K samotné chemičce byla postavena i vlečka, odbočující u stanice Most, a rozsáhlé předávací kolejiště. První vlak s benzínem vyjel z rafinerie 15. prosince 1942. Květen 1945 přinesl osvobození a trať se opět vrátila do péče ČSD, které na ní však musely provést opravy (po častém bombardování nezůstaly ušetřeny ani některé drážní objekty a zařízení).\n\nPo nástupu KSČ k moci v únoru 1948 se stal severočeský těžařský průmysl jedním z nejdůležitějších státních průmyslových odvětví a byla mu proto věnována náležitá pozornost. Krátce poté přišlo rozhodnutí o rozšíření těžby i povrchovým způsobem a trať se stala jednou z potenciálních překážek k cenné surovině. Jediným řešením byla stavba přeložek, které by umožnily přístup k dalším zásobám uhlí, skrývajícím se často přímo v místech, kudy vedla stará trať. Roku 1961 byla také postavena spojka mezi stanicemi Teplice lesní brána a Oldřichov u Duchcova, umožňující přímé napojení trati z Děčína do oldřichovského uzlu.\n\nTak začala na počátku padesátých let stavba první z pozdějších mnoha přeložek – nejprve došlo k výstavbě provizorní trati mezi Mostem a Želenicemi, umožnivší jízdu bez nutnosti úvrati v Obrnicích. Otevřena byla roku 1950, ale již po deseti letech byla opět snesena, aby ustoupila další, již definitivní úpravě trati. Dne 10. října 1954 se rozjely vlaky po dalším novém úseku mezi Třebušicemi a Vrskmaní, zatímco původní trať pohltil dnešní lom Vršany. I tento úsek se přestavoval dvakrát – pro pokračování další těžby nevyhovovala ani „nová“ trať a v sedmdesátých letech začala výstavba zcela pozměněné trati, vedoucí souběžně s dnešní silnicí I/13, známé jako Ervěnický koridor (podle nedaleké obce Ervěnice, která v těchto místech stávala). První část k Širokému vrchu byla hotova na jaře 1979, zbytek trati až k Jirkovu teprve roku 1984.\n\nDalší přeložky vznikly i v bezprostředním okolí Mostu (tzv. Mostecký koridor, do provozu předáno 1968), mezi Oldřichovem a Duchcovem a jedna z posledních úprav se udála v roce 1982, kdy byla provedena rozsáhlá přestavba úseku mezi Trmicemi a Bohosudovem a nová trať je tak vedena přes odbočku Hrbovice (mimo Trmice). V Chabařovicích kvůli tomu vyrostlo nové nádraží zcela mimo obec. Díky těmto úpravám trati celková délka trati narostla – původní vzdálenost mezi Ústím a Chomutovem se z 65 kilometrů zvýšila na současných 71.\n\nPoválečná elektrifikace mnoha tratí po celém Československu se nevyhnula ani tomuto regionu a již v roce 1959 byla odsouhlasena elektrifikace trati z Ústí nad Labem do Mostu a Třebušic, aby umožnila efektivnější odvoz uhlí a také obsluhu rafinerie v Záluží. Provedena byla standardní stejnosměrnou soustavou 3 000 V, v té době v tuzemsku plošně zaváděnou. První elektrický vlak přijel do Mostu v září 1963 a následující měsíc začal pravidelný provoz v nové trakci. Paradoxní je, že na některých částech trati takto sloužilo trakční vedení pouze necelých pět let, jelikož roku 1968 byly provedeny rozsáhlé přeložky v okolí Mostu a Bíliny (viz výše), spojené se stavbou zcela nových úseků. Jako první zde sloužily tehdy zánovní lokomotivy řady 121 (E 469.1) ústeckého depa, později dopravu ovládly novější typy 122 a 123 (E 469.2, 3), dodávané v letech 1967 a 1971. Tyto stroje zajišťovaly osobní i nákladní dopravu až do dodávek nových lokomotiv řady 163 (E 499.3) v polovině osmdesátých let.\n\nObjem přeprav uhlí během 60. let stále stoupal a i dvojkolejná elektrifikovaná trať, navíc zatížená poměrně hustým provozem osobních vlaků, přestávala kapacitně stačit. Uvažována byla dostavba třetí koleje v celém úseku mezi Ústím a Mostem, nakonec však zvítězilo jiné řešení – elektrifikována byla i souběžná trať přes Úpořiny, na které byla předtím zastavena osobní doprava a nahrazena autobusy. Tato trať disponovala druhou kolejí již od roku 1958, což umožňovalo dále zvyšovat přepravní kapacitu. Elektrický provoz zde započal 27. října 1967 a část nákladních vlaků byla nově vedena po této trase, aby uvolnila přetíženou hlavní trať. Třetí kolej byla nakonec dodatečně dostavěna pouze v úseku Bílina – Odbočka České Zlatníky a uvedena do provozu v roce 1979.\n\nJako poslední se elektrifikace dočkal úsek Třebušice – Chomutov; proběhla zde mnohem později, po dokončení a stabilizaci Ervěnického koridoru. Vlaky elektrické trakce se tu poprvé rozjely teprve 5. prosince 1989.\n\nMnožství přestaveb a nejrůznějších změn trasování s sebou přineslo v některých případech i nutnost demolice původních nádraží a vzniku nových na jiném místě. Nejtypičtějším příkladem je stanice Most, která byla zcela zbourána a nahrazena moderním nádražím s vysokou služební budovou, v níž se nacházely byty pro železniční zaměstnance a jejich rodiny. Cestujícím celá stanice slouží od roku 1977.\n\nPodobný osud potkal nádraží v Bílině, doslouživší v roce 1968 (v souvislosti s přeložkou okolní trati) po dokončení nové budovy, jenž je v provozu od stejného roku. Zcela změněno muselo být i zaústění tratě od Úpořin. Poslední úprava kolejiště proběhla po dostavbě třetí koleje tratě do Českých Zlatníků, kdy bylo upraveno západní zhlaví. Stará budova stála bez využití ještě do roku 2002, kdy byla po mnoha nájezdech vandalů v havarijním stavu stržena. Dalšími rekonstruovanými stanicemi se staly Chabařovice, Oldřichov, Třebušice a zastávky Jirkov a Chomutov město, taktéž postižené přeložkami. Vzhledem k minimu investic stojí většina z těchto budov stále v původním stavu, obvykle nepříliš reprezentativním.\n\nPřestože byla trať v okolí Duchcova také z velké části přeložena a na kraji města vyrostla nová osobní zastávka, místní staré nádraží zůstalo zachováno především pro nákladní dopravu. Trať k němu stále existuje a je využíváno místními drobnými podnikateli k odesílání a příjmu kusových zásilek.\n\nZvláštní kategorií jsou stavby nákladových a seřaďovacích nádraží. V roce 1979 bylo předáno do provozu tzv. Nové nádraží v Mostě, nacházející se v části Souš, jižně od rafinerie Chemopetrol. I v současnosti (2017) patří toto nádraží objemem zpracované zátěže mezi největší v Česku a jsou odtud vypravovány nákladní vlaky do mnoha relací. Dvěma jednokolejnými spojkami je napojeno do stanic Most a Třebušice, bez nutnosti úvrati při jízdě do obou směrů. Kromě třídění vozových zásilek z celého okolí jsou zde předávány vlaky z/na vlečku chemičky a nechybí ani velké depo pro údržbu a opravy lokomotiv. Pro odvoz komořanského uhlí bylo v 70. letech také postaveno Nádraží Washington, napojené do třebušické stanice. Sem jsou pomocí důlních odklizových lokomotiv typu 27E přistavovány soupravy ložené uhlím z Úpravny uhlí Komořany, nacházející se v jeho těsném sousedství. Není bez zajímavosti, že „důlní“ zhlaví je zatrolejováno soustavou 1 500 V, zatímco zhlaví třebušické využívá drážní soustavu 3 000 V.\n\nUdálosti, vyjmenované v předchozích odstavcích, do značné míry ovlivnily i charakter provozu na trati během čtyřiceti let socialistické éry. Díky množství přeložek se trať proti původnímu stavu o několik kilometrů prodloužila, rozdíl v délce ale byl postupně vyrovnán zvyšováním traťových rychlostí (v některých úsecích až na 120 km/h). Jízdní doba u rychlíku se tak na trase Ústí – Chomutov zkrátila zhruba na 65 minut. Zabezpečení provozu obstarává dosazený autoblok v celé délce trati se světelnými návěstidly, na mnoha místech jsou stále k vidění původní návěstidla tzv. sovětského typu.\n\nAž do elektrifikace trati roku 1963 byla doprava většiny vlaků zajišťována výhradně parními lokomotivami a teprve poté je nahradily moderní lokomotivy elektrické; během mnoha let se zde vystřídaly především typy 121, 122, 123, 163 (vše z lokomotivního depa Ústí nad Labem) a příležitostně pražské řady 141 a 150. V roce 1974 byly do Ústí dodány první elektrické jednotky řady 460, které se uplatnily ve vytížené předměstské dopravě. Po roce 2000 ale byly přesunuty na Ostravsko a střední Moravu.\n\nMezi nejvýznamnější spoje, provozované na této trati, patří legendární rychlík Bezdrev (Most – České Budějovice, zrušen roku 2009) a od roku 1960 zavedený prestižní expres Karlex, spojující Prahu s Karlovými Vary. V počátcích provozu jej zajišťovaly maďarské motorové jednotky Ganz, později získal podobu klasického rychlíku taženého elektrickou lokomotivou a dnes je veden jako jeden z taktových spojů v relaci Praha – Cheb. Dalším spojem byl dálkový rychlík Valdštejn, jezdící v trase Liberec – Cheb a zrušený okolo roku 2000.\n\nNa vrchol své přepravní kapacity se trať dostala koncem 80. let a od té doby již objem nákladní dopravy pouze klesá. Snižující se potřeba uhlí (a tím i jeho těžba) a rozvoj kamionové dopravy má za následek útlum provozu uhelných vlaků, které jsou tak redukovány na zlomek původního množství. Snížil se také počet vlaků s ropnými produkty, směřujících z litvínovské rafinerie. Vlivem systematického zanedbávání údržby se mnoho budov dostalo do velmi špatného stavu a postupně chátrají (např. Třebušice), stanice Chabařovice byla pro osobní dopravu zrušena zcela a od roku 2008 slouží pouze pro křižování, předjíždění vlaků a odstavování nepotřebných nákladních vozů. Věžová služební budova mosteckého nádraží se postupně také vyprázdnila a obývána je pouze z malé části. Některé stanice jsou z dnešního pohledu kapacitně velmi předimenzovány (ať už se jedná o počet či délku dopravních kolejí) a přebytečné koleje jsou buď vyloučeny, nebo slouží k deponii vozů.\n\nTrať Ústí nad Labem – Chomutov patří mezi nejdůležitější tratě v oblasti severozápadních Čech a díky svému významu je zařazena i do sítě tzv. celostátní dráhy. I přes výrazný pokles nákladní dopravy po roce 1990 patří stále po této stránce k tuzemskému nadprůměru právě díky přepravě uhlí. Ucelené vlaky jsou vedeny z Třebušic do elektrárny Chvaletice a tepláren (např. v Mladé Boleslavi, Příbrami, Zlíně a dalších) a mnoho malých zákazníků odebírá jednotlivé kusové zásilky. Tranzitují tudy také uhelné vlaky ze sokolovské pánve, směřující k odběratelům na východ. Stabilní je i doprava paliv a maziv z rafinerie Unipetrol RPA v Záluží, stejně jako řada dalších přeprav. Vyskytuje se zde též mnoho soukromých dopravců – kromě státního ČD Carga jde o firmy Unipetrol Doprava, SD – Kolejová doprava, AWT, IDS CARGO a další.\n\nProvoz na trati roste především po stránce osobní dopravy – zaveden je celodenní hodinový takt osobních vlaků linky U1 Děčín – Most Dopravy Ústeckého kraje (každé dvě hodiny do Chomutova, v pracovní dny až do Kadaně-Prunéřova). Na tyto vlaky jsou nasazeny nové moderní jednotky RegioPanter, dodané v roce 2012. Ve špičce jsou zavedeny i posilové vlaky, např. v relaci Ústí nad Labem – Teplice apod. Některé spoje zajíždějí v pracovní dny i do Louky u Litvínova. Dálkovou dopravu zajišťují rychlíky Praha – Cheb, jezdící ve dvouhodinovém taktu s lokomotivami řady 362/363. Do května 2021 se má zvýšit trasa mezi Oldřichovem u Duchcova a Bílinou modernizovanou a maximální rychlostí 100 až 140 km / h.\n\n"}
{"id": "186344", "url": "https://cs.wikipedia.org/wiki?curid=186344", "title": "Augustov", "text": "Augustov\n\nAugustov (polsky \"Augustów\" [augustuv], litevsky \"Augustavas\") je okresní město v Podleském vojvodství na severovýchodě Polska. Město leží na řece Netta mezi jezery Necko, Białe a Sajno. Bylo založeno polskou královnou Bonou Sforzou v roce 1546, její syn Zygmunt August mu o jedenáct let později přiznal městská práva. Turistické a rekreační středisko na území Augustovského pralesa (\"Puszcza Augustowska\"). Nevelký dřevozpracující, potravinářský a tabákový průmysl. Podle údajů z 30. června 2004 žilo ve městě 30 951 obyvatel.\n\n"}
{"id": "186347", "url": "https://cs.wikipedia.org/wiki?curid=186347", "title": "Prase divoké", "text": "Prase divoké\n\nPrase divoké (\"Sus scrofa\") je velký sudokopytník z čeledi prasatovití. Jeho domovinou je velká část Evropy a Asie, ale člověkem byl zavlečen i na jiné světové kontinenty.\n\nJedná se o typického všežravce, který k životu preferuje staré lesní porosty. Prase divoké bylo vždy významnou lovnou zvěří, díky čemuž se velmi často objevuje ve folkloru. Je také původcem prasete domácího, které se chová pro maso a tuk.\n\nPrasata divoká byla odpradávna vnímána jako škodná zvěř a z těchto důvodů byl v 19. a 20. století omezen i jejich výskyt na českém území prakticky na nulu.\n\nPrase divoké je velký sudokopytník. Dospělí samci dorůstají délky 120–180 cm a v kohoutku měří 55–100 cm. Jejich hmotnost je značně různorodá a v jednotlivých oblastech se viditelně liší, v průměru však činí 50–90 kg. Ve Francii byl v roce 1999 zastřelen samec vážící celých 277 kg, v Rumunsku a Rusku byli několikrát zaznamenáni i samci s hmotností téměř 300 kg.\n\nVzhledem k poměru těla má prase divoké nápadně velkou hlavu a relativně krátké končetiny. Jeho srst je tvořená hustými štětinami, které ho chrání před nepříznivými vlivy. Její zbarvení kolísá mezi tmavošedou přes hnědou až k černé. Během zimy je srst výrazněji hustší a tmavší. Selata jsou zpočátku hnědá a světle pruhovaná. V této fázi života se selata nazývají markazíni.\n\nMezi další nápadné znaky prasete divokého patří jeho čtyři výrazné trojhranné špičáky, jež se při dorůstání zahýbají vzhůru. Slouží hlavně jako účinná zbraň při soubojích. U samců dorůstají obvykle 20 cm, ve výjimečných případech však mohou dorůst až do délky 30 cm. Spodní špičáky kňourů myslivci nazývají páráky a menší horní špičáky klektáky. U samic jsou viditelně menší a směřují směrem nahoru výrazně mírněji, navíc pouze u starších jedinců. Prase divoké má skvěle vyvinutý čich a sluch, jeho nejhůře vyvinutým smyslem je zrak.\n\nNejenže je prase divoké daleko nejrozšířenějším zástupcem celé své čeledi, ale navíc patří – a to díky zásahu člověka – i mezi nejrozšířenější pozemské savce. Jeho areál rozšíření se v průběhu staletí značně měnil a v mnoha oblastech, kde byl dříve běžný (Dánsko, Egypt, Irsko, Norsko), byl vyhuben, do některých byl naopak zavlečen a hojně se zde vyskytuje dodnes. Od 2. poloviny 20. století se však prase většinu svého původního areálu znovu osídlilo a na mnoha místech se stalo přemnoženým druhem. Jeho domovinou je téměř celá Evropa s výjimkou části Skandinávie a Velké Británie, kde byl vyhuben a později reintrodukován zpět do volné přírody. Dnes však již obývá všechny světové kontinenty kromě Antarktidy.\n\nAčkoli je dnes jeho populační trend nejistý, na území mnoha států jeho početnost v posledních letech rapidně stoupla a v některých z nich je již považován za vážného škůdce. Výrazné navýšení početnosti prasat divokých bylo zaznamenáno i v Česku. Je zajímavé, že na českém území byla prasata divoká do 18. století ve volné přírodě prakticky vyhubena a chovala se pouze v oborách. Tento trend přetrval celé 19. a první polovinu 20. století. Teprve po druhé světové válce se objevila volně žijící divoká prasata, jednalo se o zvířata uprchlá ze zrušených obor i o migranty z území Bavorska a Polska. Divoká prasata se v české přírodě dokázala výborně adaptovat. Přibližně od roku 1950 počet divokých prasat v Česku rapidně vzrůstá a v současnosti je v mnoha oblastech již přemnoženým druhem. V optimálním prostředí přitom připadají zhruba 2–3 kusy/100 ha lesa. Předpokladem jejich šíření je vysoká plodnost, absence přirozených predátorů a schopnost využívat téměř jakékoli dostupné potravní zdroje. Velké přemnožení a stížnosti obyvatel vedou k organizování hromadných odstřelů, např. v Brdech za jeden den počátkem prosince 2013 bylo zastřeleno 140 kusů.\n\nPrase divoké ke svému životu preferuje zejména staré listnaté lesy s bohatým podrostem a s dostatkem příležitostí k bahenním \"koupelím\".\n\nPrase divoké je aktivní zejména v noci, den tráví většinou odpočinkem. Jedná se o skrytě žijící tvory, kteří se díky svým dokonale vyvinutým smyslům většinou velmi účinně vyhýbají přítomnosti člověka. Jejich přítomnost v lese však často můžeme zaznamenat díky jejich bahenním koupelím, ve kterých je bahno v loužích rozválené na velké ploše. Žijí obvykle ve skupinách, které průměrně obsahují 20, vzácně až 50 jedinců. Výjimkou jsou pouze staří samci, kteří žijí samotářsky.\n\nJsou schopni vyvinout rychlost 48 km/h.\n\nPrase divoké je typický všežravec. Požírá trávu, hlízy, ořechy, různé bobule, kořeny, odpadky, hmyz, malé plazy a mršiny. Často navštěvuje pole, zvláště kukuřičná, kde dokáže napáchat značné škody. Objevuje se také na smetištích a dokonce v obcích, kde si hledá potravu v okolí popelnic a kontejnerů. Byla pozorována divoká prasata, jak převracejí popelnice a valí je před sebou, aby z nich vysypala odpadky. Právě všežravost je jedním z hlavních předpokladů úspěšného šíření divokých prasat.\n\nPro dospělá prasata představuje největší nebezpečí zejména vlk nebo medvěd, selata se mohou zase stát relativně snadnou kořistí rysů, lišek, koček divokých nebo různých dravců, zejména výrů. Velký úbytek predátorů je ve většině oblastí hlavní příčinou jejich rychlého přemnožení. V Asii tvoří prasata divoká jednu z nejdůležitějších složek potravy tygra i větších jedinců varana komodského.\n\nSamice (bachyně) prasat divokých pohlavně dospívají v 8. až 10. měsíci života, samci přibližně ve věku 2 let. Doba páření je značně ovlivněna klimatickými podmínkami, ve střední Evropě však většinou probíhá v rozmezí od listopadu do ledna. Samice je březí 114–118 dnů. Ve střední Evropě vychází většina vrhů na období od března do května. Počet mláďat ve vrhu se pohybuje od 3 do 12. Těsně před vrhem se samice odpojuje od své skupiny a zpět se k ní připojuje až v době, kdy jsou již selata odrostlá. Selata neboli markazíni se vyznačují podélně pruhovaným ochranným zbarvením, které ztrácejí koncem prvního roku života. Během péče je přitom velmi ostražitá a v případě bezprostředního ohrožení může potenciálního predátora napadnout.\n\nPrase divoké se v lidské kultuře objevuje již od pravěku, většinou jako významný zdroj masa a tuku, ale též jako symbol plodivé síly, mužnosti a odvahy. Již na paleolitických jeskyních malbách ze španělské Altamiry můžeme spatřit kance a jejich lov. Lov na kance nebyl pro pravěké a starověké lovce jen cestou k získávání potravy, ale též důkazem mužnosti a odvahy. Soubojem s nebezpečným kancem proto později prokázali svou sílu a statečnost mnozí hrdinové starověkých mýtů, eposů a pověstí. Největší hrdina řecké mytologie Héraklés měl za úkol chytit kance z hory Erymanthu a přinesl ho živého do Mykén, Théseus zabil cestou do Athén divokou svini z Krommyónu a princ Meleagros s lovkyní Atalanté usmrtili staršlivého kance z Kalydónu, který byl zasvěcen bohyni Artemidě. Z českých pověstí je znám příběh o Bivojovi, který chytil kance z Kavčích hor a přinesl ho kněžně Kazi na Vyšehrad. Ne všichni hrdinové starověkých mýtů však v boji s kancem uspěli, například milenec bohyně Afrodíty jménem Adónis nebo keltský hrdina Diarmuid v souboji s kancem přišli o život.\nV mytologii kanec také často doprovází bohy, například galskou bohyni Arduinnu, která na kanci jezdila, ale také římského Jupitera či řeckou Artemidu. vikinského boha Freye doprovází jako jízdní zvíře kanec Gullinbursti se zlatými štětinami. V keltské mytologii zase vystupují lidé, kteří se teriantropicky proměňovali v kance, jako irský legendární hrdina Cian, jenž byl v této podobě ubit syny svého protivníka Tuireana. Keltové i Germáni však navzdory tomu s oblibou jedli kančí maso, což bylo populárním způsobem zpracováno v komiksech a animovaných filmech o Asterixovi a Obelixovi.\n\nKanec nebo jeho hlava vždy byl i častým symbolem bojovníků a vládců, jako představitel plodnosti, síly a statečnosti. Kančími kly zastrčenými v uších či nosních otvorech se odedávna zdobí papuánští bojovníci z Nové Guiney, Dajakové z Bornea nebo Nágové ze severovýchodní Indie, kteří si také zdobí kančími kly čepice nebo z nich vyrábí náramky. Obliba kančích klů se netýká jen přírodních národů. Homérské eposy, zvláště Ilias, i archeologické nálezy dokládají, že staří Řekové v mykénském období často zdobili kančími kly přílby. Ve starověku figurovalo zobrazení kance na štítech řeckých hoplítů i římských legionářů. Kance si zvláště vážili Galové, jejich korouhve byly ukončeny malou figurkou kance a jejichž válečnické trumpety zvané karnyx mívaly často tvar kance s otevřenou tlamou. Malé sošky kance se na konci starověku objevují na přílbách Anglosasů. Později se stal kanec či jeho hlava součástí šlechtických erbů a v současnosti i znaků několika měst v Německu, Anglii, Belgii a Itálii, anglický král Richard III. měl ve svém erbu dva bílé kance jako štítonoše.\n\nKanci hrají velkou roli i v asijské mytologii. hinduistický Višnu na sebe ve svém třetím avatáru vzal podobu kance Várahy, aby přemohl zlého obra Hirnajákšu a vysvobodil z jeho zajetí bohyni Země. V mýtech Kyrgyzů a Burjatůse se hovoří o kancích, kteří zachránili legendární předky těchto etnik. První král Mandžuů měl podle pověsti kančí hlavu a Mandžuové proto nejedli kančí maso.\n\n\"Černá\" neboli \"rytířská\" zvěř, jak prase divoké nazývají myslivci, patřilo odedávna k oblíbené lovné zvěři. Doklady o jeho lovu v podobě jeskynních maleb i ve formě zbytků kostí z odpadních jam, známe již z paleolitu. Kanec byl hojně loven v antickém Řecku, o čemž svědčí vázové kresby, mýty, ale také Xenofónův spis \"Kynagetikos\" (Psovod či O lovu), v němž se popisuje hon na kance se psy i jejich chytání do pasti zvané stupka, což byl proutěný věnec s ostrými, dovnitř směťujícími hroty, přivázaný ke špalku. Pokud kanec do pasti šlápl, hroty se mu zachytily na noze a špalek mu bránil v útěku. Tuto velmi nehumánní past dodnes uzívají lovci v Africe při chytání zeber, antilop či prasat bradavičnatých.\n\nVe starém Římě bylo kančí maso oblíbeným pokrmem na hostinách. Divoká prasata zde však byla, podobně jako jiná divoká zvířata, zneužívána při surových hrách v cirku. Kanci při nich byli zabíjeni venatiory, štváni proti jiným zvířatům nebo i odsouzeným zločincům, které měli roztrhat, někdy dokonce i v rámci divadelního představení.\n\nLov na černou a jelení zvěř, obvykle ve formě jezdecké štvanice se smečkou psů, byl oblíbenou zábavou šlechty v evropském středověku. Náruživě se mu věnovali i čeští králové Václav I. a Václav IV. Ve středověku a raném novověku byl lov na kance vyhrazen jen šlechtě, poddaný, který by kance zabil, mohl být přísně potrestán jako pytlák. Prasata však páchala škody na polích poddaných, kteří je ilegálně zabíjeli, proto docházelo ke konfliktům mezi šlechtou a poddanými. Lov na kance byl nebezpečný, výjimkou při něm nebylo ani usmrcení lovce poraněným zvířetem. Takto zahynul například princ Imrich, syn uherského krále Štěpána I., nebo chorvatský šlechtic Nikola Zrinski.\n\nV období renesance a baroka byl oblíben hlavně lov v leči obestavěné plátny. Při těchto lovech byla zvěř nahnána do velkých ohrad z pláten či sítí, kde ji z altánů stříleli urození lovci nebo i dámy. Tento způsob lovu si oblíbil například císař Karel VI. a jeho manželka Alžběta Kristina, ještě na počátku 20. století však takto divočáky lovil František Ferdinand d'Este. Jindy urození lovci nebo lovecký personál černou zvěř, uzavřenou v ohradách z pláten, zabíjeli oštěpy či zvláštními kančími meči. To však byla surová lovecká zábava, podobná spíše býčím zápasům, než skutečné myslivosti.\n\nVe viktoriánském období byl oblíbeným sportem britských koloniálních důstojníků v Indii tzv. \"pig sticking\" neboli jezdecká štvanice s oštěpy. Cílem bylo v plném trysku dohonit klikatě běžící prase a skolit ho oštěpem. Důstojník Michael Rosenthal, kritizovaný za to, že se vášnivě oddával tomuto surovému sportu, prohlásil: „Je to nejlepší a nejvíce vzrušující zábava jak pro jezdce, tak pro jeho koně. A myslím, že se při tom baví i to prase.“ Tento sport byl Angličany zaveden i ve Východní Africe, kde však bylo loveným druhem prase bradavičnaté. Známým milovníkem pig-stickingu byl zakladatel skautingu Robert Baden-Powell.\nV současnosti je prase divoké v České republice druhý nejvíce lovený druh srstnaté zvěře, roční odstřel činil v roce 2015 rekordních 185 496 jedinců a každoročně mírně stoupá. Loví se většinou na čekané nebo při společných naháňkách, zřídka vábením. Zejména selata lze přivábit napodobením chrochtání bachyně pomocí zvláštní rourovité vábničky. Při lovu černé zvěře dělají dobré služby lovečtí psi, například border teriér, bulteriér, slovenský kopov ale i jezevčíci. Poraněný kňour nebo vodící bachyně nezřídka útočí i na člověka a mohou lovce nebezpečně zranit svými špičáky. V zemědělských oblastech působí divoká prasata značné škody na polích, s oblibou žerou mladou kukuřici, brambory, dýně a další plodiny. Zatímco dospělá prasata je povoleno lovit pouze od 1. 8. do 31. 12., lov selat a lončáků je možno provádět celoročně. Živá černá zvěř se odchytává pomocí lapáků, konstruovaných na principu sklopce, což je klec s padacími dvířky. Pokud prase vstoupí do klece, dvířka za ním zapadnou.\n\nMyslivci označují samce prasete divokého slovem \"kňour\", samice je \"bachyně\". Mladá zvěř obojího pohlaví v prvním roce života je známa jako \"markazíni\", \"letošáci\" či \"selata\", v druhém roce života jako \"lončáci\". Trofejí z prasete divokého je kůže, ale především kly, mezi myslivci označované jako \"zbraně\", a to jak delší spodní \"páráky\", tak kratší horní \"klektáky\", jimiž rozzuřený kanec \"klektá\", tj. vydává cvakavé zvuky.\nKančí maso je velmi chutné, chutí se podobá vepřovému, je však méně tučné, má příchuť zvěřiny a obsahuje více aminokyselin. Ze štětin se dříve vyráběly štětce a kartáče.\n\nDivoká prasata mohou býti také nakažena tzv. trichinelózou, nebezpečným parazitárním onemocněním, jež způsobuje svalovec stočený. Jsou také vnímavé vůči africkému moru prasat (AMP), jehož výskyt se poprvé v České republice objevil v druhé polovině roku 2017 ve zlínském okrese. Zasažená oblast byla uzavřena pachovými ohradníky a probíhá v ní hromadný odlov divočáků ve snaze nákazu eliminovat.\n\n\n\n\n"}
{"id": "186350", "url": "https://cs.wikipedia.org/wiki?curid=186350", "title": "International Nuclear Information System", "text": "International Nuclear Information System\n\nInternational Nuclear Information System nebo zkratkou INIS, česky \"Mezinárodní nukleární informační systém\", je mezinárodní informační systém pro oblasti mírového využívání jaderné vědy a techniky. \n\nSpravuje ho Mezinárodní agentura pro atomovou energii (MAAE) v součinnosti s členskými státy systému INIS a spolupracujícími mezinárodními organizacemi.\n\nJádrem systému je bibliografická databáze obsahující miliony záznamů o vědecké a technické literatuře týkající se mírového využívání jaderné vědy a techniky. Každý záznam obsahuje vedle bibliografických údajů abstrakt dokumentu a klíčová slova ze seznamu klíčových slov. tzv. deskriptorů. V databázi lze hledat na principu Boolovy logiky.\n\nMimoto systém INIS obsahuje jedinečnou sbírku plných textů tzv. nekonvenční („šedé“) literatury, jejíž získání z jiných zdrojů by bylo obtížné.\n\nDatabáze je přístupná na internetu nebo v informačních střediscích (placená služba) a dodává se na počítačových médiích (CD-ROM, DVD-ROM).\n\nKaždý členský stát systému INIS pověřuje některou svou instituci a funkcí národního střediska a svého pracovníka funkcí styčného pracovníka INIS, jež působí ve své zemi jako kontaktní místo a jejichž úkolem je dodávat do databáze bibliografické záznamy za svůj stát, zpřístupňovat databázi uživatelům ve své zemi a propagovat v ní systém INIS. Spojení na tyto instituce a osoby a další informace o systému INIS lze nalézt na webových stránkách Mezinárodní agentury pro atomovou energii.\n\n\n"}
{"id": "186354", "url": "https://cs.wikipedia.org/wiki?curid=186354", "title": "Gwda", "text": "Gwda\n\nGwda ( ) je řeka ve Polsku (Velkopolské, Pomořské, Západopomořanské vojvodství). Je 105 km dlouhá. Povodí má rozlohu 4 943 km². Protéká územím Západopomořanského a Velkopolského vojvodství a částečně tvoří hranici druhého jmenovaného s Pomořským vojvodstvím. Teče mezi Wałeckým pojezeřím a Krajeńským pojezeřím, které jsou součástí Pomořského pojezeří.\n\nPramení poblíž vesnice Porost (u silnice č. 25, úsek Bobolice - Biały Bór). Protéká jezerem Przybyszewko a u vesnice Grąbczyn ústí do jezera Wierzchowo. Dále teče podél silnice č. 11 jižním směrem na Szczecinek a po přibližně 5 km ústí do jezera Wielimie. Poblíž vesnice Gwda Mała přijímá své rameno Dołga, které protéká přes jezero Dołgie. Níže \"Gwda\" křižuje silnice č. 20 a zároveň železnici Szczecinek- Miastko- Słupsk a teče na jih přibližně 2,5 km podél železnice Szczecinek- Czarne- Chojnice. Nedaleko vesnice Łubnica přijímá svůj největší přítok Czernici a až k vesnici Lędyczek tvoří hranici mezi vojvodství (Velkopolské vojvodství i Pomořské vojvodství). Dále teče podél silnic č. 22 a č. 11, okolo města Jastrowie a vesnice Tarnówka. Protéká vesnicí Płytnica a přibližně 9 km jižně přes vesnici Piła. Ve městě Ujście ústí zprava do řeky Noteć.\n\nOd pramene k ústí to jsou:\n\nNa řece byla vybudována vodní elektrárna. Od jezera Wierzchowo až k městu Ujście je sjízdná pro kajaky.\n"}
{"id": "186358", "url": "https://cs.wikipedia.org/wiki?curid=186358", "title": "Archaeopteryx", "text": "Archaeopteryx\n\nArchaeopteryx („Staré křídlo“) je nejznámější fosilní prapták nebo spíše ptákům podobný neptačí dinosaurus, který žil na konci jurského období před asi 151 až 148 miliony let na území dnešního jihovýchodního Německa (v okolí bavorských měst Eichstätt a Solnhofen, jeho zkameněliny byly odkryty v dnes již slavných solnhofenských litografických vápencích. Živil se zřejmě rybami, kraby, bezobratlými a snad i drobnými savci. Dosahoval délky asi 40 až 50 cm, rozpětí křídel 70 cm a hmotnosti kolem 0,5 kilogramu. Jiné odhady udávají hmotnost 0,97 kg u subadultního exempláře. V roce 2018 byl oznámen objev dalšího exempláře s relativně velkými křídly, jde zároveň o geologicky nejmladší exemplář.\n\nPrvní fosilií tohoto jurského teropoda bylo jedno izolované pero, objevené koncem 50. let 19. století. V roce 2019 byl tento nález opětovně zkoumán za pomoci vyspělé zobrazovací technologie. \"Archaeopteryx lithographica\" měl shodně znaky ptáků i teropodních dinosaurů. Jeho peří bylo velmi podobné peří holubímu a geometrie jeho kostí přední končetiny se podobala situaci u některých současných ptáků, což nás opravňuje předpokládat, že byl schopen klouzavého nebo dokonce aktivního letu. Tento prapták byl popsán již roku 1861 a brzy se stal oporou Darwinova evolučního učení (jako chybějící článek mezi ptáky a plazy).\n\n\"Archaeopteryx\" dnes tvoří samostatnou čeleď, některými paleontology je však považován za vývojově odvozeného teropodního dinosaura (klad Deinonychosauria), příbuzného některým opeřeným dinosaurům z Liao-ningu. Tuto možnost zprvu podpořil také objev příbuzného rodu \"Xiaotingia\" ze stejného místa v roce 2011. Podle nových (2011) studií je však \"Archaeopteryx\" blíže vývojové linii ptáků - Avialae (a ve studii z r. 2013 k ní byl přiřazen i rod \"Xiaotingia\"), a může být proto právem nazýván primitivním praptákem.\n\nV současnosti je znám a rozlišovány tři základní druhy, \"A. lithographica\" (podle litografických vápenců, ve kterých byla fosílie objevena), poté \"A. siemensii\" a \"A. bavarica\". V roce 2001 nicméně polský paleontolog Andrzej Elzanowski stanovil nový rod pro největší exemplář archeopteryxe, \"Wellnhoferia\". S tímto krokem ale ne všichni vědci souhlasí. V roce 2018 byl na základě kosterních fosilií popsán již 12. známý exemplář tohoto jurského teropoda, který navíc patří ke geologicky nejstarším.\n\nV říjnu 2018 byl slovenským paleontologem Martinem Kundrátem a týmem dalších paleontologů oznámen objev nového druhu archeopteryxe, \"A. albersdoerferi\". Tento druh byl objeven v souvrství Mörnsheim a je tak mírně geologicky mladší, než klasické exempláře ze souvrství Solnhofen. Pocházejí tedy z nejsvrchnější jury, z doby před zhruba 147 miliony let.\n\nPředpokládá se, že s výbavou ostrých zubů a dlouhých nohou s drápy nemohl být býložravcem. Pravděpodobně se živil převážně hmyzem, který srážel velkými křídly. Stejně jako dnešní ptáci kladl vejce. Mohl si stavět hnízdo na stromě nebo na skále, aby svá mláďata lépe uchránil před masožravci. Výzkum pánevních kostí druhohorních ptáků ukazuje, že mohli být příliš těžcí na to, aby mohli sedět na svých vajíčkách a zahřívat je. Doba inkubace vajíček archeopteryxe byla propočítána na zhruba 50 dní.\nJeho životním prostředím byly pravěké pralesy a příbřežní porosty, žil nejspíš na stromech. Létal jen málo, možná se pouze snášel klouzavým letem na zem. Žil zřejmě především arboreálním (stromovým) způsobem života. Jeho první zkamenělina byla objevena v roce 1860 v Bavorsku (otisk pera). Doposud bylo objeveno zhruba 8 zkamenělin tohoto živočicha, které prakticky všechny pocházejí z okolí bavorského Solnhofenu a Eichstättu. Nejznámější, tzv. berlínský exemplář je dnes vystaven v \"Museum für Naturkunde\".\n\nV roce 2010 byla publikována studie, podle které přinejmenším jeden exemplář archeopteryxe vykazuje známky původních chemických látek ve fosilizovaném peří. Ty odhalila spektrální analýza. Jiná studie ze stejného roku zase naznačuje, že archeopteryx a čínský teropod kaudipteryx měli pera tenká a nedostatečně vyvinutá pro aktivní let a nebyli tedy dobrými letci.. Podle vědecké studie z roku 2013 měl archeopteryx světle zbarvená křídla s tmavými okraji (špičkami obrysových per).\n\n\n"}
{"id": "186359", "url": "https://cs.wikipedia.org/wiki?curid=186359", "title": "Bendův komorní orchestr", "text": "Bendův komorní orchestr\n\nBendův komorní orchestr je amatérský komorní orchestr založený v roce 1956 a sídlící v Ústí nad Labem, který se věnuje interpretaci hudby skladatelů 17., 18. a 19. století.\n\nOrchestr založil Zdeněk Vodák (1928 - 1993) dne 5. října 1956. Nese jméno Jiřího Antonína Bendy. Za svou padesátiletou historii orchestr nastudoval více než 400 skladeb, mnohé uvedl v obnovených premiérách. Nahrával pro Český rozhlas, jeho koncerty zaznamenala Česká televize i některé rozhlasové stanice v Německu. Koncertoval v Česku, Německu, Švýcarsku a dalších zemích, v posledních letech např. také na festivalech na ostrově Hvar nebo v Madridu. V roce 1991 vydal také první vlastní CD. Do roku 2014 nahrál celkem 6 CD.\n\nV současnosti tvoří obsazení orchestru 16 - 18 hráčů v sekci smyčců a 4 - 6 hráčů na dechové nástroje. Jeho dirigentem byl od roku 2003 do roku 2014 Jiří Havlík, hornista České filharmonie, který také patří mezi nejznámější sólisty, spolupracující s Bendovým komorním orchestrem. Dalšími jsou například houslista Bohuslav Matoušek, hornista Jindřich Petráš a mnoho dalších.\n\nOrchestr je členem Asociace neprofesionálních komorních a symfonických těles (ANKST), Evropské federace amatérských orchestrů (EOFed) a Světové federace amatérských orchestrů (WFAO).\n\nOrchestr hraje především skladby českých skladatelů pocházející ze 17., 18. a 19. století. Za hlavní cíl mu vytyčil už jeho zakladatel objevování a interpretaci zapomenutých kusů barokní a klasicistní hudby převážně českých autorů. K tomuto úkolu orchestr spolupracuje s řadou archivů v České republice i zahraničí a zformoval vlastní dokumentační centrum pro staré hudebniny.\n\n"}
{"id": "186363", "url": "https://cs.wikipedia.org/wiki?curid=186363", "title": "Konrád Grebel", "text": "Konrád Grebel\n\nKonrád Grebel (1498? – 1526) byl humanistický učenec a průkopník anabaptismu.\n\nNarodil se Jakubovi a Dorotě Grebelovým, kteří patřili k zámožným a prominentním švýcarským rodinám. Otec Jakub Grebel byl členem městské rady v Curychu. Mladý Konrád navštěvoval latinskou školu v curyšském Grossmünsteru, pak basilejskou univerzitu, kde byl ovlivněn Erasmovým \"křesťanským humanismem\" a později odešel do Vídně, kde působil švýcarský humanista Joachim von Watt ze Sv.Gallu (Vadian). Krátce pobyl také na pařížské Sorbonně. Od roku 1520 studoval pod Zwingliho vedením řecké klasiky.\n\nDne 6. února 1522 se oženil s Barbarou a krátce na to prožil své obrácení ke Kristu – ze zpustlého mladého humanisty se stal \"bojovný zastánce Božího slova\". Brzy začal spolu s dalšími studenty kritizovat Huldrycha Zwingliho za nedůslednost s jakou uváděl do praxe švýcarskou reformaci.\n\nKonrád Grebel, Felix Manz a Jiří Blaurock nejsou první, kdo v té době rozpoznali nesmyslnost křtu nemluvňat, ale byli první, kdo začali se křtem věřících. Dne 21. ledna 1525 přijal Blaurock na vyznání své víry v Krista křest z rukou Grebela a následně pokřtil všechny přítomné a založili první sbor švýcarských bratří – brzy nazvaných \"novokřtěnci\" (překřtívači).\n\nNěkteří byli záhy vypovězeni z Curychu a také díky tomu se jejich myšlenky začaly rychle šířit, v dubnu křtí Grebel ve Sv.Gallu v řece Sitter velký dav (má se za to, že až 500 věřících). Dále s velikým úspěchem působil v Grüningenu. V říjnu je zatčen a v březnu 1526 odsouzen k doživotí. Soud označil křest věřících za zločin zasluhující trest smrti. Grebelovi se s pomocí podařilo z vězení uprchnout a tak mohl vydat tiskem svůj spis o křtu, který vypracoval ve vězení. Někdy v srpnu toho roku se ale stává obětí stále se vracející morové rány.\n\nPo tomto prvním anabaptistovi se dochovalo jen několik kázání, početné dopisy a jeden traktát. Ale hnutí na jehož počátku stál, má dnes v anabaptistických (mennonité, amishové, hutterité) a baptistických sborech kolem 100 milionů následovníků.\n\n\n"}
{"id": "186364", "url": "https://cs.wikipedia.org/wiki?curid=186364", "title": "Drwęca", "text": "Drwęca\n\nDrwęca (německy \"\") je řeka v severním Polsku. Protéká územím Varmijsko-mazurského a Kujavsko-pomořského vojvodství. Je 252 km dlouhá. Povodí má rozlohu 5500 km².\n\nPramení na východních svazích hory Dylewska Góra (\"Czarci Jar\") v Mazurském pojezeří v nadmořské výšce 191 m. Protéká lesnatou rovinou na jihozápad a ústí zprava do Visly v nadmořské výšce 36,6 m ve vzdálenosti 10 km nad Toruní ve vesnici Złotoria.\n\nPrůměrný dlouhodobý průtok činí 26 m³/s.\n\nPo řece je splavováno dřevo. Na dolním toku je možná vodní doprava. Horní tok je spojen kanálem Elbląg-Ostróda s Gdaňským zálivem. Na řece jsou organizovány kajakářské sjezdy.\n\nNa řece leží města Ostróda, Nowe Miasto Lubawskie, Brodnica, Golub-Dobrzyń. V povodí se dále nacházejí Iława, Lubawa,Lidzbark Welski, Rypin, Wąbrzeźno Kowalewo Pomorskie.\n"}
{"id": "186370", "url": "https://cs.wikipedia.org/wiki?curid=186370", "title": "Ina", "text": "Ina\n\nIna je řeka v severozápadním Polsku. Protéká územím Západopomořanského vojvodství. Je 129 km dlouhá. Povodí má rozlohu 2 189 km². Do roku 1949 byl polskými úřady používán německý název Ihna.\n\nPramení v katastru obce Inka jižně od jezera Ińsko.\nTeče po rovině, která je částečně lesnatá a bažinatá. V obci Inoujście ústí zprava do ramene Odry Domiąża pod jezerem Dąbie.\n\nNa řece leží města Stargard, Recz a Goleniów.\n\nŘeka je populární mezi vodáky. Trasa pro kajaky se jmenuje Meandry Iny a je dlouhá 33,5 km a začíná u obce Bącznik.\n"}
{"id": "186381", "url": "https://cs.wikipedia.org/wiki?curid=186381", "title": "Znovuzrození", "text": "Znovuzrození\n\nV křesťanství ve starobylých církvích (katolické, pravoslavné ad.) je tímto pojmem označována duchovní obnova člověka, k níž dochází udělením svátosti křtu, jíž je smyt dědičný hřích i hříchy osobní a pokřtěný tak získává účast na oběti Ježíše Krista a na Boží přirozenosti a stává se součástí mystického těla církve. V evangelikálním prostředí je pak od doby hnutí pietistů (17. století) tímto pojmem nazývána skutečnost, která se jinde nazývá jako obrácení, jež se projevuje změnou života a vnitřním náboženským poznáním.\n\nKřesťanské přesvědčení o skutečnosti znovuzrození, k níž dochází při křtu dospělých, vychází z Kristových slov: \"Nenarodí-li se kdo znovu z vody a Ducha, nemůže vejít do Božího království.\" (Janovo evangelium 3,5), což potvrzuje i apoštol Pavel v jednom ze svých listů: \"Spasil nás skrze koupel nového narození a obnovení Ducha svatého.\" (List Titovi 3,5) Tato skutečnost byla zaslíbena již v některých proroctvích Starého zákona, zejména v Ezechielovi: \"Pokropím vás čistou vodou a budete očištěni; očistím vás ode všech vašich nečistot a ode všech vašich hnusných model. A dám vám nové srdce a do nitra vám vložím nového ducha. Odstraním z vašeho těla srdce kamenné a dám vám srdce z masa. Vložím vám do nitra svého ducha; učiním, že se budete řídit mými nařízeními, zachovávat moje řády a jednat podle nich.\" (Ezechiel 36,25-27) Toto prvotní křesťanské přesvědčení je dosvědčeno i staletou svatootcovskou tradicí (sv. Justin, sv. Hippolyt Římský, sv. Ambrož, sv. Augustin a nespočet dalších otců) a potvrzen ekumenickými koncily. \n\nV poreformační době však vlivem pietistického hnutí (2. pol. 17. stol.) dochází k založení nové tradice chápání slova znovuzrození, které je v evangelikálním prostředí chápáno jako vnitřní duchovní proměna člověka, jinde dosud nazývaná jako první obrácení. Evangelikálové věří, že znovuzrození v tomto smyslu činí člověka křesťanem a že je podmínkou spasení a věčného života. Proto evangelikálové rozlišují mezi znovuzrozenými (obrácenými) a těmi ostatními, a to bez ohledu na příslušnost k nějaké církvi. Vynakládají velké úsilí o evangelizaci, což je snaha přivést druhé ke zkušenosti znovuzrození, a to především kázáním Božího slova a vyprávěním o vlastní zkušenosti obrácení (tzv. osobní svědectví).\n\n"}
{"id": "186386", "url": "https://cs.wikipedia.org/wiki?curid=186386", "title": "Psychologie dnes", "text": "Psychologie dnes\n\nPsychologie dnes (ISSN 1212-9607) je měsíčník určený jak profesionálním psychologům, tak laikům se zájmem o psychologii, psychoterapii a životní styl. V časopise najdete výzkumné studie, polemiky na aktuální témata, rozhovory s předními psychology i zajímavosti ze zahraničí. Od roku 1997 jej vydává nakladatelství Portál, šéfredaktorkou (2010, do říjnového čísla 2016) byla Daniela Kramulová, od října 2016 Matyáš Zrno.\n\n"}
{"id": "186387", "url": "https://cs.wikipedia.org/wiki?curid=186387", "title": "Wisłoka", "text": "Wisłoka\n\nWisłoka [visuoka] je řeka v jihovýchodním Polsku. Protéká územím Podkarpatského vojvodství. Je 164 km dlouhá. Povodí má rozlohu 4 110 km².\n\nPramení na severních svazích Nízkých Beskyd v nadmořské výšce 575 m. V celé své délce teče na sever. Protéká přes Pogórze Ciężkowickie a Kotlinu Sandomierskou. Na horním toku teče v hluboké soutěsce. Od Jasielsko-Sanockých Dołů se dolina rozšiřuje. Do Visly ústí zprava u vesnice Ostrówek v nadmořské výšce 154 m. Dukelský průsmyk odděluje její povodí od povodí horní Tisy (přítok Dunaje).\n\n\nNa řece leží města Jasło, Dębica a Mielec.\n"}
{"id": "186388", "url": "https://cs.wikipedia.org/wiki?curid=186388", "title": "Dušan Tomášek", "text": "Dušan Tomášek\n\nDušan Tomášek (13. října 1924 Pelhřimov – 9. listopadu 2016 Praha) byl český novinář, publicista a spisovatel literatury faktu.\n\nVystudoval fakultu novinářství a osvěty Univerzity Karlovy v Praze. S přestávkou v sedmdesátých letech se plně věnuje publicistice. Působil jako zpravodaj, fejetonista v Kulturní politice, Zemědělských novinách, Večerní Praze, Květech a dalších médiích, spolupracoval s řadou jiných redakcí včetně Českého rozhlasu a České televize.\n\nOd konce osmdesátých let se téměř výhradně věnuje literatuře faktu se zaměřením na období 2. světové války. Od roku 1990 je členem Obce spisovatelů a Klubu autorů literatury faktu. Získal několik čestných ocenění, např. nadnárodní cenu E. E. Kische nebo cenu M. Ivanova za celoživotní dílo v literatuře faktu.\n\n\n"}
{"id": "186390", "url": "https://cs.wikipedia.org/wiki?curid=186390", "title": "AVR", "text": "AVR\n\nAVR je označení pro rodinu 8bitových a některých 32bitových mikročipů typu RISC s harvardskou architekturou od firmy Atmel.\n\nZa zrodem architektury AVR stojí studenti Alf-Egil Bogen a Vegard Wollan z Norského technologického institutu. Na trhu se tyto mikroprocesory začaly objevovat od roku 1997.\n\nPůvodní mikropočítač AVR byl vyvinut v Trondheimu v centru ASIC (Aplikačně Specifické Integrované Obvody) zmíněnými studenty, kteří tam pracovali. Dnes je tato firma známá jako Nordic Semiconductor.\nPři designu úzce spolupracovali na tvorbě kompilátoru, který tak měl mít co nejefektivnější sadu instrukcí.\n\nAtmel vyvrací, že by zkratka AVR měla jakýkoliv zamýšlený význam. Ani původní tvůrci neposkytli oficiální vysvětlení, co znamená \"AVR\". Je však všeobecně přijímáno, že AVR znamená Alf (Egil Bogen), Vegard (Wollan) Risc procesor.\n\nPokud je v tomto článku použit výraz \"AVR\", je tím myšlen obecně 8bitový RISC mikropočítač od Atmel.\n\nMezi prvními vyrobenými mikropočítači byl AT90S8515, který má stejné vývody jako 8051. Včetně některých externích sběrnic. Rozdíl byl v opačné polaritě na pinu RESET.\n\n\n\n\n\n\n\n\nPaměti integrované na čipu jsou typu Flash (programová paměť), EEPROM (trvalá paměť dat), SRAM (paměť dat) a jsou všechny uvnitř čipu AVR.\nInstrukce programu jsou uloženy v paměti Flash (10000x přepisovatelné), uchovávající obsah i po vypnutí napájení. Velikost Flash bývá uvedena v označení součástky (např. řada ATmega64x má 64 kB Flash). Nelze použít vnější paměť pro program, veškerý kód prováděný jádrem AVR musí být uvnitř Flash.\n\nTéměř všechny AVR mikrokontroléry mají interní elektricky mazatelnou programovatelnou paměť (EEPROM). Stejně jako Flash i EEPROM uchovává svůj obsah i po vypnutí napájení (garantovaný počet přepsání je 100000x). Používá se pro uložení různých nastavení za běhu mikrokontroléru.\n\nU některých rozšířených variant AVR může být sekce I/O registrů větší.\n\nK naprogramování AVR mikroprocesoru je nutný AVR programátor a příslušný software pro kompilaci programového kódu do strojového kódu. Nejčastěji se používá nástroj vyvinutý firmou Atmel a to program \"„AVR studio“\". V tomto programu lze pak tvořit za pomocí GNU Assembleru, C/C++ program který po kompilaci je skrze programátor nahrán do programové paměti mikroprocesoru. In System Programming\n\nK naprogramování mikroprocesoru je možno využít několik rozdílných programátorů, nejčastěji však:\n\n\n"}
{"id": "186394", "url": "https://cs.wikipedia.org/wiki?curid=186394", "title": "Silnice I. třídy", "text": "Silnice I. třídy\n\nSilnice I. třídy existují v Česku a na Slovensku. V České republice jsou podle zákona o pozemních komunikacích (č. 13/1997 Sb.) určeny zejména pro dálkovou a mezistátní dopravu. Označují se jednomístným nebo dvojmístným číslem, před nímž se někdy v dokumentaci uvádí ještě římské číslo I oddělené lomítkem. V současné době jsou použita čísla 1–71. Silnice I. třídy musí v České republice na základě zákona o pozemních komunikacích vlastnit stát. Spravuje je Ředitelství silnic a dálnic.\nRychlostní silnice (před jejichž číslo se někdy vkládá ještě písmeno R) jsou v tomto číslování zahrnuty a patří mezi silnice I. třídy. Ve stejném systému jsou číslovány i dálnice, před jejichž číslo se vkládá písmeno D, avšak ty tvoří zvláštní kategorii, t. j. nepatří mezi silnice I. třídy. Silnice I. třídy vystavěná jako rychlostní silnice má obdobné stavebně technické vybavení a provozní podmínky jako dálnice. Zpravidla je z hlediska provozu označená jako silnice pro motorová vozidla.\n\nPodobný stavební a provozní charakter jako silnice I. třídy má místní komunikace I. třídy, kterou však vlastní obec. Do takové kategorie spadá například pražský Městský okruh.\n\nZ hlediska českých pravidel provozu se silnice I. třídy od ostatních silnic liší tím, že je na nich mimo obec a mimo vyznačená parkoviště zakázáno zastavení a stání i za nesnížené viditelnosti (§ 27 odst. 3 zák. 361/2000 Sb., o silničním provozu, v platném znění). Na silnicích I. třídy stejně jako na dálnicích platí speciální víkendová a sezonní omezení provozu pro některé typy těžkých a pomalých vozidel (§ 43 zákona č. 361/2000 Sb.). V noci (od 23 do 4 hodin) je na silnicích I. i II. třídy zakázána jízda s potahovými vozidly a s ručními vozidly širšími než 600 mm. Od soumraku do svítání je zakázáno používat silnice I. a II. třídy k jízdě na zvířeti a k vedení nebo hnaní zvířat. O místní nebo přechodné úpravě provozu na silnicích I. třídy rozhoduje krajský úřad, nejde-li o rychlostní silnici, kdy je příslušné ministerstvo dopravy.\n\nNa dálnicích a silnicích I. třídy se kilometrovníky vyznačuje vzdálenost v kilometrech od začátku staničení (na silnicích nižších tříd se kilometrovníky neumisťují).\n\nNejdelšími silnicemi první třídy jsou I/11 (308 km) a I/35 (303 km), naopak nejkratšími jsou I/41 (2,99 km) a I/70 (2,43 km).\n\n"}
{"id": "186401", "url": "https://cs.wikipedia.org/wiki?curid=186401", "title": "Seznam významných dnů Československa v letech 1948–1989", "text": "Seznam významných dnů Československa v letech 1948–1989\n\nTento přehled zahrnuje dny oficiálně označované jako významné v Československu v letech 1948–1989. (Neplatí to obecně, například svátky spojené se Stalinem nebyly již připomínány po tzv. odhalení kultu osobnosti.)\n\n\n\n\n\n\n\n\n\n\n\n\n\n"}
{"id": "186402", "url": "https://cs.wikipedia.org/wiki?curid=186402", "title": "Blanice (přítok Sázavy)", "text": "Blanice (přítok Sázavy)\n\nBlanice, označovaná též jako Vlašimská Blanice, je řeka protékající převážně Středočeským krajem. Je to levostranný, celkově druhý největší přítok řeky Sázavy. Její celková délka činí 66,0 km. Plocha povodí měří 543,7 km².\n\nPramen řeky leží v nadmořské výšce 695 m na severním svahu vrchu Batkovy (Mladovožická pahorkatina), asi 10 km severovýchodně od Tábora. Po celé své délce teče převážně severním směrem. Protéká Mladou Vožicí, Louňovicemi pod Blaníkem, Vlašimí a Libží, kde na svém 7,9 říčním kilometru přijímá zleva svůj největší přítok říčku Chotýšanku, která výrazně posiluje její tok. Vlévá se zleva do Sázavy na jejím říčním kilometru 78,6 u Soběšína v nadmořské výšce 304 m. Zhruba 2,5 km pod tímto soutokem se na levém břehu Sázavy vypíná hrad Český Šternberk.\n\nCelkově největším přítokem Blanice je říčka Chotýšanka, jejíž délka činí 37,1 km. Průměrná hustota říční sítě činí 1,24 km/km. Celkově se v povodí Blanice nachází 521 vodních toků v délce do jednoho kilometru a 159 vodních toků v délce 1 až 10 km. Potoky dlouhé 10 až 20 km jsou v povodí celkem tři. V délce 20 až 40 km se v povodí řeky nalézá jeden vodní tok.\n\n\nVodní nádrže v povodí Blanice podle rozlohy:\n\nBlanice a její přítoky nejsou příliš vodné. Nejvodnějšími měsíci na dolním toku jsou únor a březen. Nejméně vody má řeka v červenci a v září. Průměrný průtok Blanice nedaleko ústí v Radonicích činí 2,25 m³/s.\n\nHlásné profily:\nM-denní průtoky u ústí:\nN-leté průtoky v Mladé Vožici:\nN-leté průtoky v Louňovicích pod Blaníkem:\nN-leté průtoky v Radonicích:\nÚsek v délce 42 km je splavný pro vodáky. Blanice je sice malá a nenáročná říčka nicméně protéká nádhernou krajinou. Za příznivého vodního stavu je splavný úsek od Kamberku. Koryto má úzké a často je zarostlé stromy a keři, proto se některými krátkými úseky téměř není možné prodrat. Údolí je široké, lučinaté, místy lesnaté, málo osídlené. Jediné větší město na řece je Vlašim. Cestu znepříjemňuje a zpomaluje velké množství jezů, většinou nesjízdných, ale se snadným přenášením. Dolní úsek je krajinově nejhezčí. Zalesněné údolí se svírá, prohlubuje a řeka volně proudí ke svému ústí.\n\nVodácká obtížnost řeky je ZW až WW1.\n\nV Radonicích je umístěn vodočet spravovaný Českým hydrometeorologickým ústavem.\n\nSpodní úsek pod Libží v minulosti sloužil k plavení vorů.\n\n"}
{"id": "186408", "url": "https://cs.wikipedia.org/wiki?curid=186408", "title": "Paul Tillich", "text": "Paul Tillich\n\nPaul Johannes Tillich (20. srpna 1886, Starzeddel – 22. října 1965, Chicago, USA) byl americký protestantský teolog a filosof náboženství německého původu, jeden z nejvýznamnějších evangelických theologů 20. století. Mezi svými kolegy Tillich vyniká šíří zahrnutí filosofických, religionistických, kulturních, sociologických a psychologických témat do svého teologického díla. Tillich v něm usiloval o to, aby použitím originálních termínů nově interpretoval křesťanskou zvěst s jejími pojmy a symboly, modernímu člověku 20. století většinou již nesrozumitelnými. Tillichovu theologickou pozici je možno označit jako \"třetí cestu\" mezi liberální theologií 19. století, která usilovala o syntézu mezi křesťanstvím a kulturou, a dialektickou teologií, reprezentovanou Karlem Barthem, která mezi soudobou kulturou a křesťanstvím přísně rozlišovala. \n\nPaul Tillich se narodil v rodině luterského faráře Johannese Tillicha. V letech 1898-1904 navštěvoval gymnázium ve městě Königsberg in der Neumark (dnešní Chojna v Polsku) a v Berlíně. Theologii studoval v letech 1904-1909 v Berlíně, Tübingen a Halle. Během studií ho ovlivnili především biblista a systematický theolog Martin Kähler (1835-1912), který ho přivedl k Martinu Lutherovi (k jeho objevu Pavlovy nauky o ospravedlnění a k theologii kříže), a systematický theolog Wilhelm Lütgert (1867-1938), který jej přivedl k filosofii německého idealismu. 1909-1919 v církevní službě; 1911-12 absolvoval učební vikariát v Nauen v Braniborsku, 1912 byl v Berlíně ordinován na duchovního. 1910 doktorem filosofie; 1912 filosofický licenciát na základě prací o F.W.J. Schellingovi; 1916 habilitace v oboru systematické theologie v Halle. \n\nVe válečných letech 1914-1918 polním duchovním na západní frontě. Válečná zkušenost s blízkostí smrti měla pro jeho osobní život a theologické myšlení závažné důsledky. Tillich na bojištích zažil zhroucení měšťanské kultury a životního stylu 19. století s jeho idealistickou filosofií a liberální theologií. Jestliže do války šel jako monarchista, idealista a puritán, z ní se vrátil jako revoluční socialista, kulturní pesimista a bohémský světák. Mezi lety 1919-1933 Tillich působil na různých universitách v Německu: 1919-1924 je soukromým docentem v Berlíně, kde mj. spoluzakládá kruh náboženských socialistů. 1924 se Tillich stává profesorem systematické theologie v Marburku, kde se přátelil s Rudolfem Ottem; 1925-1929 profesorem religionistiky na Technické vysoké škole v Drážďanech; 1927-1929 čestným profesorem systematické theologie v Lipsku. 1929-1933 řádným profesorem filosofie a sociologie ve Frankfurtu nad Mohanem, kde převzal katedru po Maxi Schelerovi. \n\nV dubnu 1933 jako stoupenec Výmarské republiky a sociální demokrat (členem SPD od roku 1929) propuštěn, v říjnu téhož roku odjíždí na pozvání amerického theologa Reinholda Niebuhra (1892-1971) do Spojených států. V době jeho amerického pobytu (1933-1965) se postupně vypracoval v uznávaného akademika. 1933 začal přednášet na Union Theological Seminary v New Yorku jako Visiting Professor of Philosophy of Religion and Systematic Theology, 1941-1955 Full Professor of Philosophical Theology, 1955-1962 University Professor na Harvardově univerzitě; 1962-1965 působil na theologické fakultě University of Chicago. \n\nV Chicagu Tillich také zemřel, byl pohřben ve svém domově v East Hamptonu na Long Islandu. V roce 1966 byla urna s jeho popelem přenesena do Pamětního parku Paula Tillicha v New Harmony ve státě Indiana, na místo upomínající na ideály utopicko-socialistických komun. \n\n\n"}
{"id": "186409", "url": "https://cs.wikipedia.org/wiki?curid=186409", "title": "Červená karkulka", "text": "Červená karkulka\n\nČervená karkulka je pohádka o setkání mladé dívky s vlkem. Tento příběh se během své historie velmi měnil a stal se předlohou pro značné množství moderních adaptací. Nejstarší psaná verze pochází z pera Charlese Perraulta, dnes asi nejrozšířenější verze je založena na zpracování bratří Grimmů.\n\nSlovo karkulka pochází z latinského slova \"carracalla\" a znamená čepeček, čapku, či pokrývku hlavy.\n\nPravidla českého pravopisu tolerují podobu „Červená karkulka“ i „Červená Karkulka“. \n\nPříběh vypráví o dívce přezdívané Červená karkulka, podle karkulky (karkule byla druh čepce), kterou stále nosí. V některých verzích jde o kapuci nebo kápi. Dívka jde lesem za svou babičkou, které nese něco k jídlu. Vlk chce dívku sežrat, ale bojí se to udělat přímo v lese (v některých verzích přihlížejí setkání dřevorubci). Dá se proto s dívkou do řeči a ta mu naivně prozradí, kam má namířeno. Navrhne jí tedy, aby nasbírala kytici květin, což udělá. Mezitím vlk přiběhne k domu babičky, předstírá, že je Karkulka a vloudí se dovnitř. Babičku sežere, oblékne se do jejích šatů a čeká na dívku. Když Karkulka přijde, sežere ji také. Poté přichází dřevorubec, rozřízne vlkovi břicho a babičku s Karkulkou, obě zcela v pořádku, zachrání. Poté naplní vlkovo břicho kameny, takže má vlk po probuzení těžké břicho a když se chce u studny napít, kameny ho převáží a on se utopí. Podle jiných verzí příběhu vlk babičku nesežere, ale zavře ji do komory, v některých je zase Karkulka zachráněna dřevorubcem ještě před sežráním.\n\nPříběh vytváří jasný kontrast mezi bezpečným světem vesnice a nebezpečným temným lesem, což je pojetí v zásadě středověké, ačkoliv nejsou známé žádné tak staré verze. Zřejmý je také morální důraz – jak je důležité nesejít ze stezky.\n\nMotiv vlka, který svou kořist spolkne, ale ta pak vyvázne z jeho břicha nezraněna, se objevuje také v ruském příběhu \"Petr a vlk\" a v dalším příběhu bratří Grimmů \"O vlku a sedmi kůzlátkách\", v podstatě jde o téma staré nejméně jako Jonáš a velryba.\n\nPřestože nejsou známé žádné psané formy časově předcházející zpracování Charlese Perraulta, prameny příběhu je možné vystopovat v ústní lidové slovesnosti mnoha evropských států. Některé z nich stále existují a velmi se liší od všeobecně rozšířené verze inspirované Grimmovými. Příběh byl vyprávěn francouzskými rolníky už ve 14. století, podobně tak v Itálii, kde stále ještě existuje několik verzí, např. „\"La finta nonna\"“ (Falešná babička). Je také možné, že tato pohádka vychází z velmi podobných orientálních příběhů. Podle analýzy vývoje příběhu pochází příběh již ze starověku a evropská verze se oddělila asi před tisícem let.\n\nPrvotní variace příběhu se od toho dnes známého odlišují v řadě znaků. Záporný hrdina není vždy vlk, ale někdy jde o obra („ogre“) nebo vlkodlaka, čímž se příběh dotýká tehdy pořádaných procesů s vlkodlaky (podobným procesům s čarodějnicemi). Vlk obvykle nechá dívku vypít babiččinu krev a sníst její maso, takže se Karkulka na vlastní babičce bezděčně dopustí kanibalismu. Existuje verze, kdy dívka ulehne k vlkovi do postele, prohlédne jeho přestrojení a snaží se utéct. Jako výmluvu „babičce“ použije, že se potřebuje vyprázdnit a opravdu by nechtěla přímo v posteli. Vlk neochotně souhlasí, ale přiváže ji na provaz, aby nemohla utéci. Dívka ale provázek uváže na něco jiného a uteče mu k řece, kde dospělé ženy perou prádlo. Karkulka uteče na druhý břeh a když se jí vlk snaží dostihnout, ženy ho utopí.\n\nNejstarší známá tištěná verze jménem \"Le Petit Chaperon Rouge\" pramení z francouzského folklóru 17. století. Byla vydána v roce 1697 ve sbírce \"Pohádky matky Husy\" Charlese Perraulta. Tato verze byla daleko temnější a také daleko zřetelněji moralizující než ty pozdější. Perrault do příběhu vložil mimo jiné právě červenou čepičku, resp. kapuci, které mnohé z výkladů příběhu připisují symbolický význam.\n\nV tomto příběhu prozradí půvabná a dobře vychovaná vesnická dívka vlkovi to, co potřebuje vědět, aby se dostal k domku její babičky a tu sežral, aniž by ho viděli dřevorubci pracující v nedalekém lese. Příběh pokračuje nastražením pasti na Červenou karkulku, vlk ji sežere a tím příběh končí. Vlk je zde vítězem střetnutí a žádný happy end se nekoná.\n\nBěhem osvícenství, Perraultovy doby, byly motivy pohádek silně upravovány a přizpůsobovány módnímu rokokovému stylu. Byly prezentovány spíše s ironickým odstupem a s násilně připojovanými moralitami. Tato verze je adaptací příběhu pro kulturu francouzských salónů konce 17. století, tedy pro úplně jiné posluchače než dříve, a stal se poučným příběhem, varujícím ženy před sbližováním s muži.\n\nV 19. století byly J. a V. Grimmům vyprávěny dvě různé německé verze; první Jeanette Hassenpflug (1791–1860) a druhá Marií Hassenpflug (1788–1856). Bratři z první verze vytvořili obsah příběhu a z druhé dodatek k němu. Příběh vyšel pod jménem \"Rotkäppchen\" v prvním vydání jejich sbírky \"Kinder- und Hausmärchen\" v roce 1812.\n\nPrvní část příběhu se natolik kryje s Perraultovou verzí, že z něj Grimmové téměř jistě čerpali. Konec je ale jiný – dívka a její babička jsou zachráněny lovcem; konec je identický se zakončením příběhu \"O vlku a sedmi kůzlátkách\", který je zřejmě zdrojem.\n\nV druhé části příběhu dívka a babička chytí a zabijí jiného vlka, využívají přitom zkušenosti z předchozího zápasu a předvídají jeho jednání. Dívka mluvila s vlkem, ale nedbala jeho rady a z pěšiny nesešla, naopak co nejrychleji běžela k babičce a společně se zamkly v domku. Vlk ale vylezl na střechu a čekal. Babička, která se obávala, že by si na Karkulku počíhal na zpáteční cestě, nechala dívku do necek před domem nanosit vodu z jitrnic. Vlk čenichal, nakláněl se, až spadl, a v neckách se utopil.\n\nV pozdějších vydáních, kdy editaci pohádek přebral po Jacobovi bratr Wilhelm, prošla většina příběhů drobnými úpravami. Jednalo se především o sjednocení stylu, přidání přímé řeči a zjemnění temných motivů. V roce 1857 dosáhl příběh dnešní podoby. Podle této verze byl také pořízen český překlad.\n\n\nPostavou Červené karkulky se inspiroval malíř a fotograf Anton Solomucha ve svých cyklech \"Červená karkulka na návštěvě Louvru\" a \"Červená karkulka na návštěvě Černobylu\". Anton Solomucha metodou klasického umění a \"ironickou alegorií\" vytvořil díla ve stylu připomínající malby v Louvru a zároveň zobrazil morbidní scény černobylské katastrofy.\n\nBásník Jan Susa dosadil Červené Karkulky v knize Červené Karkulky (Amulet 2002) v ilustracích Miloše Nesvadby do různých světadílů a zemí a místo vlka použil místní dravce.\n\n"}
{"id": "186418", "url": "https://cs.wikipedia.org/wiki?curid=186418", "title": "Domaslavice", "text": "Domaslavice\n\nNázev Domaslavice má více sídel:\n"}
{"id": "186422", "url": "https://cs.wikipedia.org/wiki?curid=186422", "title": "Malé (Brtnice)", "text": "Malé (Brtnice)\n\nMalé () leží 5 km severovýchodně od města Brtnice, pod které náleží. Nachází se v okrese Jihlava v Kraji Vysočina.\nV osadě žije 45 obyvatel v 23 stále obývaných domech a 9 neobývaných z části sloužících k rekreaci.\nK Malému náleží osada Doubkov (Viďourkův mlýn na řece Brtničce) trvale neobývaný, slouží však k rekreaci.\n\nNázev se vyvíjel od varianty Vmalego (1234), de Maleho (1360), Malcz (1371), Maley (1528), Maly (1590), Mallentz (1678, 1718), Malentz (1720), Mally (1751), Maly a Malinz (1846), Maly a Malé (1872) až k podobě Malé v letech 1881 a 1924. Místní jméno je odvozeno od přídavného jména malý.\n\nPrvní písemná zmínka o osadě pochází ze dne 31. října 1234 z darovací listiny klášteru Cisterciánek v Tišnově zároveň s osadou Doubkov, Vyhnanov, Brtnicí a okolními vesnicemi. Osadu Vyhnanov jihozápadně nad osadou Malé čas dění vymazal v zapomnění a z Doubkova se do dnešní doby zachoval jen mlýn a jedno stavení.\n\nPo proudu řeky Brtničky asi 2 km od osady leží zřícenina hradu Rokštejna, spjatého s historií rodu Valdštejnů města Jihlavy a Brtnice. Stojí na skalnatém ostrohu nad říčkou Brtničkou, před jejím soutokem s řekou Jihlavou. Hrad původně sloužil k ochraně obchodní stezky z Moravy do Čech. Pak se jeho původní určení změnilo, začal být na obtíž městu Jihlavě a byl vypálen. Zřícenina hradu je v současné době v záchranném archeologickém výzkumu.\n\nV letech 1869–1988 byla vesnice osadou Panské Lhoty, 1. ledna 1989 se stala místní částí Brtnice.\n\nMalé leží v okrese Jihlava v Kraji Vysočina. Nachází se 2 km severozápadně od Panské Lhoty a 4 km severovýchodně od Brtnice. Geomorfologicky je oblast součástí Česko-moravské subprovincie, konkrétně Křižanovské vrchoviny a jejího podcelku Brtnická vrchovina, v jehož rámci spadá pod geomorfologický okrsek Puklická pahorkatina. Průměrná nadmořská výška činí 520 metrů. Nejvyšší bod, Výrova skála (585 m n. m.), leží v jihozápadní části území. Západní a severní hranici území tvoří řeka Brtnice, do níž se na severu zprava vlévá potok Stávek protékající Malým. Část území přírodní rezervace Údolí Brtnice zasahuje i do katastru Malého. V polích jako hraniční při rozdělování pozemku (od roku 1809 bývalý Kourkův grunt) stojí památná lípa.\n\nPodle sčítání 1930 zde žilo v 26 domech 160 obyvatel. 160 obyvatel se hlásilo k československé národnosti. Žilo zde 153 římských katolíků a 7 evangelíků.\n\nObcí prochází silnice III. třídy č. 4034. Dopravní obslužnost zajišťuje dopravce ICOM transport. Autobusy jezdí ve směrech Jihlava, Brtnice a Dolní Smrčné.\n\nZdejší děti dojíždění do základní školy v Brtnici. Působí zde Sbor dobrovolných hasičů Malé.\n"}
{"id": "186423", "url": "https://cs.wikipedia.org/wiki?curid=186423", "title": "August Hermann Francke", "text": "August Hermann Francke\n\nAugust Hermann Francke (22. března 1663, Lübeck – 8. června 1727, Halle) byl německý teolog a pedagog. \n\nFrancke se stal vůdčí osobností pietismu po P. J. Spenerovi, byl učitelem Matěje Bela.\n\n\n\n"}
{"id": "186425", "url": "https://cs.wikipedia.org/wiki?curid=186425", "title": "Philipp Jacob Spener", "text": "Philipp Jacob Spener\n\nPhilipp Jacob Spener (* 13. ledna 1635, Ribeauvillé, Alsasko – † 5. února 1705, Berlín) byl německý teolog, zakladatel pietismu. \n\nSyn právníka, studoval teologii ve Štrasburku (se studijními cestami do Basileje, Ženevy, Lyonu a Tübingenu), studium zakončil doktorským titulem. Poté až do konce života vykonával duchovenské povolání: po krátké službě svobodného kazatele ve Štrasburku byl jako třicetiletý povolán do Frankfurtu nad Mohanem, kde v lutherské farnosti při Barfüssenkirche (na místě tohoto kostela dnes stojí kostel sv. Pavla) vykonával mezi lety 1666-1686 funkci seniora. Poté Spener odešel do Drážďan, kde byl po pět let kazatelem u dvora saského kurfiřta. Poté až do své smrti působil jako braniborský konsistorní rada a probošt při kostele sv. Mikuláše (Nikolaikirche) v Berlíně.\n\nSpenerovým nejvlivnějším spisem jsou jeho „Pia Desideria“ (dosl. zbožná či toužebná přání), který vyšel roku 1675 původně jako předmluva k novému vydání „Evangelijní postily“ lutherského teologa Johanna Arndta, jehož sbírka kázání byla toho času oblíbena zvláště ve zbožných kruzích. Text má tři části: v první autor diagnostikuje vnitřní a vnější nešvary v německé lutherské církvi a lamentuje nad nimi. Ve druhé části staví vůči těmto nešvarům biblická zaslíbení a vyjadřuje svou naději na splnění těchto zaslíbení, a tím tak naději na lepší časy pro církev. V části třetí podává Spener šest návrhů pro zlepšení evangelické církve. Obsahem hlavní teze těchto návrhů je (podle Kol 3,16), aby Boží slovo bylo do církve přineseno v celém jeho bohatství. Tomu mají sloužit vedle obvyklých kázání privátní čtení bible, její veřejné čtení a shromáždění za účelem rozhovoru nad biblí (tzv. collegia pietatis).\n\n"}
{"id": "186428", "url": "https://cs.wikipedia.org/wiki?curid=186428", "title": "Adolf von Harnack", "text": "Adolf von Harnack\n\nAdolf von Harnack (17. května 1851, Tartu Estonsko – 10. června 1930, Heidelberg Bádensko) byl německý protestantský teolog a odborník na dějiny dogmatu a dějiny náboženství.\n\nNarodil se v rodině německého profesora teologie. Šel v otcových šlépějích a stal se profesorem teologie v Lipsku (1876), Giessenu (1879), Marburgu (1886) a nakonec v Berlíně (1888-1921). Pro své liberální názory upadl v nemilost u církevních autorit. Státní moc mu naopak byla nakloněna a císař Vilém II ho roku 1914 povýšil do šlechtického stavu.\n\nHarnack byl především historik dogmatu.\n\nVěřil, že evangelium bylo zdeformováno vlivem řecké filozofie a tento proces \"helenizace\" se snažil prozkoumat. Ježíšovo jednoduché náboženství se podle něho, zvlášť pod vlivem apoštola Pavla změnilo na náboženství o Ježíšovi, jež se pak transformovalo v dogma o vtělení Božího syna. Podle Harnacka je nutno vzít v úvahu i působení Ježíšova učení v průběhu věků.\nHarnack podrobně zkoumal Ježíšovo učení a uvažoval o něm ve třech směrech.1. Boží království a jeho příchod.2.Bůh Otec a nekonečná hodnota jeho duše.3.Vyšší spravedlnost a přikázání lásky. Harnack dále sleduje postup evangelia křesťanskými dějinami.\n\n\n"}
{"id": "186430", "url": "https://cs.wikipedia.org/wiki?curid=186430", "title": "John Knox", "text": "John Knox\n\nJohn Knox (asi 1505 – 24. listopadu 1572, Edinburgh) byl skotský náboženský reformátor, původně katolický kněz, který roku 1560 založil protestantskou Skotskou církev, dnes zvanou presbyteriánská.\n\nJeho původ je sporný, otec byl nejspíš rolník. Pravděpodobně se narodil na předměstí Haddingtonu zvaném Giffordgate. Také rok narození je nejistý, uvažuje se o období 1505-1515. Ani o jeho univerzitních studiích nepanuje shoda, většinou se však uvádí, že studoval na Univerzitě St. Andrews, a že zde byl ovlivněn učencem Johnem Majorem. Jistější je, že v St. Andrews působil jako kaplan a notář.\n\nV letech 1540–1547 byl učitelem v rodinách Hugh Douglase a Johna Cockbuma, kteří začali koketovat s protestantismem. Knox se veřejně se k protestantismu přihlásil okolo roku 1545. Velký vliv na něj měl kazatel George Wishart, jehož se Knox stal věrným pobočníkem a dokonce jakýmsi bodyguardem. Roku 1546 byl však Wishardt upálen jako kacíř. To Knoxe velmi zatvrdilo a jeho víru to jen posílilo. Situace ve Skotsku se navíc vyhrotila a došlo i k násilnostem, při nichž byl zabit katolický kardinál Beaton. Protestanti se poté opevnili na zámku v St. Andrews, včetně Knoxe. V červenci 1547 však katolíci (posíleni francouzskou armádou) na St. Andrews zaútočili a pevnost padla. Knox byl poté poslán do Francie na galeje. Byl zde vězněn devatenáct měsíců.\n\nV roce 1549 byl propuštěn, možná na přímluvu anglické vlády. Návrat do Skotska však nepřicházel v úvahu, a tak začal jeho desetiletý exil. Pět let žil v Anglii, působil jako anglikánský pastor. Dva roky strávil v Berwicku, pak žil v Newcastlu. Mohl se stát biskupem v Rochesteru, ale odmítl, protože se anglikánům stále více vzdaloval. Anglikánská církev mu připadala moc \"římská\". Navíc v roce 1553 se královnou stala katolička Marie I. Tudorovna, a tak Knox Anglii opustil, jako mnoho jiných anglických protestantů. Centrum exilu bylo ve Frankfurtu, tam se uchýlil i Knox. Brzy však začaly exilovým společenstvím - jak bývá obvyklé - zmítat spory. Knox stál v čele skupiny, která chtěla změnit podobu bohoslužeb. Konzervativnějším anglikánům se to však nelíbilo. Za pomoci vlivného Richarda Coxe byl Knox z Frankfurtu nakonec vypuzen.\n\nOdešel do Ženevy, kde se setkal s Janem Kalvínem. Napsal zde též text \"První zatroubení proti obludné vládě žen\" (1558). Bývá označován za nejvíce protiženský text dějin. Knox v něm útočil zejména na čtyři mocné ženy tehdejší Evropy: Marii Tudorovnu, Marii de Guise, Kateřinu Medicejskou a Marii Stuartovnu. \n\nV roce 1556 se na chvíli mohl vrátit do Skotska. Zde se mezitím protestanti pod tlakem značně radikalizovali a Knox se v tom s nimi ztotožnil. Katolíky prohlásil za modláře, katolickou mši označil za stejný hřích jako obětování dětí Molochovi. Cíl vybití všech modlářů přitom označil za nevyhnutelný pro každého skutečného křesťana. V důsledku těchto výpadů mu začala hořet půda pod nohama a raději zavčas odešel zpátky do Ženevy. Ve Skotsku byl pak v nepřítomnosti odsouzen. \n\nDo vlasti se vrátil roku 1559, když došlo k revoltě, Tudorovna byla svržena a protestanti se chopili moci. Byl jedním ze šesti teologů, kteří v srpnu 1560 sepsali \"Skotské vyznání víry\". (Všichni se shodou okolností jmenovali John, proto se hovoří o Šesti Janech). Vyznání bylo posvěceno i skotským parlamentem a stalo se ústavou skotské reformované církve až do roku 1647, kdy bylo nahrazeno tzv. \"Westminsterským vyznáním\". Od té doby se sloužení staré katolické mše ve Skotsku trestalo smrtí. Knox po tomto triumfu vydal v rychlém sledu tři významné spisy: \"Knihu kázně\" (1561), \"Knihu všeobecného řádu\" (1564) a \"Dějiny reformace náboženství v království skotském\" (1644).\n\nV dalších letech hájil tvrdé puritánské pojetí církve. Vedl také nesmiřitelnou kampaň proti anglické katolické královně Marii Stuartovně. Když byla zatčena za vraždu svého manžela, lorda Danleyho, přimlouval se za její popravu. \n"}
{"id": "186432", "url": "https://cs.wikipedia.org/wiki?curid=186432", "title": "Mahenovo divadlo", "text": "Mahenovo divadlo\n\nMahenovo divadlo je divadelní budova v Brně na Malinovského náměstí, součást Národního divadla Brno. Je chráněna jako kulturní památka České republiky.\n\nPo požáru tehdejšího Městského divadla Reduta na Zelném trhu roku 1870 bylo nutné postavit novou scénu, a tak byla v roce 1882 dokončena stavba nového německého Městského divadla Na hradbách (dnes Mahenova divadla).\n\nAčkoli bylo nutno během stavby měnit dispozice, byla stavba dokončena velmi rychle - od započetí stavby do otevření divadla za necelých 17 měsíců. V průběhu výstavby se vyskytly nové okolnosti, kdy bylo nutné vyrovnat se neblahými zkušenostmi získanými při požárech tří evropských divadel toho roku - na jaře divadla ve francouzském Nice, v srpnu pak sotva otevřeného Národního divadla v Praze a pak zejména nejhůře postiženého Okružního divadla ve Vídni. Aby se brněnské divadlo vyvarovalo podobných tragických eventualit, musely být mimo plány pořízeny další nové východy a postavena dvě nová postranní schodiště. Další pozdržení způsobilo odvážné a na svou dobu smělé rozhodnutí: nahradit navržené plynové osvětlení zcela novým (pouze tři roky starým!) vynálezem Thomase Alvy Edisona - elektrickými žárovkami. Projekt elektroinstalace provedli sám legendární Edison a jeho laboratoř v New Jersey, elektroinstalaci pak pařížské a vídeňské firmy.\n\nProvoz divadla byl zahájen 14. listopadu 1882 uvedením Beethovenovy předehry a scénické hudby \"Egmont\" (na motivy Johanna Wolfganga von Goethe). Po vzniku Československa roku 1918 divadlo přešlo do českých rukou (pod názvem Divadlo na hradbách) a jeho prvním dramaturgem se stal brněnský spisovatel a dramatik Jiří Mahen, jehož jméno dnes divadlo (od roku 1965) nese.\n\nAž do postavení nového Janáčkova divadla v roce 1965 sloužilo dnešní Mahenovo divadlo převážně opernímu souboru. V tomto divadle bylo např. poprvé uvedeno šest oper Leoše Janáčka a také světová premiéra baletu \"Romeo a Julie\" Sergeje Prokofjeva. Od roku 1965 je Mahenovo divadlo mateřskou scénou činoherního souboru Národního divadla v Brně a svá představení zde hrají i ostatní soubory NDB. Činohra Národního divadla v Brně je jedním z nejstarších divadelních souborů v České republice, profesionálně působí od roku 1884. Nad hledištěm visí lustr původně vyrobený pro posledního íránského šáha Muhammada Rezu Pahlavího.\n\n20. května 2016 v dopoledních hodinách zasáhl zadní stranu divadla požár, při kterém bylo zraněno 5 osob a byly poškozeny kulisy a rekvizity k některým představením.\n\nPlány dnešního Mahenova divadla dodala proslulá vídeňská firma Fellner a Helmer, vlastněná architekty Ferdinandem Fellnerem a Hermannem Helmerem, podobně jako pro řadu jiných evropských divadel. Samotnou stavbu však provedl brněnský městský stavitel Josef Arnold za řízení architekta J. Nebehostenyho.\n\nDivadlo je postaveno ve eklektickém slohu, který je kombinací novorenesance, neobaroka a neoklasicismu. Původní počet sedadel byl po řadě úprav snížen z původních 1195 na dnešních pohodlných 572.\n\nRoku 1936 byla pražskou firmou Českomoravská Kolben-Daněk provedena rozsáhlá rekonstrukce jeviště, při níž byly instalovány těžké jevištní vozy (dělená podlaha jeviště, mosty a otáčivé jeviště), díky nimž se divadlo tehdy stalo nejmoderněji technicky vybaveným divadlem v Československu.\n\nBrno, v době otevření divadla město čítající sto tisíc obyvatel, postavilo první divadlo na evropském kontinentu vybavené elektrickým žárovkovým osvětlením. Ve městě přitom dosud nebyla plošně zavedena elektřina, takže jen pro potřeby divadla musela být postavena malá elektrárna. Autor projektu elektrického osvětlení, T. A. Edison, navštívil Brno až o dvacet pět let později, aby zhlédl jím navržené dílo. Části Edisonovy původní elektroinstalace jsou vystaveny v malé expozici ve foyeru divadla. \n\n"}
{"id": "186433", "url": "https://cs.wikipedia.org/wiki?curid=186433", "title": "Protarchaeopteryx", "text": "Protarchaeopteryx\n\nProtarchaeopteryx (\"předchůdce archeopteryxe\") byl jedním z prvních objevených opeřených dinosaurů. Jednalo se o malého zástupce skupiny Oviraptorosauria, žijícího v období spodní křídy na území současné Číny. Navzdory svému rodovému jménu není blízce příbuzný populárnímu pozdně jurskému evropskému \"praptákovi\" rodu \"Archaeopteryx\" (navíc žil zhruba o 25 milionů let později a nemohl by tak být jeho předkem).\n\n\"Protarchaeopteryx\" dosahoval sotva velikosti krocana (odhadovaná délka činí asi 70 cm, hmotnost pouze kolem 1,6 kg) a žil v období spodní křídy (asi před 125 miliony let) na území dnešní severovýchodní Číny. Patřil mezi zvláštní skupinu teropodů známou jako Oviraptorosauria. Peří tohoto rodu bylo dobře vyvinuto, ale nesloužilo zřejmě k letu. \"Protarchaeopteryx\" byl pravděpodobně všežravý nebo býložravý. Na základě struktury jeho peří byl s největší pravděpodobností nelétavý, dokázal ale poměrně rychle běhat.\n\n\n"}
{"id": "186436", "url": "https://cs.wikipedia.org/wiki?curid=186436", "title": "Biebrza", "text": "Biebrza\n\nBiebrza [] ( ) je řeka v severovýchodním Polsku. Protéká územím Podleského vojvodství. Je 165 km dlouhá. Povodí má rozlohu 7 051 km².\n\nPramení jižně od Nového Dvoru v Podlesí v blízkosti státních hranic s Běloruskem. Protéká lesnatou a bažinatou krajinou Mazovsko-podleské nížiny. Do řeky Narew (povodí Visly) ústí zprava 3 km od vesnice Wizny. Řeka je charakteristická asymetrií povodí. Rozvinutější je pravá strana s Mazurským pojezeří zabírající tři čtvrtiny rozlohy povodí.\n\n\nNa řece leží města Lipsk, Osowiec a Goniądz.\n\nPrůměrný dlouhodobý průtok činí 30 m³/s. Řeka protéká pradolinou, která má velký záchytný objem, což se hodí při jarních záplavách, kdy se řeka rozlévá do šířky.\n\nPo řece je možná vodní doprava menších lodí. Povodí je Augustovským kanálem spojeno s povodím řeky Němen, který je součástí vnitrozemské vodní cesty z polského povodí řeky Visla do Běloruska a Litvy. Řeka je oblíbenou trasou vodáků. Délka trasy pro kajaky je 150 km. Jméno řeky je odvozené od bobrů, kteří se zde žijí. Převážná část toku (155 km) se nachází na území Biebrzańského národního parku.\n\n"}
{"id": "186457", "url": "https://cs.wikipedia.org/wiki?curid=186457", "title": "Stínadla", "text": "Stínadla\n\nStínadla jsou nejčastěji chápána jako fiktivní městská čtvrť, kterou vytvořil ve svých knihách spisovatel Jaroslav Foglar. Jedná se o blíže neurčenou chátrající historickou čtvrť s úzkými a křivolakými uličkami, jejíž předobraz byl pravděpodobně v Praze. Celá čtvrť ostře kontrastuje s ostatními čtvrtěmi moderně se rozvíjejícího města. Název je patrně odvozen od dříve zde stojícího popraviště (Stínadla = stínati hlavu), což však román pouze naznačuje. I bez toho jsou však Stínadla místem stínů, protože pro chlapecké výpravy ožívají až večer po setmění. Kluci ze Stínadel vytvořili zvláštní organizaci a říkali si Vontové podle Vojtěcha Vonta, který jako první sjednotil chlapecké party ve Stínadlech. Jejich odznakem byl žlutý špendlík nošený na klopě kabátu. V čele Vontů stál Velký Vont a odznakem jeho náčelnické hodnosti byl hlavolam zvaný ježek v kleci.\n\nV této čtvrti prožívají svá dobrodružství jednak Rychlé šípy v původní trilogii (zamýšlené tetralogii) Jaroslava Foglara. Na jejich děj také volně navazují, nebo se jím s větším či menším úspěchem inspirují i další autoři.\n\nZákladem stínadelského fenoménu je trojice Foglarových chlapeckých románů, které se postupně rodily v letech 1940–1986, resp. až 1994.\n\n\nSamotný Foglar zamýšlený čtvrtý závěrečný díl stínadelské historie napsat nestihl. Nezávisle na něm se o to však pokusili dva jeho ctitelé.\n\n\nText knihy byl samizdatově šířen ještě před tím, než vyšlo Foglarovo \"Tajemství Velkého Vonta\" jako nezávislý „3. díl“ Stínadel. Po vydání skutečného Foglarova třetího dílu Josef Červinka – Grifin své dílo přepsal a učinil z něj jakýsi vlastní „4. díl“ stínadelské ságy. \n\n\nKnihu napsal český spisovatel a trampský písničkář Jaroslav Velinský, známý také pod přezdívkou Kapitán Kid. I on si touto cestou dle vlastních slov splnil „dávný klukovský sen“ a napsal svůj vlastní „4., závěrečný“ díl stínadelské historie. Chystal se údajně i do „5. dílu“, mezitím však zemřel.\n\nExistují tedy dva na sobě nezávislé a Foglarem neautorizované „4. díly“. Mezi Foglarovými příznivci na ně panují různé názory. Vzhledem k tomu, že oba výše uvedení autoři jsou v komunitě Foglarových příznivců uznávanými osobnostmi, jsou ohlasy více méně shovívavé.\n\nVedle výše uvedených knih vznikají pochopitelně i další literární pokusy, které se myšlenkou Stínadel inspirují. Samostatnou autorskou trilogií na Foglarova díla navázal český spisovatel Svatopluk Hrnčíř, který dokonce začal být označován za jednoho z pokračovatelů Jaroslava Foglara. Ve svých knihách však již nesleduje dění okolo Vontů, ale okolo Uctívačů ginkga. Kvalitní literární zpracování, originální zápletka i autorovo renomé zajišťují Hrnčířovým románům uznání, byť dějovou linku i ducha původních Stínadel posouvá směrem, který do původního Foglarova stínadelského světa příliš nezapadá.\n\nVedle výše uvedených existují i pokusy o stínadelské romány (J. Hogan, V. Levý):\n\n\n\nOd vydání první knihy o Stínadlech se mezi příznivci Foglarovy literatury spekuluje o tom, zda Stínadla skutečně existovala a kde se nacházela. Protože většinu života prožil Foglar v Praze, obecně se vždy předpokládalo, že staré lokality hlavního města (Nusle, V Jirchářích, Řásnovka a další) byly Foglarovou nejvýraznější literární inspirací. Od toho se také odvíjel vznik různých chlapeckých skupinek, které na Starém Městě pražském pod vlivem Foglarových románů po večerech hledaly dobrodružství, nebo zde přímo nějakou „vontskou“ organizaci založili. Podobná dobrodružství se však snažili podnikat i Foglarovi mladí čtenáři v jiných městech, kde žili. \n\nUcelený přehled poskytl však až Miloš Dvorský, který ve své knize \"Mýtus zvaný Stínadla\". na základě studia archivních pramenů a srovnávání různých možných inspiračních zdrojů přehledně zdokumentoval a doložil, že Foglar se při psaní stínadelských opravdu inspiroval na několika konkrétních místech Staré Prahy. Pravděpodobným předobrazem Vontů jsou klukovské party z pražského Františku, přičemž se v románu objevuje i překvapivě mnoho atributů judaismu. Klub Rychlé šípy jsou podle Miloše Dvorského kombinací Foglarovy vlastní klukovské party z Vinohrad, zážitků Foglarova skautského oddílu, novinových výstřižků a vysněných ideálů. Má se za to, že vedle inspirace, kterou Foglar čerpal z vlastních dětských zážitků v Nuslích a na Vinohradech, z urbanistického hlediska i z hlediska tajemna se Foglar nechával (přímo i nepřímo) výrazně inspirovat nuznými ubikacemi obyvatel čtvrti Na Františku, bitkami místních hochů s chlapci od Petrského náměstí, důležitou roli hrál pro Foglara také zrušený kostel svaté Anny a v dílčí míře také snad fotografie tehdy již zbouraného pražského židovského ghetta.\nOd vydání prvního stínadelského románu až do první poloviny devadesátých let 20. století se v uličkách staré Prahy průběžně objevovaly různé skupinky chlapců, kteří zde pozůstatky údajného vontského hnutí buď hledali, nebo si na Vonty hráli. V první polovině 50. let 20. století existovala na Starém Městě například klukovská parta zvaná \"Velká Obec Vontská (VOV)\", což byla i přes velký název malá partička místních chlapců. Několik takových zde působilo i v šedesátých a sedmdesátých letech 20. století. Nebývalý rozkvět zažila vontská organizace, která na Starém Městě působila od poloviny 80. letech 20. století a její dozvuky byly patrné ještě začátkem 90. let. Vontové hráli hry v jeho úzkých uličkách a chodci v zapomenutých zákoutích mohli číst křídou napsané vzkazy s vontskou tematikou. Vedle otevřeně „vontské“ organizace vznikla na Starém Městě koncem 80. let 20. století také konkurenční organizace zvaná \"Město\" a později i některé další znesvářené frakce (\"Druhá strana\", \"Františkáni\" aj.). Zanikly však spolu s vontskou organizací.\nDetailně a poutavě popisuje tyto postvontské skupinky kniha \"Mýtus zvaný Stínadla\".\n\nS ohlasy na Stínadla a Vonty ve formě různých nápisů a symbolů se na zdech pražských ulic lze doposud setkávat, například u kostela sv. Anny, v Řásnovce a v dříve bezejmenné uličce, která byla v září 2007 pojmenována Ve Stínadlech.\n\nV Pořadu České televize Pokračování příště (díl Záhada hlavolamu) uvedl režisér seriálu z r. 1969, Hynek Bočan, že mu Jaroslav Foglar prozradil lokalitu Stínadel pro účely natáčení. Jednalo o uličky na Josefově (především Řásnovka), jako Rozdělovací třída pak posloužila ulice Revoluční.\n\n\n\n"}
{"id": "186458", "url": "https://cs.wikipedia.org/wiki?curid=186458", "title": "Wieprz", "text": "Wieprz\n\nWieprz [vjepř] je řeka v Polsku. Protéká územím Lublinského vojvodství. Je 303 km dlouhá. Povodí má rozlohu 10 400 km².\n\nPramení na východních svazích vysočiny Roztocze poblíž města Tomaszów Lubelski. Na horním toku protéká Lublinskou vysočinou. Protéká nížinou v bažinaté dolině a ústí zprava do Visly u Dęblinu. Řeka je spojena Kanálem Wieprz-Krzna s řekou Krzna.\n\nHlavní přítoky jsou Bystrzyca a Tyśmienica.\n\nLevostrannými přítoky jsou: Świerszcz, Pór, Łętownia, Werbka, Rakówka, Żółkiewka, Łopa, Marianka, Giełczewka, Bystrzyca, Minina, Bylina, pravostrannými přítoky jsou: Łabuńka, Wolica, Wojsławka, Siennica, Bzdurka, Rejka, Mogielnica, Świnka, Tyśmienica, Zalesianka, Irenka.\n\nŘeka získala statut přírodního ekologického řečiště. Na řece je vodní nádrž Nielisz a jezero Piskory, které bylo vysušeno, ale díky programu obnovy bylo opět zaplaveno a stalo se přírodní rezervací.\n\nVyšší vodní stavy jsou na jaře, v létě hladina klesá. Průměrný dlouhodobý průtok činí 40 m³/s.\n\nPo řece je splavováno dřevo. Na dolním toku je možná vodní doprava. Na řece leží města Szczebrzeszyn, Krasnystaw, Łęczna, Lubartów a Dęblin.\n\nV době Polsko-bolševické války v roce 1920 se na řece \"Wieprz\" zkoncentrovaly síly 4. armády, které se chystaly do varšavské bitvy.\n"}
{"id": "186459", "url": "https://cs.wikipedia.org/wiki?curid=186459", "title": "Zpracovatelský průmysl", "text": "Zpracovatelský průmysl\n\nZpracovatelský průmysl je průmyslové odvětví, které významně ovlivňuje úroveň celého hospodářství, protože se podílí nejvyšší měrou na výrobě kapitálových statků. Zpracovatelský průmysl zpracovává suroviny ze zemědělství a těžebního průmyslu, vyrábí prostředky k uspokojování lidských potřeb, ale i k další výrobní činnosti. Do tohoto odvětví řadíme průmysl hutnický, strojírenský, chemický, dřevařský, textilní a tak dále. Výroba se uskutečňuje v průmyslových závodech. Například pekárny vyrábějí chléb a pečivo. Výrobky se většinou vyrábějí po částech. Například součástky a díly automobilů se vyrábějí v mnoha průmyslových podnicích umístěných často i v různých zemích.\n"}
{"id": "186461", "url": "https://cs.wikipedia.org/wiki?curid=186461", "title": "Premenstruační syndrom", "text": "Premenstruační syndrom\n\nPremenstruační syndrom (také zvaný \"premenstruační stres\" či \"premenstruační tenze\", zkratka PMS) je souhrn fyzických, psychologických a emocionálních symptomů týkajících se ženského menstruačního cyklu. Zatímco některými z těchto premenstruačních symptomů je v dětství postižena většina dívek (okolo 80 - 95 procent), dospělé ženy mohou zažívat symptomy, které jim „značným způsobem znepříjemňují některé aspekty života“. Tyto symptomy jsou předvídatelné a objevují se pravidelně během dvou týdnů před menstruací. Jakmile začne krvácení, tyto symptomy zmizí. Okolo 14 procent žen ve věku 20 až 35 let je jimi tak zasaženo, že jim zabraňují pracovat či studovat. U některých žen jsou tyto příznaky tak silné, že jsou považovány za postižené. Tato forma PMS se nazývá premenstruační dysforická porucha (PMDD).\n\n"}
{"id": "186462", "url": "https://cs.wikipedia.org/wiki?curid=186462", "title": "PMS", "text": "PMS\n\nZkratka PMS může znamenat:\n\n"}
{"id": "186469", "url": "https://cs.wikipedia.org/wiki?curid=186469", "title": "Bristol Beaufighter", "text": "Bristol Beaufighter\n\nBristol Beaufighter byla britská dvoumotorová stíhačka stavěná a používaná v době druhé světové války původně jako noční stíhací letoun, ale také jako bitevní a torpédový letoun.\n\nJiž před druhou světovou válkou se vytvořila v Německu kategorie těžké stíhačky vyzbrojené kanóny a RAF podobný letoun citelně postrádala. Vývoj těchto letadel probíhal, ale k zásadní změně došlo, když továrna Bristol navrhla improvizaci, která vycházela z již stavěného letounu Bristol Beaufort. Prototyp letadla by hotový na podzim roku 1939 a první peruť obdržela sériově vyráběné letouny na podzim roku 1940. V květnu 1941 již mělo noční stíhací letectvo RAF k dispozici šest perutí, vyzbrojených těmito stroji. Letouny Beaufighter byly opravdu velice těžce vyzbrojenými stíhačkami. Mimo čtyř kanónů ráže 20 mm bylo instalováno v křídlech 6 kulometů ráže 7,7 mm. Letoun poháněla dvojice motorů Herkules, přičemž docházelo k jeho postupnému zdokonalování. Některé letouny byly vybaveny řadovými motory Rolls-Royce Merlin XX. Takto vybavené letouny byly označovány jako Beaufighter Mk.IIF, zatímco stroje s motory Hercules III nesly označení Beaufighter Mk.IF. V letadlech byly instalovány palubní radiolokátory s dosahem asi 6,5 km, díky nimž byl v listopadu 1940 sestřelen první nepřátelský letoun. Technický vývoj Beaufighteru pokračoval v dalších obměnách – byly zkoušeny typy bez kulometů, na kterých byla instalována čtyřkulometná střelecká věž za pilotní kabinu, pro potřeby velitelství pobřežního letectva vznikl typ bez kulometů, ale se zvětšenou zásobou paliva v křídelních nádržích. Stroje se tak kromě stíhacího určení dostal další úkoly – používal se též jako bitevní či jako torpédový letoun. V říjnu 1941 byly do letounů označených jako Beaufighter Mk.VI montovány motory Hercules VI, díky nimž dosáhla stíhačka rychlost až 536 km/h. Od roku 1943 byly pod křídla Beaufighterů montovány závěsy pro osm neřízených raket, navigátor – střelec mohl letoun bránit kulometem Vickers ráže 7,7 mm.\n\nCelkem bylo ve Velké Británii vyrobeno 5934 Beaufighterů všech verzí, z toho 1369 kusů ve stíhací verzi.\n\nKromě Velké Británie bojovaly Beaufightery také v Barmě, Indii, Borneu a na dalších místech jihozápadní Asie. Stroje se jako noční stíhače účastnily bojů proti německým nočním bombardérům při bombardování Londýna a dalších britských měst. Beaufighter se také zapsal do historie československého letectví jako stroj, na němž bojovala řada československých nočních stíhačů při obraně Velké Británie.\nJaponští vojáci, kteří zažili útoky Beaufighterů na pozemní cíle v Barmě jim, pro jejich drtivou palebnou sílu a schopnost nenápadného přiblížení v nízkém letu, přezdívali \"Šeptající smrt\".\n\n\n\n\n\n\n\n"}
{"id": "186476", "url": "https://cs.wikipedia.org/wiki?curid=186476", "title": "Údělné knížectví", "text": "Údělné knížectví\n\nJako údělné knížectví je pro realitu raného středověku označováno území, jehož správou byl pověřen některý z příslušníků vládnoucího rodu. Svrchovaným vládcem území ovšem pořád zůstával kníže, resp. král. Instituce údělných knížectví sloužila panovníkovi, který tímto způsobem zajišťoval své příbuzné, kteří by případně mohli ohrozit jeho mocenské postavení. Zároveň mohla být efektivněji spravována od centra vzdálená území.\n\nNa Velké Moravě tuto funkci snad plnilo Nitranské knížectví (které se později stalo jedním ze tří údělů v rámci Uher), v českém státě to byla Morava, později rozdělená na několik údělných knížectví (olomoucký úděl, brněnský úděl, znojemský úděl). Dále jsou údělná knížectví známá z Polska či Ruska. Úděly byly běžné v časech, kdy svrchovaný panovník pokládal veškeré území státu za svůj vlastní majetek (patrimonium). V Rusku přetrvala soustava údělů v mírně pozměněné formě pouze údělných statků pro členy carské rodiny až do 20. století.\n"}
{"id": "186490", "url": "https://cs.wikipedia.org/wiki?curid=186490", "title": "Janice (okres Rimavská Sobota)", "text": "Janice (okres Rimavská Sobota)\n\nJanice jsou slovenská obec v okrese Rimavská Sobota. V roce 2015 zde žilo 254 obyvatel. První zmínka je z roku 1217, původní vesnice však vyhořela v 16. století a později byla znovu založena na nynějším místě. Sestává ze dvou částí, Čikovo (Czikóháza) a Janice. V letech 1938 až 1945 byla ves zabrána Maďarskem.\n\n"}
{"id": "186494", "url": "https://cs.wikipedia.org/wiki?curid=186494", "title": "Festival Sanremo", "text": "Festival Sanremo\n\nOficiální název je Festival italské písně (\"Festival della canzone italiana\"). Pořádá se každoročně od roku 1951 v lázeňském městě Sanremo v Ligurii. První ročníky pořádal rozhlas, od roku 1955 již televize. Festival byl inspirací pro soutěž Eurovize.\n\nTradičně se koná v divadle Ariston. V současnosti se obvykle koná na přelomu února a března. Trvá pět gala večerů, přičemž ten poslední se nazývá finálový. Po celou dobu provází festivalem moderátorská dvojice. Večerní představení jsou vysílána v přímém přenosu na prvním kanále italské veřejnoprávní televize RAI. Zpravidla se soutěží ve dvou kategoriích - jedna pro již známé zpěváky a druhá pro začínající. Skupiny i dvojice mohou vystupovat v obou kategoriích. Platí, že interpret, který jednou vystoupí v nižší kategorii, by měl v příštím roce (pokud se chce zúčastnit) vystoupit ve vyšší kategorii. O vítězi rozhoduje porota a diváci. Každý soutěžící má jen jednu píseň. Tu zpívá poprvé v zahajovací večer, pokud postoupí, pak i ve finále. Pokud vyhraje, tak ještě jednou. Krom tohoto hlavní soutěžení se udělují i různé ceny za zásluhy a kvality.\n\nSoutěží jen s jednou písní, která nesmí být starší než předešlý ročník festivalu. Píseň musí být v italštině, a proto zde soutěží jen Italové a výjimečně Švýcaři či emigranti. Zahraniční hosté zde nesoutěží.\n\n\nUskuteční se poslední únorový týden.\n\nJiž po třinácté Pippo Baudo.\n\nPippo Baudo (narozen 1936) se specializuje na moderování podobných akcí. Sanremo už moderoval dvanáctkrát. Michelle Hunziker pochází z italské části Švýcarska a od roku 1993 moderuje hudební pořady ve švýcarských, německých a italských televizích (např. Německo hledá superstar roku 2003).\n\nSoutěžilo se ve dvou kategoriích: \"campioni\" a \"giovani\". Výsledky se vyhodnocovaly tímto klíčem: 50% bodů dala umělecká porota, 30% diváci pomocí telefonického hlasování a 20% porota kvality.\n\nPrvní dva večery byly zahajovací (\"sere iniziale\"). V obou vystupovali zástupci obou kategorií. Třetí večer vystupovali soutěžící z kategorie \"campioni\" v doprovodu jiného populárního italského nebo zahraničního zpěváka. Čtvrtý večer se opět představili všichni soutěžící z kategorie \"giovani\". Jelikož jich bylo jen 12, byly jednotlivé výstupy proloženy vystoupeními nesoutěžících hostů. Velkým překvapením bylo vystoupení Franka Battiata a rozhovor se španělskou herečkou Pénelope Cruz (probíhal v italštině). Zároveň byl vyhlášen vítěz kategorie \"giovani\". V pátý finálový večer opět vystoupilo všech 20 soutěžících kategorie \"campioni\" a byl vyhlášen vítěz.\n\n\n\n\nV Sanremu vystoupilo na 280 národních i mezinárodních hostů, někteří z nich i jako soutězící. Výběr těch, kteří se zapsali do historie festivalu:\n\n80.léta:\n\nKate Bush, Barry White, Kiss , Peter Gabriel, Queen, Culture Club , Duran Duran, Frankie Goes To Hollywood, Spandau Ballet, Whitney Houston, Europe, Paul McCartney, Elton John, Joe Cocker, Bon Jovi, Ray Charles, Eros Ramazzotti, Zucchero, Ricchi e Poveri, Albano a Romina Power\n\n90.léta:\n\nAlanis Morisette, Aerosmith, Cher, Ricky Martin, Jamiroquai, Bryan Adams, Lionel Richie, Phil Collins, Depeche Mode, Bruce Springsteen, Celine Dion, David Bowie, Madonna, REM, Mariah Carey, Tina Turner, Michael Jackson, Roxette, Metallica, Backstreet Boys\n\n2000 až do současnosti:\n\nShakira, Jennifer Lopez, Take That, Blur, Spice Girls, U2, Robbie Williams, Oasis, Eurythmics, Andrea Bocelli, Il Volo, Beyonce, One Direction, Ellie Goulding, Mika, Nelly Furtado, Skunk Anansie, Ed Sheeran a další\n"}
{"id": "186524", "url": "https://cs.wikipedia.org/wiki?curid=186524", "title": "Andrés de Urdaneta", "text": "Andrés de Urdaneta\n\nFray Andrés de Urdaneta (1508, Španělsko – 3. června 1568, Mexiko), byl astronom, kněz a španělský mořeplavec, později mnich. Jako první objevil a zdokumentoval dlouho hledanou námořní cestu přes Tichý oceán ze západu na východ z čerstvě kolonizovaných Filipínských ostrovů do Acapulca v Mexiku, která je známá jako Urdanetova cesta \"(Ruta de Urdaneta)\" či zpáteční cesta.\n\nJiž v roce 1525 se účastnil Loaisovy plavby k Molukám, kde byl Portugalci zajat a osvobozen až Álvarem Saavedrou v roce 1528. V době portugalského zajetí shromažďoval od čínských a malajských námořníků informace o pasátech a proudech v západním Tichém oceánu. Po návratu se stal mnichem, zabýval se i nadále problémy nautiky. V roce 1564 se účastnil výpravy Legaspiho na Filipíny v naději, že nalezne Jižní zemi a bude se moci věnovat misijní činnosti. Po dobytí Cebu, jižní části Luzonu a založení Manily se část Legaspiho expedice vrátila do Mexika. Na Urdanetovu radu zvolil kapitán Alonso de Arellano, mnohem severnější trasu a doplul k západnímu pobřeží Ameriky, což se nikomu nepodařilo. Pod vedením Urdanety pak vyplula v červnu 1565 další loď \"San Pedro\" zamířila k severu kde nalezla vhodné větry a již na počátku září se octla v amerických vodách. Tím byl vyřešen problém trvalého spojení mezi Mexikem a Filipínami. Tudy později pluly manilské galeony, které přivážely z Filipín do Mexika různé koření a zboží. Záhy se proto staly vyhledávaným cílem anglických a holandských korzárů, kteří pronikli do Tichého oceánu.\n\n\n\n"}
{"id": "186533", "url": "https://cs.wikipedia.org/wiki?curid=186533", "title": "Google Talk", "text": "Google Talk\n\nGoogle Talk je jednoduchý instant messenger a komunikační služba společnosti Google, založená na protokolu XMPP. Kromě textové komunikace nabízí i službu VoIP, založenou na protokolu Jingle. V souvislosti s těmito službami pak poskytuje i možnost videochatu, sdílení souborů a hlasové schránky.\n\nPoužití služby, která je zcela zdarma, je podmíněno registrací účtu Google nebo na poštovním serveru Gmail, se kterým je úzce propojen (sdílení kontaktů, oznamování nové pošty, integrovaný klient ve webovém rozhraní).\n\nAplikaci lze používat v operačních systémech Windows 2000, XP, Vista a Windows 7.\n\nSlužbu Google Talk lze používat i na jiných klientech pro instant messaging. Jsou to například Miranda, QIP, Pidgin, Psi, Trillian, Kopete nebo Mozilla Thunderbird.\n\nOd 16. února 2015 Google přestal podporovat klientskou aplikaci. 26. června 2017 byli všichni uživatelé Google Talku přepnuti na Google Hangouts.\n\n\n\n"}
{"id": "186535", "url": "https://cs.wikipedia.org/wiki?curid=186535", "title": "Arnicastrum guerrerense", "text": "Arnicastrum guerrerense\n\nArnicastrum guerrerense (někdy též \"A. guerrense\") z čeledi hvězdnicovité (\"Asteraceae\") je vytrvalá poléhavá bylina se zemními oddenky. Květy jsou žluté. Areál rozšíření této rostliny je v Mexiku a pravděpodobně zasahuje i do jiných zemí, protože zde není považována za endemitní. Byla objevena v roce 1983 a její popis zveřejněn v roce 1986 v časopise \"Systematic Botany\". Rostla v jehličnatém lese (s převažující \"Pinus hartwegii\" a jedlí) v nadmořské výšce 3200 m v pohoří Sierra Madre del Sur ve státě Guerrero.\n\nV Mexiku je \"A. guerrerense\" zapsána na červeném listu se statutem „Pr“ (protección especial). Tedy vyžadující speciální ochranu.\n\n"}
{"id": "186539", "url": "https://cs.wikipedia.org/wiki?curid=186539", "title": "Lukostřelba", "text": "Lukostřelba\n\nLukostřelba neboli střelba z luku je praktické lovecké a vojenské umění a z něj vzniklé sportovní odvětví, jehož tradice je stará desítky tisíc let. Jedná se o samostatné sportovní odvětví respektive o specifický olympijský sport. Je také národním sportem v Bhútánu, státu v jižní Asii.\n\nObecně lze dnes lukostřelbu zařadit do sportovních činností, jejichž cílem je střílet co nejpřesněji z různých vzdáleností do terče a zásahy získat co nejvíce bodů.\n\nNejrozšířenější soutěžní forma lukostřelby spočívá ve střelbě na přesnost z předem dané vzdálenosti nebo několika daných vzdáleností. Tento způsob soutěže se nazývá terčová lukostřelba a je organizován světovou lukostřeleckou federací (WA), respektive jejími podřízenými národními organizacemi. V České republice je to Český lukostřelecký svaz (ČLS).\nDalší disciplínou oblíbenou zejména v Evropě a Americe je terénní lukostřelba, kde se střílí do terčů rozmístěných na různé vzdálenosti v přírodě. Existují další typy lukostřeleckých soutěží jako 3D lukostřelba nebo soutěže s historizujícím vybavením.\nLukostřelba je provozována i handicapovanými sportovci, tzv. Para-Archery.\n\nTerčová lukostřelba je zaštítěna Mezinárodní lukostřeleckou organizací, zkracováno jako FITA (Fédération Internationale de Tir à l'Arc). FITA je členem Mezinárodního olympijského výboru, terčová lukostřelba je jedním z olympijských sportů. Soutěž v terčové lukostřelbě probíhá obvykle pod širým nebem na travnaté ploše. V našich zeměpisných šířkách se jedná o letní sport. Střílí se na vzdálenosti 30 m až 90 m. Existuje halová (indoor) lukostřelba, kde se střílí na 18 m nebo 25 m a závody probíhají v zimě v hale.\n\nZávodníci střílí po sadách, která se skládá ze 3 nebo 6 šípů. Po každé sadě se všichni střelci vydají k terčům, pro zapsání skóre a vytažení šípů. Na vystřelení každé sadu platí omezený časový úsek.\n\nTerče jsou tvořeny 11 soustřednými kruhy, které mají hodnotu od 1 do 10. Jedenáctý kruh je tzv. X, má hodnotu 10 a vyšší počet X rozhoduje při shodném nástřelu.\nVelikost (průměr) terče je závislá na vzdálenosti. Průměr terče se pohybuje od 40 cm do 122 cm.\n\nTyto sestavy existují také v žákovské kategorii.\nPravidla FITA popisují další typy terčových sestav, které se od těchto liší jinými vzdálenostmi terčů a různým počtem výstřelů.\n\nTerénní lukostřelba je disciplína spočívající ve střelbě na terče rozmístěné na různé (i neoznačené, neznámé) vzdálenosti v přírodě – lesích, loukách a parcích. Jednou z hlavních výzev tohoto sportu je schopnost střílet z kopce i do kopce, nebo mezi stromy, která musí být spojena se schopností dobře odhadnout vzdálenost.\n\nSoutěže v terénní lukostřelbě se obvykle organizují dle pravidel IFAA (Internation Field Archery Association), nebo dle pravidel Světové lukostřelecké federace (WA). V České republice jsou soutěže obvykle pořádány dle pravidel WA.\n\nSoutěž probíhá v přírodním prostředí, například na okraji lesa. Obvykle je závod dvoukolový, na 2 x 12 stanovišť. V prvním kole se začíná na terče umístěné do neoznačené vzdálenosti, v druhém kole jsou obvykle stanoviště pozměněna a je doplněna informace o vzdálenosti k terči. Na každém terči lukostřelci vyšlou k terči tři šípy.\n\n3D lukostřelba, někdy také 3-D lukostřelba, je druhem sportovní lukostřelby, jejímž hlavním rozpoznávacím znakem je střelba na 3D figuríny zvířat v životní velikosti, odtud tedy název \"3D\". Soutěž vždy probíhá v přírodním prostředí, často v relativně náročném terénu. Střelci se pohybují po trati sestavené z jednotlivých stanovišť – 3D terčů. Většinou má střelec na terči pouze 1 výstřel. Vždy se střílí na neznámou vzdálenost k terči.\n\nTradiční lukostřelba se provozuje luky, které vychází z historické předlohy. Luky mohou být vyrobeny z tradičních materiálů (dřevo, bambus, rohovina, šlachy…), případně s použitím moderních materiálů (laminát, karbon…). Luky nejsou vybaveny stabilizátory ani mířidly. Většinou se vyžadují dřevěné šípy. V České republice probíhá několik soutěží v tradiční lukostřelbě pořádaných zájmovými sdruženími či dobrovolníky (například Lukostřelecká liga pod hlavičkou Asociace tradiční lukostřelby.). Disciplíny na soutěžích jsou různorodé, s důrazem na všestrannost (střelba na pevné či pohyblivé cíle, často s časovým limitem a měnící se vzdálenosti) a mohou se lišit v závislosti od organizátora nebo charakteru soutěže. Mezi nejznámější soutěže v tradiční lukostřelbě patří Lukohrátky, Všetický Letní Naadam, První jarní šíp, Genius Loci a další\n\n\n\n"}
{"id": "186550", "url": "https://cs.wikipedia.org/wiki?curid=186550", "title": "Jahodov (Rozsochatec)", "text": "Jahodov (Rozsochatec)\n\nJahodov () je místní částí obce Rozsochatce v okrese Havlíčkův Brod. Leží 5 km jižně od Chotěboře v nadmořské výšce 533 m n. m.\n\nPrvní písemná zmínka je z roku 1787, kdy náleží k chotěbořskému panství. V Jahodově stávala mohutná lípa pod kterou údajně odpočíval Jan Žižka z Trocnova při svém posledním válečném tažení k městu Přibyslavi.\n\n"}
{"id": "186551", "url": "https://cs.wikipedia.org/wiki?curid=186551", "title": "Josef Jiří Stankovský", "text": "Josef Jiří Stankovský\n\nJosef Jiří Stankovský (11. listopadu 1844 Vysoká u Příbramě – 10. prosince 1879 Praha) byl český divadelník, spisovatel a dramatik, autor mnoha desítek knih a divadelních her.\n\nPocházel z bohaté rodiny správce velkostatku. Mládí prožil v Čelákovicích, kde jeho otec zakoupil hospodářství. Vystudoval gymnázium v Praze, ale poté nedokončil studium práv, protože se začal plně věnovat divadlu a psaní. Od 60. let 19. století začaly být jeho hry hrány v kamenných divadlech (Prozatímní divadlo, Národní divadlo). Pokus o vedení vlastního divadla skončil po dvouletém působení v roce 1875 krachem a následnou těžkou nemocí. Posledních několik let se živil prakticky výhradně psaním. Zemřel ve věku 35 let.\n\nZa svůj život napsal desítky divadelních her a hříček, románů, povídek i faktografických knih.\n\nStručný výběr:\n\n"}
{"id": "186554", "url": "https://cs.wikipedia.org/wiki?curid=186554", "title": "Nikaragujská córdoba", "text": "Nikaragujská córdoba\n\nNikaragujská córdoba (množné číslo \"córdobas\") je zákonným platidlem středoamerického státu Nikaragua od roku 1912. Dílčí jednotka (setina) má jméno „centavo“. Mezinárodní ISO 4217 kód córdoby je NIO. Název \"córdoba\" dal nikaragujské měně Francisco Hernández de Córdoba.\n\n\n\n\n"}
{"id": "186556", "url": "https://cs.wikipedia.org/wiki?curid=186556", "title": "Themistoklés", "text": "Themistoklés\n\nThemistoklés (524 př. n. l. – 459 př. n. l. v Magnésii) byl vůdcem Athén v době řecko-perských válek, který prosadil vybudování námořnictva na obranu před perskou hrozbou. V duchu této politiky se mu podařilo přesvědčit Athéňany k vynaložení přebytků z těžby laurijských stříbrných dolů k výstavbě nových lodí. Výsledkem toho bylo rozšíření athénské flotily ze 70 na 200 lodí.\n\nThemistoklés byl synem Neokla, nepříliš významného athénského občana zastávajícího umírněné postoje. Jeho matka pocházela z Kárie nebo Thrákie. Podle Thúkýdida, sice Themistoklés postrádal řádné vzdělání, přesto však prokazoval podivuhodné analytické schopnosti dokonce i v situacích, jež si žádaly rychlá rozhodnutí. Plútarchos připomínal Themistoklovu nezměrnou touhu po moci a ochotu využít jakéhokoli prostředku k dosažení osobní a národní proslulosti. V tomto směru je dobře patrný především vzájemný rozdíl mezi ním a jeho 'spravedlivým' soupeřem Aristeidem. O jeho mládí toho není mnoho známo, ale hodně autorů se zmiňuje o tom, že v dětství s ním bylo zacházeno velmi hanebně a jeho otec se k němu dokonce odmítal hlásit jako k svému synovi. V hodnosti stratéga se v roce 490 př. n. l. zúčastnil bitvy u Marathónu. Říká se, že prý velmi žárlil na Miltiadův úspěch, přičemž měl prý neustále opakovat: „Miltiadovo vítězství mi nedává spát.“\n\nMiltiadova smrt uvolnila prostor k politickému vzestupu Aristeida a Themistokla. Jejich soupeření skončilo teprve v roce 483 nebo 482 př. n. l. ostrakizací Aristeida, což bylo z velké části důsledkem skutečnosti, že Aristeidés odporoval Themistoklově politice námořní expanze. Ta se nakonec ukázala být klíčovou pro další existenci athénské a vlastně i řecké nezávislosti. Athény čelily v těchto letech námořní moci Aigíny, zatímco na obzoru se již rýsovalo nebezpečí nové perské invaze. Themistoklés proto přiměl své spoluobčany, aby nechali vybudovat 200 triér z peněz z nově objeveného bohatého ložiska stříbra v Lauriu, a aby dokončili práce na opevnění přístavu Pireus na místo dosud používaného otevřeného kotviště ve Faléru.\n\nThemistoklés měl prý v letech 483 až 482 př. n. l. (tedy v době, kdy byl spuštěn program výstavby námořnictva) zastávat úřad archonta. Dionýsios z Halikarnassu však datuje jeho archontát o deset let dříve, což se jeví jako pravděpodobnější, neboť v roce 487 př. n. l. ztratila tato funkce mnoho ze své důležitosti kvůli zavedení volby losem. Šance, že v oné uváděné době padl los právě na Themistokla, je tudíž nepatrná. Každopádně, krátce před zahájením Xerxovy invaze byl Themistoklés zřejmě nejvlivnějším politikem Athén a možná i celého Řecka. Ačkoliv řecké flotile formálně velel Sparťan Eurybiadés, ve skutečnosti to ale byl Themistoklés, kdo vedl Helény v nerozhodné bitvě u mysu Artemísion. Velení v bitvě u Salamíny (480 př. n. l.) si vynutil hrozbou, že jinak odvede Athéňany na západ, kde si najdou nový domov. Následně zdánlivě zrádnou zprávou určenou Xerxovi vylákal perské loďstvo do úzkého průlivu mezi ostrovem Salamínou a pevninou a tam ho poté zničil.\n\nAthéňané se nyní mohli pustit do obnovy svého vypáleného města. Sparťané, kteří se obávali athénského vzestupu, proti tomu protestovali a nadále prosazovali svůj původní plán ústupu na Isthmos, kde by mohli útočníky odrazit. Themistoklés ale získal diplomatickými vytáčkami a zdržováním dost času k dokončení opevňovacích prací tak, aby hradby byly udržitelné. Rovněž uskutečnil svůj originální záměr přestavby Pireu ve skutečný přístav a pevnost Athén. Athény se díky tomu staly nejskvělejším obchodním centrem v Řecku, což ve svém důsledku, společně s Themistoklovým odpuštěním daní metoikům (cizincům), přimělo mnoho zahraničních obchodníků k usídlení v Athénách.\n\nPo odvrácení nebezpečí perské invaze byly spory mezi Themistoklem a Aristeidem, jenž vedl athénské hoplíty v bitvě u Platají v roce 479 př. n. l., alespoň zdánlivě urovnány. Themistoklés však brzy po vítězství začal ztrácet důvěru athénských občanů, částečně kvůli své aroganci (říká se, že si dal u svého vlastního domu postavit svatyni Artemidy Aristobulé [„dobré rádkyně“]) a také kvůli obviněním z přijetí úplatků. Diodóros Sicilský a Plútarchos se v této souvislosti zmiňují o žalobách vznesených proti němu. Někdy mezi léty 476 a 471 př. n. l. byl Themistoklés ostrakizován. Nejprve se uchýlil do Argu, avšak Sparťané ho obvinili ze zrádného spolčení s Peršany, načež uprchl na Kerkýru a odtud ke králi Molossů, Admetovi. Nakonec odešel do Malé Asie ovládané Peršany. Poté byl v Athénách prohlášen zrádcem a jeho majetek byl zkonfiskován. Jeho přátelům se z něho podařilo zachránit jen menší část.\n\nArtaxerxés I., Xerxův nástupce, nabídl Themistoklovi, vítězi bitvy u Salamíny, azyl. Themistoklés, vyhnaný z Řecka, byl Peršany vřele přijat a bylo mu povoleno usadit se ve městě Magnésia nad Maiandrem. Peršané ho zde a v několika dalších obcích (Myos a Lampsakos) ustavili vládcem a důchody těchto měst (50 talentů ročně) mu byly dány zcela k dispozici. V Magnésii strávil Themistoklés poslední roky svého života a ve věku šedesáti pěti let zde nakonec zřejmě v důsledku nemoci zemřel, ačkoliv Thúkydidés tvrdí, že možná požil jed, neboť prý nedokázal splnit slib, který dal perskému králi. Jeho kosti byly zřejmě tajně přepraveny do Attiky. Obyvatelé Magnésie ho uctívali jako boha, jak lze alespoň soudit podle nalezených mincí, na nichž je vyobrazován s paterou v ruce a se zabitým býkem ležícím u jeho nohou (odtud tedy asi pochází legenda, že zemřel po vypití býčí krve).\n\nI přes svůj nedůstojný konec a fakt, že stěží mohl nabýt tak ohromné jmění, pokud by čestně vykonával veřejné úřady, jež zastával, není nejmenších pochyb o jeho nesporné zásluze na zachování svobody Athén a Řecka. Themistoklés vybudoval athénskou flotilu, čímž položil základní kámen ke vzniku délského námořního spolku, který se později proměnil ve skutečnou athénskou říši.\n\n\n\n"}
{"id": "186560", "url": "https://cs.wikipedia.org/wiki?curid=186560", "title": "Jakub Arminius", "text": "Jakub Arminius\n\nJakub Arminius (nizozemsky Jacob Hermanszoon; 10. října 1560, Oudewater – 19. října 1609, Leiden) byl holandský protestantský teolog, profesor teologie na Leidenské univerzitě a zakladatel arminianismu.\n\nJakub Arminius, vlastním jménem Jacob Hermanszoon, se narodil v roce 1560 v Oudewateru blízko Utrechtu. Po tragickém mládí, kdy otce ztratil brzy po narození a zbytek rodiny v patnácti, šel sponzorován přáteli studovat do Utrechtu a později na leidenskou a ženevskou univerzitu. \n\nV Leidenu studoval od roku 1574 do roku 1582. Ve škole převládaly názory přiklánějící se k sakramentalismu a pietismu. Osobnosti jako Lambertus Danaeus, Johannes Drusius, Guillaume Feuguereius a Johann Kolmann v něm zaseli myšlenky, z kterých později vyrostla teologie konkurující teologii Kalvínově. \n\nOd roku 1582 Arminius, financovaný amsterdamskými obchodníky, studoval v Ženevě u Theodora Bezy, Kalvínova následovníka, který byl v té době mezi reformátory velmi vážený.Roku 1588 byl ordinovaný za kazatele v Amsterdamu, kde kázal v „starém sboru“, který hrál v církevním životě města důležitou roli. V roce 1590 si vzal za manželku Lijsbet Reael, pocházející z aristokratické rodiny. Tento svazek ještě zvýšil jeho vliv na mocné obchodníky a představitele města. V roce 1603 získal doktorát na univerzitě, kde se jeho studium teologie vlastně začalo, v Leidenu. Tam pak také působil jako kazatel, učitel teologie a dokonce jako rektor univerzity. \n\n19. října 1609 zemřel Jakub Arminius přirozenou smrtí ve věku 49 roků.\n\nJeho názory jsou jasně vyloženy v jeho „Vyhlášení stanovisek“ (1608):\nExistují čtyři Boží výnosy:\n\nArmniniovo vlastní učení bylo zformulováno až po jeho smrti. \nV roce 1610 bylo vydáno dílo 46 arminiánských kazatelů „Remonstrace“ (protest). Jeho jádro tvoří pět výroků o spáse: \n\nArminiovo učení tak vytvořilo jakousi protiváhu kalvinismu.\n"}
{"id": "186563", "url": "https://cs.wikipedia.org/wiki?curid=186563", "title": "Krov", "text": "Krov\n\nKrov je nosná konstrukce střechy. Účelem krovu je přenášení zatížení od vlastní tíhy, skladby střešního pláště (záklop, laťování, izolační vrstvy, střešní krytina), sněhu, větru a případných dalších užitných zatížení, do svislých nosných konstrukcí stavby.\n\nKrovy dělíme buď podle použitého materiálu (dřevěné, kovové, kombinované) nebo podle způsobu podepření krokví.\n\nV moderní architektuře se setkáváme s krovy z oceli a někdy též železobetonu; tradičně se však jedná o dřevěnou tesařskou konstrukci. V různých historických dobách a geografických oblastech se vyvinuly rozmanité soustavy krovů.\n\nV českém prostředí je nejrozšířenější soustava vaznicová. V dřívějších dobách se hojně používaly krovy hambalkové a věšadlové, dnes se je domech s malým rozpětím střech (do 6 metrů) nejčastější zjednodušený krov krokvový. Známá je též soustava vlašská, používaná na nízkých střechách. Na střechách štíhlých, například věžích, se používá soustava věžová.\n\nProvedení krovu závisí především na velikosti stavby, rozpětí, sklonu a tvaru střechy, účelu využití budovy a prostředí.\n\nKrov zatěžuje podpůrnou konstrukci ve svislém směru. Vodorovné síly se proto zachycují prostřednictvím vodorovných příčných prvků (vazných trámů, kleštin a táhel).\n\nStřešní konstrukce musí být dostatečně tuhá v podélném i příčném směru; tomuto účelu slouží zavětrování.\n\nPři stavbě krovu je třeba vzít v úvahu využití půdního prostoru (podkroví). V současné době je obvyklé obytné využívání podkroví, takže krov se konstruuje tak, aby umožňoval bezproblémový pohyb v podkroví. V současnosti používané krovy jsou proto jednodušší než krovy starší, u nichž bývá běžné, že půda je částečně neprůchozí.\n\nKrov se skládá z řady prvků vodorovných, svislých a šikmých. Části krovu se dělí na podélné a příčné. V nejběžnější vaznicové soustavě jsou příčnými prvky vazby; podélnými prvky jsou vaznice.\n\nVazba je příčný profil krovu. Vazby se dělí na plné a jalové. Plná vazba je taková, která nese ostatní části krovu. Jalová vazba je taková, která obsahuje jen nesené části krovu, tj. krokve. Historicky se jalová vazba vyvinula později jako opatření k úspoře stavebního materiálu a odlehčení celého krovu.\n\nPlné vazby se rozmisťují ve vzdálenosti 4–5 metrů od sebe; používají se zpravidla též na nároží a v úžlabí. Jalové vazby se rozmisťují v pokud možno pravidelných rozestupech mezi nimi každých 90–120 cm.\n\nV nejběžnější vaznicové soustavě se plná vazba skládá z páru krokví, výztužného prvku (hambalku nebo kleštin) a podpůrného prvku (sloupku, vzpěry, pilíře, zděného štítu). Jalová vazba je složena pouze z krokví.\n\nVaznice je vodorovný trám, probíhající krovem podélně a podpírající krokve. Vaznice je uložena na plných vazbách. Vaznice může být umístěna buď v hřebeni střechy (hřebenová), při jejím úpatí (pozednice) nebo přibližně ve dvou třetinách výšky krovu (středová). Hřebenové a středové vaznice se kladou na výšku kvůli vyšší náchylnosti na průhyb; pozednice naplocho.\nVaznice nesou krokve.\n\nKrokev je šikmý prvek krovu, nesoucí střešní latě, na nichž je upevněna střešní krytina. Krokve tvoří vazby; vazba složená pouze z krokví se nazývá jalová.\n\nV nejběžnější vaznicové soustavě krovů jsou krokve postaveny v příčném směru, tj. kolmo na vaznice. V soustavě vlašské jsou naopak krokve uloženy podélně a podepřeny příčnými vazníky.\n\nVazný trám (dříve též vazník) je příčný vodorovný prvek krovu. Jde o hlavní nosník krovu, na kterém spočívají všechny ostatní prvky. V moderních krovech v domech, kde se předpokládá obytné využití podkroví, se uplatňují vazby bez vazného trámu. Jde o tzv. krokevní krovy, kde funkci vazného trámu (zachycení vodorovných sil) musí převzít patřičně dimenzovaná konstrukce stropu nebo obvodových zdí.\n\nHambalek je vodorovný trám spojující dvě protilehlé krokve v hambalkové soustavě krovu. Vkládá se mezi krokve v takové výšce, aby se pod ním mohlo procházet (200 cm a více). Dělí krokve v poměru 2 : 1 a jeho délka nesmí překročit 3,5 m.\n\nPárové vodorovné prvky ztužující pár krokví ve výšce hambalku; provádí se většinou ze dvou prken připevněných ke krokvím ze stran.\n\nSvislý trám, jenž v plné vazbě podpírá vaznici.\n\nSvislý prvek, který v krovech větších rozpětí pomáhá odlehčit vazný trám, který nelze opřít o středovou stěnu budovy. Věšákem je vazný trám „zavěšen“ na hambalku.\n\nZavětrování slouží ke ztužení (zpevnění) krovu zejména v podélném směru. Provádí v plných vazbách krátkými trámky (pásky) šikmo rozepřenými mezi sloupky a vaznice.\n\nNemá jalové vazby; všechny vazby mají hambalek nebo kleštiny; nepoužívá vazný trám ani sloupky. Výhodný u obytného využití podkroví; ze statických důvodů se nedoporučuje použít pro rozpětí větší než 10 metrů. Tuto hodnotu lze ale i zvětšit, je ale nutné staticky spočítat (nadimenzovat) velikost jednotlivých prvků krovu. Dnes je v českém stavebnictví nejrozšířenější u rodinných domků.\n\nStojatá stolice je nejběžnější krov starých českých staveb, kde v plných vazbách jsou svislé sloupky (jeden až tři podle rozpětí střechy). Umožňuje zastřešit až 16 metrů široké budovy. Dnes používaný jen pokud je to ze statického řešení nezbytné. Obvykle se ale používají jednodušší typy stolic, velmi často pouze šroubované, bez obvyklých a typických tesařských spojů, které byly nahrazeny moderními spojovacími materiály.\n\nDnes již málo používaný typ stolice, zejména k náročnosti na zpracování. Lze ji použít místo stojaté stolice, a to zejména díky „položení“ sloupků, díky kterému je docíleno zvětšení prostoru mezi sloupky.\n\nVýhodou ležaté stolice je přenesení zatížení blíže k nosné zdi, čímž dochází k menšímu namáhání vazního trámu a snížení možnosti průhybu. Díky tomu, že vaznice ale ve většině případů zůstává orientována kolmo (kvůli zachování nejlepších statických vlastností), je vzájemné spojení sloupku, vaznice a pásků řemeslně náročné, a proto tento typ konstrukce ustupuje do pozadí.\n\nPříhradový vazník je moderní tesařská konstrukce, složená z horního a dolního pásu, které jsou pospojovány svislicemi a příčkami. Jejich velkou výhodou je možnost snadné prefabrikace, a tím zkrácený čas montáže na stavbě. Provádí se zpravidla z prken a jednotlivé prvky se spojují zpravidla hřebíky či lepením. Používají se též plechové styčníkové desky, jimiž se vazníky spojují strojním lisováním. Další možností je použití spojovacích desek a konvexních hřebíků.\n\nPříhradové vazníky se většinou používají na střechách mírného sklonu bez půdních prostor. Obvykle jsou trojúhelníkového tvaru, ale v zásadě jejich tvar není ničím omezen. Pomocí příhradových vazníků z lepených dřevěných nebo dřevoštěpkových profilů lze řešit i střechy velmi velkého rozpětí (v řádu desítek metrů).\n\n"}
{"id": "186564", "url": "https://cs.wikipedia.org/wiki?curid=186564", "title": "Krokev", "text": "Krokev\n\nKrokev je šikmý prvek krovu, nesoucí střešní latě, na nichž je upevněna střešní krytina. Krokve tvoří vazby; vazba složená pouze z krokví se nazývá jalová.\n\nV nejběžnější vaznicové soustavě krovů jsou krokve postaveny v příčném směru, tj. kolmo na vaznice. V soustavě vlašské jsou naopak krokve uloženy podélně a podepřeny příčnými výztuhami.\n\n"}
{"id": "186568", "url": "https://cs.wikipedia.org/wiki?curid=186568", "title": "Vaznice", "text": "Vaznice\n\nPojmem vaznice se ve stavitelství a tesařství označuje vodorovný trám, probíhající krovem podélně a podpírající krokve. Vaznice je uložena na plných vazbách. \n\nVaznice může být umístěna buď v hřebeni střechy (hřebenová), při jejím úpatí (pozednice) nebo přibližně ve dvou třetinách výšky krovu (středová, mezilehlá). Hřebenové a středové vaznice se kladou na výšku kvůli vyšší náchylnosti na průhyb; pozednice naplocho. Vaznice nesou krokve.\n\nSlovo vaznice by se nemělo zaměňovat za \"vazník\" nebo \"vazný trám\", které označují zcela odlišnou část krovu.\n\n"}
{"id": "186569", "url": "https://cs.wikipedia.org/wiki?curid=186569", "title": "Ondřej Zelinka", "text": "Ondřej Zelinka\n\nJUDr. Ondřej Zelinka, v německojazyčných pramenech Andreas Zelinka (23. února 1802, Vyškov – 21. listopadu 1868, Vídeň) byl doktor práv a politik, který roku 1861 nastoupil úřad starosty města Vídeň. V této funkci setrval 7 let do své smrti roku 1868.\n\nNarodil se ve Vyškově otci Vrchnímu Ondřeji Zelinkovi jako třetí nejmladší syn ze sedmi dětí. Když mu bylo 8 let umřel mu otec a on finančně zajištěný odešel do Brna k příbuzným. V Brně studoval gymnázium a zde dokončil i studia filosofická. Roku 1821 odešel na vídeňskou univerzitu kde absolvoval 4 roky studia práv. Roku 1829 vstoupil do advokátní praxe už jako doktor práv. Zde se jako koncipient seznámil s tehdejším prezidentem nejvyššího soudního dvora hrabětem Ludvíkem Taaffem. Na upozornění hraběte se stává justiciářem několika panství u Vídně. Při choleře ve Vídni roku 1831 se stal zdravotním komisařem. Rok na to je jmenován advokátem a zakrátko notářem. Roku 1843 se stal ředitelem Severní dráhy. V roce 1848 vstoupil do politiky jako člen městské rady. Nato se roku 1851 stal místostarostou a poté starostou města Vídeň. Ač nebyl ze začátku moc oblíbený, získal uznání vysoké byrokracie. Roku 1864 vážně onemocněl. Zemřel 21. listopadu 1868.\n\n\n"}
{"id": "186570", "url": "https://cs.wikipedia.org/wiki?curid=186570", "title": "Plná vazba", "text": "Plná vazba\n\nPlná vazba je pojem používaný ve stavebnictví a tesařství. Jedná se o příčný profil krovu, který nese ostatní části krovu. \n\nPlná vazba má tvar trojúhelníku a je tvořena vazným trámem a dvojicí krokví. Tato základní konstrukce je, kromě velmi malých krovů, vždy podpírána ještě dalšími nosnými prvky krovu, sloupky, zavětrovacími pásky, ondřejskými kříži, atp. Tyto prvky často vytváří nosnou konstrukci probíhající kolmo na jednotlivé vazby. Může jít o věšadlovou konstrukcí, stojatou či ležatou stolicí nebo soustavu těchto stolic, atd. Vazba je prakticky vždy vybavena alespoň jedním hambalkem (případně kleštinami).\n\nV průběhu baroka a hlavně klasicismu se rozšířilo použití tzv. jalových vazeb. V takovém případě se plné vazby v krovu rozmisťují ve vzdálenosti 4-5 metrů od sebe a kromě toho i na namáhaných místech (nároží, úžlabí, atp). \n\nV moderních krovech zpravidla není použit vazný trám.\n\n"}
{"id": "186571", "url": "https://cs.wikipedia.org/wiki?curid=186571", "title": "Olgoj chorchoj", "text": "Olgoj chorchoj\n\nOlgoj chorchoj (mongolsky олгой хорхой; olgoj = červovitý přívěsek, chorchoj = červ) je mytický písečný červ, jehož výskyt se často situuje do jižní části asijské poušti Gobi. Existence tohoto tvora nebyla dokázána (2019).\n\nAč existují svědectví několika očitých svědků a mnoho legend o tomto pouštním červu, jeho existence je velmi pochybná.\n\nŽádný z vědců tohoto mytického tvora nikdy neviděl, ale víra v něj je mezi Mongoly silná a někteří jsou přesvědčeni, že se nejedná o zvíře, ale o nadpřirozenou bytost, a tak se bojí jeho jméno jen vyslovit. Svědectví jsou údajně téměř shodná, tudíž nelze možnost existence zcela jednoznačně popřít.\n\nÚdajně jsou známy situace, kde pastevci vyprávějí o svém setkání s olgojem. Jeden takový příběh popisuje muže, který jednou vstoupil do jurty a viděl tam na zemi ležet olgoje, tak rychle popadl ocelový kotlík na čaj, který se nachází ve většině jurt, olgoje jím přikryl a rychle vytáhl ven před jurtu. Kotlík ovšem téměř okamžitě zežloutl a jevil známky jako po leptání kyselinou. Ostatně údajně všechny věci, které přišly do přímého kontaktu s olgojem, žloutnou kvůli působení silného jedu, který je pravděpodobně takového složení, že dokáže leptat i kov. Díky tomuto jevu se v mnoha textech o olgoji objevují informace o tom, že jej přitahuje žlutá barva, ale je to jenom domněnka.\n\nPátrat se po olgojovi vydala v roce 1990 česká výprava, v červnu 1991 v časopise Fate publikoval Ivan Mackerle článek, kde tvrdí, že olgoj zabíjí elektrickým proudem.\n\nNěkteří zoologové si myslí, že by se mohlo jednat o jeden z druhů z čeledi scinkovitých – někteří z nich jsou jen málo podobní plazům, např. australský scink uťatý, jehož hlava i ocas jsou jen málo rozeznatelné od těla. Ovšem \"scinci\" mají bez výjimky nožky, zatímco všechna svědectví o olgojovi poukazují na tělo bez končetin.\n\nBývá popisován jako hladký živočich připomínající přerostlou žížalu nebo také tlusté střevo naplněné krví. Dosahuje údajně délky 0,5 až 1,5 metru. Někteří pro popis jeho zevnějšku používají také výraz „šiška salámu“. Dle výpovědí dokáže člověka usmrtit na vzdálenost až šesti metrů. Při útoku se jeho narůžovělá barva změní v rudou, jeho přední část těla se vztyčí a celkově velmi ztmavne.\n\nMá se objevovat jen v červnu a červenci, nejteplejším období roku, kdy se zahrabává do písku nebo zalézá do děr. Při pohybu se neplazí dopředu, ale koulí se do strany, jakoby zametal, a zanechává tak charakteristickou stopu.\n\nJedna verze tvrdí, že olgoj používá pro útok elektřinu, kterou generuje ve svém těle, a poté pomocí výboje zasáhne svůj cíl. Druhá verze spočívá v tom, že olgoj má na svém těle vak, nebo lépe bublinu, kterou v případě potřeby naplní jedem, který vytváří pomocí složek své potravy, a rychlým smrštěním bubliny naplněné jedem dojde k jejímu protržení a vystříknutí jedu na cíl. Složení jedu má být dostatečně silné na to, aby zabilo dospělého člověka po několika sekundách kontaktu s pokožkou.\n\n\n\n\n"}
{"id": "186572", "url": "https://cs.wikipedia.org/wiki?curid=186572", "title": "Jalová vazba", "text": "Jalová vazba\n\nJalová vazba je pojem používaný ve stavebnictví a tesařství. Jedná se o příčný profil krovu, který obsahuje jen nesené části krovu, tj. krokve. \n\nPodobně jako plná vazba podpírá prostřednictvím krokví váhu střešní krytiny. \n\nHistoricky se jalová vazba vyvinula později než vazba plná jako opatření k úspoře stavebního materiálu a odlehčení celého krovu. vazné trámy a další prvky plné vazby zde musí být nahrazeny jinou konstrukcí, například soustavou krátkých trámků zvaných krátčata začepovaných do trámů souběžných s pozednicemi, zvanými výměna.\n\nJalové vazby se ve střešní konstrukci rozmisťují v pokud možno pravidelných rozestupech mezi plnými vazbami zpravidla v poměru 1/2 nebo 1/3.\n\nV moderních krokvových krovech se jalové vazby nevyskytují.\n\n"}
{"id": "186574", "url": "https://cs.wikipedia.org/wiki?curid=186574", "title": "Hambalek", "text": "Hambalek\n\nHambalek je pojem používaný ve stavitelství a tesařství pro jednu ze součástí střešní konstrukce neboli krovu. \n\nHambalek je vodorovný trám spojující dvě protilehlé krokve v hambalkové soustavě krovu. Vkládá se mezi krokve v takové výšce, aby se pod ním mohlo procházet (200 cm a více). V případě velkých krovů může být použito několik hambalků nad sebou.\n\nHambalková soustava byla v Česku nejrozšířenějším typem krovů až do 18. století, od 19. století (zejména od 2. poloviny 19. století) je postupně vytlačována krovy vaznicovými.\n\nRegionální variantou názvu je též \"hambálek\". Pojem hambalka \"(pomnožné)\" někdy označuje odkládací prostor zpravidla trojúhelníkového profilu v nejsvrchnější části podkroví, mezi stropním podhledem a hřebenem střechy.\n\n"}
{"id": "186576", "url": "https://cs.wikipedia.org/wiki?curid=186576", "title": "Arminianismus", "text": "Arminianismus\n\nArminianismus je teologický směr zdůrazňující v soteriologii lidskou svobodu a zodpovědnost, který vznikl v řadách nizozemských umírněných kalvinistů na základě myšlenek Jakuba Arminia (Hermandszoona) na přelomu 16. a 17. století. Arminius vystoupil proti kalvinistickým názorům o předurčení. Zdůrazňoval, že spasení je darem, že ho Bůh nabízí každému a že záleží na postoji člověka, zda ho přijme a získá věčný život. Tak člověk obdarovaný svobodnou vůlí rozhoduje o svém osudu i věčnosti. Ortodoxní kalvinistické názory zastávali proti arminiánům gomaristé (podle Francisca Gomara).\n\nVzniklá polemika se vyostřila ještě více po Arminianově smrti v roce 1609, kdy povstala řada arminiánů. Vystoupili s protesty a žádali uznání pravdivosti svých názorů, které zformulovali do pěti bodů \"Remonstrace\", v nichž zdůrazňovali lidskou svobodu:\nArminiáni byli odmítnuti synodem v Dordrechtu (1618–1619). Významným představitelem arminianismu byl právník Hugo Grotius a Johan van Oldenbarnevelt.\n"}
{"id": "186577", "url": "https://cs.wikipedia.org/wiki?curid=186577", "title": "Pozednice", "text": "Pozednice\n\nPozednice je ve stavitelství a tesařství vodorovný trám, probíhající podélně krovem (nosnou konstrukcí střechy). \n\nPozednice je pevně spojena s nosnou zdí budovy, která, přesahuje-li strop přízemí, nazývá se \"nadezdívka\". Pozednice podpírá krokve. V moderních krokvových krovech na pozednicích spočívá celá váha krokví, tedy příčných vazeb. \n\nPozednice je v podstatě druh vaznice. Protože je uložena na nosné zdi budovy, ukládá se zpravidla naplocho. Oproti tomu vaznice mezilehlé (též středové) či hřebenové jsou uloženy na výšku kvůli zmenšení průhybu. \n\nSamotná pozednice je namáhána na kroucení podle své podélné osy a na ohyb ve vodorovné rovině, proto se ukládá „na plocho“. Je třeba, aby byla dobře ukotvena.\n\n"}
{"id": "186578", "url": "https://cs.wikipedia.org/wiki?curid=186578", "title": "Vazný trám", "text": "Vazný trám\n\nPojem vazný trám (dříve též \"vazník\") ve stavebnictví a tesařství označuje hlavní nosník krovu (tj. nosné konstrukce střechy). \n\nJedná se o příčný vodorovný trám, na kterém zpravidla spočívá váha všech ostatních částí střechy. Vazné trámy tvoří součást plných vazeb ve starších typech krovů, jež jsou střídány tzv. jalovými vazbami, v nichž vazné trámy chybějí. Vazný trám musí být těchto vazbách nahrazen jinou konstrukcí, například soustavou krátkých trámků zvaných krátčata začepovaných do trámů souběžných s pozednicemi, zvanými výměna. Vazný trám rovněž zajišťuje stabilitu budovy tím, že k sobě \"svazuje\" podélné stěny domu a zabraňuje tak tomu, aby se působením tíhy krovu tyto stěny vyklonily a případně zřítily.\n\nVazník se skládá ze tří hlavních částí, ty nazýváme horní a dolní pas, svislice a diagonály. Tyto části musejí být pevně spojeny kovovými deskami, aby vznikly bytelné dřevěné krovy. Nejčastějším typem je sedlový neboli trojúhelníkový vazník.\n\nV moderních krovech v domech, kde se předpokládá obytné využití podkroví, se uplatňují vazby bez vazného trámu. Jedná se o tzv. krokevní krovy. Ztužující funkci vazného trámu u takových budov přebírá železobetonový věnec a stropní konstrukce. \n\nVýraz vazný trám by se neměl zaměňovat s pojmem \"vaznice\", který označuje zcela jinou součást krovu s jinou funkcí.\n\n\n"}
{"id": "186586", "url": "https://cs.wikipedia.org/wiki?curid=186586", "title": "Pion", "text": "Pion\n\nPion (též meson π) je v částicové fyzice nejlehčí meson. Existují tři piony: neutrální π a elektricky nabité π a π. π je složen z kvarku u a antikvarku d, π z kvarku d a antikvarku u a π ze superpozice kvantových stavů uu a dd.\n\nV roce 1933–1934 vědec Hideki Jukawa vyšel z teorie relativity a kvantové teorie a popsal jadernou interakci jako výměnu částic dosud neznámého typu (mezonů, jež dostaly jméno piony) mezi protony a neutrony. Z velikosti jádra Jukawa odvodil, že hmotnost těchto hypotetických částic (pionů) musí být přibližně dvousetnásobek hmotnosti elektronu. Jukawovy závěry představují počátek mezonových teorií jaderných sil. Poté v roce 1947 byl v kosmickém záření objeven mezon, který interagoval silně. Ukázalo se, že tentokrát skutečně jde o pion – částici s vlastnostmi, jaké zhruba předpověděl Jukawa. Průlom se stal o rok později, kdy na synchrocyklotronu v Berkeley byly poprvé uměle (při srážce jiných částic) vytvořeny piony.\n\nEnrico Fermi a C. N. Yang přišli s hypotézou, že pion je složená částice tvořená kvarkem a antikvarkem. Představa, že by elementární částice mohla být složená, byla v době svého vzniku velmi radikální.\n\nSovětští vědci bratři Alichanovi postavili v roce 1942 na hoře Alagez v Arménii měřící přístroj s magnetem o hmotnosti 46 tun na měření kosmického záření a naměřili jím různé negativní i pozitivní částice o hmotě od 110 – 25 000 m (hmotnosti elektronu) s poločasem rozpadu několik mikrosekund. Patrně se jednalo také o piony a miony. Bratři Alichanovi již rozpoznali, že piony se rozpadají na další – jiné částice, avšak nazvali tehdy tyto jimi naměřené částice varitrony (domnívali se, že jde o částice s proměnlivou hmotností). Závěry jejich měření se tehdy mírně rozešly s Jukawovými předpověďmi.\n\nPí mezony. Mezony tvořené kvarky první generace (d, u) mající nulový spin. V přírodě se vyskytují tři piony – kladně nabitý, záporně nabitý a s nulovým nábojem. Podléhají silné interakci a proto patří mezi hadrony.\n"}
{"id": "186593", "url": "https://cs.wikipedia.org/wiki?curid=186593", "title": "Trindade a Martim Vaz", "text": "Trindade a Martim Vaz\n\nTrindade a Martim Vaz (portugalsky \"Trindade e Martim Vaz\") je celý název malého souostroví sopečného původu. Nachází se v jižní části Atlantiku asi 715 kilometrů východně od města Vitória na brazilském pobřeží. Ostrovy jsou pod správou Brazílie; jako správní část státu Espírito Santo. Objevil je v roce 1502 Portugalec João da Nova. V roce 1700 navštívil ostrovy na své výzkumné cestě Edmund Halley. Souostroví není trvale obydleno, ale brazilské námořnictvo zde udržuje posádku 32 vojáků. Ostrovy jsou důležitým hnízdištěm karety obrovské.\nSouostroví o celkové rozloze 10,4 km² tvoří tyto ostrovy:\n\nO strategicky významné souostroví vedl dlouho spor Brazilci a Britové. V roce 1893 zde vyhlásil americký dobrodruh James Harden-Hickey nezávislé \"Knížectví Trinidad\" a sám se jmenoval jeho vojenským diktátorem. Nepodařilo se mu však na neúrodný ostrov nalákat žádné osadníky a v roce 1895 jej vyhnali Britové, kteří ostrov využívali jako stanici podmořského kabelu, nicméně o rok později předali Trindade do svrchovanosti Brazílie.\n\n"}
{"id": "186596", "url": "https://cs.wikipedia.org/wiki?curid=186596", "title": "Macourov", "text": "Macourov\n\nMacourov () je vesnice v okrese Havlíčkův Brod v Kraji Vysočina, dnes místní část obce Žižkovo Pole. Osada leží v údolí ve vzdálenosti 13 km od Havlíčkova Brodu a 7 km od Přibyslavi. Protéká tudy potok Bělá, který se při jižním okraji osady vlévá zprava do Borovského potoka, jehož tok proudí podél východního a jižního okraje Macourova.\n\nMacourov existuje od dob německé kolonizace ve 13. století. V nejstarších dokladech se uvádí jako \"Macerouwe\" (Macerova Niva, 1265). Dávno v minulosti bylo počeštěno Macourov.\n\nZakládání osad na statcích pánů z Lichtenburka řídil německobrodský rychtář Wernher. Mocný Smil z Lichtenburka ho učinil kmotrem svých synů a za jeho zásluhy věnoval jemu a jeho manželce Gutliebe 2. prosince 1265 ves Macourov bez poplatků a s právem dědičným. Podmínkou bylo, že on i jeho potomci budou ke každé pánově vojenské výpravě vysílat jednoho jezdce lehce ozbrojeného. Wernher s úspěchem doloval u Macourova stříbro a roku 1289 Jindřich, syn Smilův, odpustil svému kmotrovi povinnost vysílání jednoho muže s tím, že požadoval polovinu z výnosů dolů na statcích. Ložisko v Macourově se brzy vyčerpalo, roku 1303 byla štola opuštěna a právo kutací získalo těžařské bratrstvo, v jehož čele byl Jindřich, převor kláštera pohledského, a do majetku kláštera připadla i ves. Roku 1329 koupila ves Macourov Eliška, vdova po Hynkovi z přibyslavské větve Ronovců, za 21 kop pražských grošů s podmínkou, že po její smrti připadne ves opět klášteru. Až do poloviny 19. století patřil Macourov k pohledskému panství.\n\nV současné době má obec 30 obyvatel. Macourov má obecní vodovod, kabelovou televizi s možností internetu. V obci bohužel není žádná prodejna a občané jsou tak odkázáni především na dojíždění do Žižkova Pole, Havlíčkova Brodu, Přibyslavi a České Bělé.\n\nV obci je fungující občanské sdružení Macourovský svaz malé kopané, které pořádá ligu malé kopané. Vítězové ligy se účastní Mistrovství České republiky v malé kopané.\n\nKaplička, která jak píše název u vchodu, byla „vystavěna ke cti a chvále Boží l. p. 1924“ po první světové válce jako poděkování, že žádný z místních obyvatel z počtu 11 nebyl během první světové války zabit.\nV kapličce je sloužena každou první neděli v měsíci mše svatá v 7:00.\n\nV roce 1913 byla ve vsi umístěna socha svatého Václava.\n\n"}
{"id": "186599", "url": "https://cs.wikipedia.org/wiki?curid=186599", "title": "Pohlavní orgán", "text": "Pohlavní orgán\n\nPohlavní orgány jsou orgány mnohých organizmů sloužící k pohlavnímu rozmnožování.\n\nVšechny pohlavní orgány rostlin se společně nazývají generativní - viz generativní orgány. U zelených řas jsou to někdy jen samostatné buňky, ale u mnohých jiných nebo např. u mechorostů (\"Bryophyta\") jsou vyvinuta gametangia (samčí pelatky (antheridia) a samičí zárodečníky (archegonia).\n\nU krytosemenných rostlin jsou pohlavní orgány v květu a z něho se vyvíjejícím plodu. Na květech jsou tyčinky (samčí) a plodolisty (samičí). Pohlavní orgány semenných rostlin však již nejsou primárně gametangia, jsou to součásti sporofytu a až uvnitř nich je ukryt gametofyt s gametangii.\n\nPohlavní orgány (nebo také pohlavní ústrojí) živočichů - viz rozmnožovací soustava\n\n"}
{"id": "186601", "url": "https://cs.wikipedia.org/wiki?curid=186601", "title": "Pfalz D.XII", "text": "Pfalz D.XII\n\nPfalz D.XII byl německý jednomístný stíhací dvouplošník používaný během první světové války jednotkami Luftstreitkräfte. Jeho konstruktérem byl Rudolph Gehringer a vyráběl se u firmy Pfalz Flugzeugwerke. Obdobným letounem vycházejícím z D.XII byl výkonnější Pfalz D.XIV, který však do bojů \"Velké války\" nezasáhl.\n\nNa počátku roku 1918 dodal Idflieg německým leteckým výrobcům detailní zprávu o vlastnostech nepřátelských SPADů S.VII, kde upozornil především na pevnou konstrukci křídel. Firma Pfalz na základě toho přišla s několika modifikovanými stroji odvozenými z předchozího typu Pfalz D.III, které měly konstrukci křídel údajně převzatou od SPADů, nicméně ve skutečnosti měly jen stejný počet mezikřídelních vzpěr čímž podobnost končí. Z těchto prototypů nakonec vznikly stroje s označením D.XII a na rozdíl od D.III byly poháněny silnějším motorem Mercedes D.IIIaü o výkonu 180 k (134 kW). Při stavbě trupu nové stíhačky, stejně jako u jejího předchůdce, byla použita skořepinová konstrukce zvaná \"Wickelrumpf\" z plátů tenké překližky. Chladič na rozdíl od D.III nebyl tentokrát umístěn na horním křídle, ale po vzoru automobilových konstrukcí vpředu před motorem. První prototyp byl zalétán v březnu 1918 a vlastnosti letounu byly natolik dobré, že krátce nato Idflieg objednal prvních 50 strojů ještě před oficiálními testy.\n\nNěkolik prototypů bylo poté na přelomu května a června dopraveno k tehdy předepsaným zkouškám na letiště u Adlershof, kde se nový typ stíhačky podrobil srovnání s Fokkery D.VII. Vlastnosti letounu byly vyhovující, i když pouze Ernst Udet vyzdvihl jeho kvality nad vynikajícího Fokkera, nicméně jeho názor měl takovou váhu, že továrna Pfalz obdržela další objednávku. Oficiální test typu D.XII proběhl 19. června 1918.\n\nProblémy s chladičem, který na rozdíl od tehdy běžných \"voštinových\" konstrukcí používal vertikálně uložené trubky, ještě zapříčinily krátké zdržení první dodávky. Prvních 200 kusů mělo poněkud hranatější svislé ocasní plochy, všechny další již větší, pro letouny Pfalz typicky zakulacené.\n\nStroji D.XII byly od července roku 1918 vybaveny nejprve letky v Bavorsku. Mnoho jednotek používalo novou stíhačku ve smíšených letkách spolu s jinými typy letadel, ale některé jednotky v méně exponovaných oblastech používaly výhradně Pfalzy D.XII. Přestože byl tento typ považován za celkově vyspělejší než stárnoucí Albatrosy D.V nebo Pfalzy D.III, nezískal si nikdy takovou oblibu jako obratnější Fokkery D.VII. Poručík Rudolf Stark, velitel Jasty 35, ve své knize \"Křídla války\" píše:\n\nDíky svým pevným křídlům s tenkým profilem si D.XII po svém předchůdci D.III uchoval schopnost vyvinout vysokou rychlost ve střemhlavém letu. Podobně jako mnoho jiných stíhacích letounů tehdejší doby byl však náchylný k přetažení a pádu do vývrtky. Nadto tehdejší piloti neustále kritizovali jeho dlouhou vzletovou dráhu a jeho neobratnost ve vzduchu. Přistání bývalo rovněž obtížné, protože D.XII měl tendenci \"plavat\" nad zemí a podvozek nebyl příliš pevný. Pozemní personál zase neměl příliš v oblibě jeho lanové výztuhy křídel.\n\nVyrobilo se přibližně 750 až 800 kusů letadel, velká část z nich, asi 175 kusů, byla na konci války zabavena vítěznými Spojenci. Některé z nich se dostaly do USA a Kanady k prozkoumání, dva přebytečné stroje byly prodány společnosti Crawford Aeroplane & Supply Co. do Venice v Kalifornii. Tyto letouny, které také účinkovaly ve filmech Pekelní andělé (Hell's Angels) a Ranní hlídka (The Dawn Patrol, první film z r. 1930) jsou nyní vystaveny v expozicích National Air and Space Museum a Seattle Museum of Flight. Další dochované exempláře lze najít v Musée de l'Air v Paříži nebo v Australian War Memorial v australském městě Canberra.\n\nFirma Pfalz Flugzeugwerke také ještě během války vyrobila další typ D.XIV vycházející z D.XII. Byl poháněn podstatně silnějším motorem Benz Bz.IVü o výkonu 200 k (149 kW). Ke zvládnutí takového výkonu a současně vyšší hmotnosti měl nejnovější Pfalz větší rozpětí křídel a větší plochu svislých ocasních ploch. Několik prototypů bylo testováno při druhé soutěži o standardní stíhací letoun pro jednotky Luftstreitkräfte na letišti u Adlershof, avšak žádná objednávka se neuskutečnila. D.XIV nenabízel žádný podstatný pokrok v letových vlastnostech proti D.XII a motory Benz Bz.IV byly tehdy více potřebné pro průzkumné letouny.\n\n\n\n\n"}
{"id": "186603", "url": "https://cs.wikipedia.org/wiki?curid=186603", "title": "Takeši Kitano", "text": "Takeši Kitano\n\nTakeši Kitano (: , \"Kitano Takeši\"), pseudonym Beat Takeši (ビートたけし), (* 18. ledna 1947) je japonský filmový režisér, komik, herec, spisovatel, básník a malíř. Je uznáván nejen v Japonsku, ale i v zahraničí pro své charakteristické kinematografické dílo.\n\nJeho kriminální drama \"Ohňostroj\" (1997) vyhrálo Zlatého lva na filmovém festivalu v Benátkách, on sám v Benátkách dostal cenu za nejlepší režii filmu \"Samuraj\" (2003). Za \"Ohňostroj\" dostal i Evropskou filmovou cenu pro mimoevropský film. K jeho známým snímkům patří i mafiánská dramata \"Ukrutnost\" (2010) a \"Ve spárech yakuzy\" (2000) či komedie \"Achilles a želva\" (2008). Ve svých filmech většinou i hraje, nezřídka hlavní role, ale objevuje se i ve snímcích jiných režisérů, například v drsném thrilleru \"Battle Royale\" (2000) Kindži Fukasakua., nebo v dramatu \"Krev a kosti\" (2004) Jóiči Saie.\n\nZnám je jeho negativní vztah k Hollywoodu.\n\nSvůj pseudonym používá při všech svých aktivitách s výjimkou funkce režiséra.\n\nUváděl též zábavný soutěžní pořad Takešiho hrad, který v Česku vysílala TV Prima Cool.\n"}
{"id": "186605", "url": "https://cs.wikipedia.org/wiki?curid=186605", "title": "Hugo Grotius", "text": "Hugo Grotius\n\nHugo Grotius nebo Hugo de Groot (10. dubna 1583, Delft – 28. srpna 1645, Rostock) byl holandský právník, představitel školy přirozeného práva. Byl také filozof, křesťanský apologeta, dramatik, básník a jeden z prvních představitelů politické geografie.\n\nByl výjimečný člověk (číst uměl ve dvou letech a doktorát z práva získal v patnácti). V roce 1613 se stal radním v Rotterdamu, přijal arminianismus a po Arminiově smrti se stal vůdcem této křesťanské skupiny. Když se roku 1618 postavil proti oranžskému princi Mořici Nasavskému, byl na doživotí uvězněn. V roce 1620 se mu podařilo uprchnout k francouzskému dvoru a v letech 1634 – 1645 byl v Paříži švédským velvyslancem.\n\nV právních otázkách kritizoval humanisty, kterým vyčítal jmenovitě to, že vyzdvihovali dokonalost klasického římského práva a většinou mu připisovali až „úroveň nepsaného rozumu a spravedlnosti“ \"(scripta ratio et iustitia)\". Dokonalé a spravedlivé právo je možné podle Grotia odvodit jen z rozumu a lidské přirozenosti.\n\nVe své knize \"Mare Liberum\" (1609) se zabýval otázkou politického členění moře a zastával názor, že \"„širé moře patří všem.“\"\n\n\n"}
{"id": "186606", "url": "https://cs.wikipedia.org/wiki?curid=186606", "title": "Vlčtejn (hrad)", "text": "Vlčtejn (hrad)\n\nVlčtejn (též \"Vilštejn\" či \"Vildštejn\") je zřícenina hradu v obci Vlčtejn severozápadně od Blovic v okrese Plzeň-jih. Od roku 1963 je chráněn jako kulturní památka. \n\nKoncem 13. století byl majitelem hradu Holen z Vlčtejna, přívrženec Záviše z Falkenštejna. V první polovině 14. století byli majiteli již Rožmberkové, kteří původní dřevěný hrad přestavěli do dnešní podoby. Na hradě sídlil purkrabí, který spravoval rožmberský majetek. Roku 1421 hrad ovládl Jan Žižka při své cestě na Plzeňsko, purkrabím byl ustanoven Vilém Kostka z Postupic. Po bitvě u Lipan (1434) byl purkrabím Svojše ze Zahrádky. Ale už od roku 1446 byl majitelem hradu Bedřich z Donína, stoupenec poděbradské jednoty, a proto si Jiří z Poděbrad vybral hrad Vlčtejn pro schůzku se strakonickou jednotou, poraženou 4. června 1450 v bitvě u Rokycan. Na hradě se sešli 9. června a 11. června zde uzavřeli smlouvu známou jako vlčtejnská (či vildštejnská).\n\nVlčtejn koupil Jan Varlejch z Bubna (1514–1525) s městečkem Blovice, ale zároveň jako majitel vystupuje Jan z Roupova, který od Bedřicha z Donína koupil Spálené Poříčí a Žákavu. Syn Jana z Roupova Kryštof prodal Vlčtejn Janu Hradišťskému z Hořovic. Jeho dcera Markéta Karlova z Hořovic vlastnila i blízké Hradiště u Blovic a oba statky spojila. Manžel Markéty Karlovy z Hořovic, Petr Tobiáš Karel ze Svárova, hlasoval pro Fridricha Falckého jako českého krále, a proto po bitvě na Bílé Hoře mu byl hradišťánský statek zkonfiskován, ale pak byl vrácen jeho synům. Po jejich smrti získal statek Maxmilián Rudolf z Gutštejna, manžel zemřelé dcery Kryštofa Rudolfa. Nový majitel neměl potomky, a tak statky získala jeho vdova Polyxena Kateřina Vratislavová z Mitrovic, jež se znovu provdala za Jana Josefa z Újezda. Po vymření rodu získali Hradiště a Vlčtejn Krakovští z Krakova. Roku 1872 přešel majetek do držení rodu Pálffyů.\n\n\n\n"}
{"id": "186607", "url": "https://cs.wikipedia.org/wiki?curid=186607", "title": "Ussherova chronologie", "text": "Ussherova chronologie\n\nUssherova chronologie je chronologie historie světa ze 17. století, formulovaná anglikánským arcibiskupem z Armaghu (nyní leží v Severním Irsku), Jamesem Ussherem, který příslušným způsobem interpretoval text bible. Chronologie je někdy, a často uštěpačně, spojována s mladozemským kreacionismem, který tvrdí, že vesmír byl stvořen pouze před pár milénii.\n\nUssherova práce, spíše známá jako \"Annales veteris testamenti, a prima mundi origine deducti\" (\"Anály Starého zákona, vyvozené od prvopočátku světa\"), byla jeho příspěvkem k dlouholeté teologické debatě, týkající se stáří Země. To bylo již přes století hlavní starostí mnoha učenců.\n\nChronologie je někdy také nazývána Ussher-Lightfootovou chronologií, tudíž včetně jména Johna Lightfoota, který vydal podobnou chronologii v letech 1642 – 1644. Toto tedy ve skutečnosti chybné označení je založeno na Ussherově práci a ne na práci Lightfootově. Ussher odvodil, že první den stvoření začal za soumraku předcházejícího neděli 23. října roku 4004 př. n. l. podle proleptického Juliánského kalendáře, blízko podzimní rovnodennosti, zatímco Lihtfoot podobně vypočítal Stvoření také na soumrak poblíž bodu podzimní rovnodennosti, ale roku 3929 př. n. l.\n\nUssherem navrhované datum 4004 př. n. l. se drobně liší od odhadů Ctihodného Bedy (3952 př. n. l.) nebo Ussherova současníka, Scaligeriho (3949 př. n. l.). Ussherův specifický výběr počátečního roku mohl být ovlivněn široce rozšířenou vírou, že Země by měla trvat 6000 let (4000 let před narozením Krista a 2000 let poté), což odpovídá šesti dnům Stvoření na základě Bible - „jeden den s Pánem je jako tisíc let a tisíc let jako jeden den“ (2 Petr 3:8); tento pohled byl zcela opuštěn v roce 1997, šest tisíc let po roce 4004 př. n. l. Přesto někteří bibličtí učenci stejně jako určité množství evangelíků se vyslovuje pro písemný výklad bible o stáří Země 6000 let.\n\nChronologie Usshera a ostatních učenců, studujících Bibli, se lišily tak málo, protože používali podobnou metodologii výpočtu klíčových událostí v Bibli. Jejich úloha byla komplikována skutečností, že Bible byla během několika staletí kompilována z několika různých zdrojů, které se lišily verzemi a délkou chronologických mezer, znemožňujících výpočet pomocí jednoduchého součtu biblických věků a dat. Ve svém článku o Ussherově kalendáři James Barr (viz Reference) identifikoval tři odlišné periody, které musel Ussher řešit:\n\nPoužitím těchto metod, byl Ussher schopen stanovit neupravené datum Stvoření zhruba na rok 4000 př. n. l. Toto datum pak posunul na rok 4004 př. n. l., protože započítal chybu způsobenou Dionysiem Exiguusem, zakladatelem počítání na \"léta Páně\" (náš letopočet). Flavius Iosephus ukázal, že smrt Herodese I. Velikého nastala v roce 4 př. n. l. a proto se Ježíš nemohl narodit po tomto datu. Ježíš se musel narodit mezi lety 37 př. n. l. (kdy se Herodes dostal k moci) a rokem 4 př. n. l. Nakonec Ussher došel výpočtem k závěru, že rokem Kristova narození musel být rok 4 př. n. l.\n\nVelkým předmětem teologických diskusí bylo za Ussherových dob také roční období, ve kterém ke Stvoření došlo. Mnoho učenců navrhovalo, že se tak stalo na jaře, kdy začíná chronologie u Babyloňanů, Chaldejců a mnoha dalších kultur. Jiní, včetně Usshera, se domnívali že by spíše příhodnější byl podzim, převážně proto, že na toto roční období připadá začátek židovského roku.\n\nUssher dále zúžil toto datum použitím židovského kalendáře ke stanovení data Stvoření na neděli poblíž podzimní rovnodennosti. Daný den v týdnu byl zjištěn zpětnou kalkulací ze šesti dnů božího tvoření a sedmého dne, kdy Bůh své dílo dokončil a který podle židovské tradice připadá na sobotu – z tohoto důvodu den Stvoření připadá na neděli. Astronomické tabulky, které Ussher používal, byly pravděpodobně Keplerovy \"Tabulae Rudolphinae\" (\"Rudolfínské tabulky\" 1627). Jejich použitím dospěl k závěru, že den rovnodennosti připadl na úterý 25. října, pouze o jeden dříve než tradiční den při stvoření světa, kterým je čtvrtý den v pořadí, středa, kdy podle Bible Bůh stvořil Slunce, Měsíc a hvězdy (Genesis 1:16). Moderní rovnice určují podzimní rovnodennost roku 4004 př. n. l. na neděli 23. října.\n\nUssher formuloval čas Stvoření (soumrak předcházející 23. říjnu) na první stránce latinských \"Annales\" a na první stránce jejich anglického překladu \"Annals of the World\" (1658). Následující citace je založena na obou knihách i se závažnou chybou v anglické verzi z roku 1658 a opravenou odkazem na latinskou verzi publikace (kalendář → období).\nNa počátku Bůh stvořil nebe a zemi, Gen. 1, v. 1. V tom případě počátek času, podle naší chronologie, vychází na příchod noci předcházející 23. říjnový den roku 710 Juliánského období. Rok 4004 před narozením Krista. Juliánské období 710.\nUssherova chronologie poskytuje následující data pro klíčové události v historii světa:\n\nMůže to být náhodou, že Ussherova chronologie zůstává i dnes tak dobře známá, zatímco mezi jinými chronologie Scaligeriho a Bedeho se propadly do zapomnění. Počínajíc přibližně rokem 1700 komentované vydání překladu bible vlivného \"krále Jamese\" zahrnovalo i Ussherovu chronologii s anotacemi a křížovými odkazy. První stránka Genesis byla opatřena poznámkou s Ussherovým datem Stvoření, 4004 př. n. l., i když se odhaduje, že Ussherovy \"Annales\" se obrací na bibli z jedné šestiny svého objemu. To je zahrnuto v hojně vydávané Scofieldské referenční bibli. Většina moderních biblí obvykle Ussherovu dataci vynechává, ale je ještě stále v oběhu plno kopií \"bible krále Jamese\".\n\nS koncem 18. století, se Ussherova chronologie stále více stávala terčem sílících útoků ze strany příznivců uniformitarianismu, kteří argumentovali, že Ussherova „mladá Země“ je stále méně přijatelná vzhledem k přijímanému pohledu na Zemi jako mnohem starší než je ta Ussherova. Začalo být všeobecně uznáváno, že Země je desítky nebo dokonce stovky milionů let stará. Ussher získal také špatnou pověst mezi bohoslovci; roku 1890 napsal profesor William Henry Green z Princetonu hodně čtený článek do časopisu \"Bibliotheca Sacra\", ve kterém podrobil Usshera silné kritice. Článek ukončil:\nSkončíme tím, že Svaté Písmo nám nedává žádná data k chronologickému výpočtu minulosti až po Abrahama; a že útržkovité záznamy nestanovují a nebyly zamýšleny pro stanovení jakéhokoliv pevného data, ať už potopy ne stvoření světa.\nPodobně konzervativní teolog B. B. Warfield dospěl ke stejnému závěru v „Ke starobylosti a jednotě lidstva“,\", kde komentuje že, „je velice nejisté snažit se vyvodit chronologické závěry z genealogických tabulek.“\n\nNicméně, profesor James Barr (později profesor výkladu svatého písma na Oxfordské univerzitě) v roce 1984 napsal:\n\nMnoho stoupenců mladozemského kreacionismu argumentuje, že Genensis 5 a 11 prezentuje striktně časovou genealogii tak, jak ji uvažoval Ussher, a argumentují že v textu nejsou žádná místa pro mezery.\n\nChronologie arcibiskupa Usshera byla v posledních letech hojně zesměšňována, zahrnujíc divadelní hru \"Kdo seje vítr\" (anglicky \"Inherit the Wind\") (o zápasu mezi vědou a náboženstvím, volně inspirovaná soudním procesem s učitelem Johnem T. Scopsem – tzv. Scopsovým opičím procesem) a novelu \"Dobrá znamení\" (anglicky \"Good Omens\"). Odlišný pohled přichází od Stephena Jaye Goulda, dosud úplně neschvalujícím Ussherovu chronologii, který nicméně napsal.:\nBudu bránit Ussherovu chronologii jako v jeho době úctyhodný pokus a argumentuji tím, že náš obvyklý výsměch zaznamenává pouze žalostně neušlechtilý úmysl, založený na mylném používání současných kritérií pro posuzování vzdálené a rozdílné minulosti.\n\nUssher představoval jednoho z nejlepších tehdejších vědců. Byl součástí značně velké výzkumné tradice, velkého společenství intelektuálů, kteří směřovali své úsilí k dosažení stanoveného cíle pomocí přijaté metodologie…\nPřesný čas, uváděný často jako Lightfootův okamžik stvoření, 9 hodin dopoledne, a chybný názor, že umístil své Stvoření na stejné datum jako Ussher jsou známy vzhledem k částečně vykonstruovanému 'citátu' Andrewa Dicksona Whita v \"A History of the Warfare of Science with Theology in Christendom\" (1896):\nV sedmnáctém století, ve své velké práci, Dr. John Lightfoot, vicekancléř univerzity v Cambridge a jeden z nejvýznamnějších hebrejských učenců své doby, prohlásil, jako výsledek hlubokého a vyčerpávajícího studia Písma svatého, že „nebe a země, střed i obvod byly vytvořeny všechny najednou ve stejném okamžiku spolu s oblaky plnými vody“ a že tato práce byla vykonána a člověk byl stvořen Trojicí 23. října, roku 4004 př. n. l. v devět hodin dopoledne.“\nFráze „tato práce byla vykonána“ a „23. října, roku 4004 př. n. l.“ byly přidány Whitem. Lightfootova skutečná slova jsou na první a třetí stránce \"A few and new Observations upon the Book of Genesis\" (1642). Všechny následují citace pochází z \"The Whole Works of the Rev. John Lightfoot, D. D.\" (13 svazků, 1822 – 1825).\nNebe a země, střed a obvod, byly vytvořeny společně ve stejném okamžiku; a mraky plné vody … byly vytvořen ve stejném okamžiku s nimi, ver. 2 [Genesis, kapitola 1]. … Dvanáct hodin bylo děláno nebe, pak přišla temnota; a poté Bůh přikázal a objevilo se světlo nahoře na obzoru, a to tam kde měl být usazen Eden.\nVer. 26 [Genesis, kapitola 1].—Muž byl stvořen Trojicí o třetí denní hodině nebo v devět hodin ráno.\nTak Lightfootovým momentem stvoření byl soumrak, počátek prvních dvanácti hodin tmy prvního dne Stvoření. Jeho „devět hodin ráno“ naráží na stvoření člověka.\n\nLightfootův den Stvoření, odehrávající se během roku 3929 př. n. l., mohl být vyvozen z poslední strany „Prologemona“ z \"The Harmony of the Four Evangelists, among themselves, and with the Old Testament\" (1644). Citovaný rok musí být odečten od 5573, ne od 5572, pro získání roku 3929, během kterého začal 1 rok světa v den rovnodennosti (podzimní).\nA nyní se pokoušel dozvědět datum roku, ve kterém dočasně žijeme a tento rok, 1644 , shledává být 5572 od dokončení stvoření a 5573 světového věku, nyní nově začínajícího, toto září, o rovnodennosti.\nJediné datum pro rovnodennost uvedené Lightfootem bylo v „soukromém“ nedatovaném kázání nazváno „Posvěcený den Páně“.\nŽe svět byl stvořen o rovnodennosti, to všichni připouštějí, ale liší se v tom, zda se jedná o jedenáctý březen nebo dvanácté září. Podle mne je to beze vší pochyby září.\n12. září v Juliánském kalendáři je aplikovatelné pouze poblíž roku 1644, ne roku 3929 př. n. l. Lightfoot patrně nevzal v úvahu, že nadměrná délka Juliánského roku by podstatně posunula datum rovnodennosti v dřívějších miléniích. Když se Lightfoot pokusil vypočítat podzimní rovnodennosti roku 3929 př. n. l., používal, stejně jako Ussher, Rudolfínské tabulky, které umístily rovnodennost na středu 25. října, oproti 22. říjnu použitím moderních výpočtů.\n\nDatace stvoření\n\n"}
{"id": "186609", "url": "https://cs.wikipedia.org/wiki?curid=186609", "title": "František Nušl", "text": "František Nušl\n\nFrantišek Nušl (3. prosince 1867, Jindřichův Hradec – 17. září 1951, Praha) byl český astronom, spoluzakladatel Ondřejovské hvězdárny a dlouholetý předseda České astronomické společnosti. Mezi jeho žáky patřily dvě generace českých astronomů.\n\nPo gymnáziu v Jindřichově Hradci studoval matematiku, fyziku a astronomii na české části Karlovy univerzity v Praze (tehdy nazývané Česká universita Karlo-Ferdinandova) u profesorů Strouhala a Seydlera. Jeho prostřednictvím se setkal s T. G. Masarykem, Janem Gebauerem a Jaroslavem Gollem, s nimiž pak také spolupracoval na Ottově slovníku naučném. Od roku 1893 učil matematiku na reálce v Hradci Králové a v Praze-Karlíně.\n\nSeznámil se s továrníkem Josefem Janem Fričem a spolu s ním budoval od roku 1898 hvězdárnu v Ondřejově a roku 1906 se stal jejím prvním ředitelem. Roku 1900 se mu narodil syn Jan Nušl, později slavný šperkař a sochař kovů.\n\nRoku 1904 se habilitoval v astronomii na Karlově univerzitě, od roku 1908 byl profesorem matematiky na ČVUT a od roku 1922 ředitelem Státní hvězdárny v Praze a předsedou České astronomické společnosti. V této funkci se podílel na vybudování Štefánikovy hvězdárny v Praze na Petříně. Od roku 1928 byl také profesorem astronomie na Univerzitě Karlově a pravidelně přednášel v rozhlase.\n\nZabýval se hlavně měřením Země a času a geometrickou optikou. Vynalezl řadu zajímavých mechanismů a přístrojů. V roce 1903 sestrojil cirkumzenitál – přístroj pro určování zeměpisných souřadnic, který využíval vlastností rtuťového zrcadla. Přístroj byl postupně zdokonalován (v letech 1906, 1922 a 1932). Za tento přístroj dostal spolu s Fričem zlatou medaili na světové výstavě v Paříži v roce 1937. Cirkumzenitál byl až do objevu radarového a družicového zaměřování nejpřesnějším mobilním přístrojem na určování zeměpisné délky. Bylo s ním možné určit souřadnice s přesností až 30 m (pro porovnání: současný systém GPS má obvyklou přesnost 3–10 metrů).\n\nJe po něm pojmenován kráter Nušl na odvrácené straně Měsíce, planetka (3424) Nušl a hvězdárna v Jindřichově Hradci. Česká astronomická společnost uděluje od roku 1999 obnovenou \"Nušlovu cenu\" (původně udělována v letech 1938–1949).\nV Praze 13 – Stodůlkách i v Ondřejově jsou po něm pojmenovány ulice.\n\n\n"}
{"id": "186610", "url": "https://cs.wikipedia.org/wiki?curid=186610", "title": "Dekomprese", "text": "Dekomprese\n\nDekomprese obecně je snížení tlaku okolního prostředí. Pojem „dekomprese“ má zvláštní význam v potápění a v letectví. Rozumí se jím jevy související s rychlým snížením tlaku vzduchu nebo vody, které mají nepříznivé účinky na letecký personál a cestující, případně potápěče. Dekomprese při potápění je spojena s přechodem z prostředí s nepřirozeným tlakem (vysoký tlak v hloubce) do přirozeného (tlak na hladině). V letectví je dekomprese spojena s přechodem z prostředí s přirozeným tlakem („normální“ tlak v přetlakované kabině) do prostředí s nepřirozeným tlakem („řídký vzduch“ ve výškách).\n\nOproti potápění je riziko dekomprese menší. To je dáno menší hustotou vzduchu (u země cca 1 tisícina hustoty vody, s výškou klesá). Pilot se může setkat s rozdílem tlaků maximálně 1 atmosféry – pokud by došlo k poruše přetlakové kabiny s normálním tlakem vzduchu (v praxi je vždy menší) za letu na hranici atmosféry (tlak vzduchu téměř nulový). Potápěč je vystaven stejným účinkům při rychlém výstupu z pouhých deseti metrů hloubky.\n\nIntenzitu dekomprese při poruše kabiny určuje rozdíl tlaků (dán tlakem v kabině a výškou letu. Dekomprese reálně hrozí při letu nad 5,5 km) a rychlost poklesu tlaku (při rychlé dekompresi 1—10s) se setkáme s obtížemi s 55% pravděpodobností, při explozivní dekompresi (do 1 s) s 90% pravděpodobností.\n\nTo, jak velké budou obtíže z hlediska dekompresní nemoci, je dáno i člověkem. Náchylnější jsou starší lidé, obézní (v tuku je rozpuštěno velké množství dusíku který se na dekompresní nemoci podílí nejvíc), a lidé kteří se před letem potápěli (byli v hloubce vystaveni většímu tlaku než je atmosférický a tak do sebe dostali více dusíku (proto je před letem potápění zakázáno).\n\nCo se stane, pokud letadlu při letu ve velké výšce praskne překryt kabiny? Ozve se silná rána a vzduch začne unikat z kabiny. Tlak vzduchu v kabině se snižuje, tím dochází ke kondenzaci vodní páry, v kabině je mlha a pilot nevidí. Proud vzduchu s sebou strhává smetí a popřípadě úlomky překrytu, vířící částice mohou zranit pilota. Dochází k rozpínání vzduchu v plicích pilota (jakoby samovolné \"nadechnutí\"). Pokud hned nevydechne, plíce se \"nadechnou\" co dovolí žebra a potom když už se objem plic nemůže zvětšit, začne stoupat tlak v plicích a dojde k potrhání plicních sklípků. Dochází také k vykašlávání krve z plic, dýchání je bolestivé. To nutí člověka aby podvědomě dýchal mělce a rychle – může dojít k hyperventilaci. Rozvíjí se dekompresní neboli kesonová nemoc. S pobytem v prostředí s nízkým tlakem vzduchu je spojena hypoxická hypoxie. Vzduch v okolní atmosféře (po dekompresi je stejný i v kabině) je ve velkých výškách velmi chladný (11 km — 56,5 °C). Vyskytují se baroobtíže (rozpínání vzduchu vevnitř těla – prasknutí ušních bubínků, bolesti břicha, bolesti dutin, atd). To vše vede k obrovskému psychickému stresu, může nastat šok.\n"}
{"id": "186612", "url": "https://cs.wikipedia.org/wiki?curid=186612", "title": "Karel I. Stuart", "text": "Karel I. Stuart\n\nKarel I. Stuart (19. listopadu 1600 – 30. ledna 1649) byl král Anglie, Skotska a Irska od 27. března 1625 až do své popravy 30. ledna 1649. Je znám především pro svůj střet s parlamentem. Byl zastáncem názoru na božský původ panovníka, což znamenalo, že panovník odvozoval svou moc od Boha a nemohl tak být sesazen. Mnoho lidí se domnívalo, že se snaží o zavedení absolutní monarchie.\n\nObdobí jeho vlády bylo prostoupeno náboženskými konflikty. Navzdory protestům parlamentu a veřejného mínění se oženil s katoličkou Henriettou Marií Bourbonskou. Později se spojil s kontroverzními církevními představiteli, jako byli Richard Montagu a William Laud, kterého Karel jmenoval arcibiskupem canterburským. To vyvolalo obavy o to, že se Anglikánská církev dostane do blízkosti Římskokatolické církve. Karlova snaha rozšířit silou církevní reformy do Skotska vedla k válce biskupů, která oslabila anglickou vládu.\n\nPoslední období bylo poznamenáno občanskou válkou, ve které se mu postavily síly vedené anglickým a skotským parlamentem. Karel byl v první fázi občanské války poražen a parlament očekával, že bude respektovat konstituční monarchii. Místo toho se Karel pokusil vytvořit spojenectví se Skotskem. To vyvolalo druhou fázi občanské války a jeho druhou porážku. Karel byl zajat, souzen, uznán vinným ze zrady a popraven. Monarchie byla zrušena, byla vyhlášena Anglická republika a zemi vládl jako lord protektor Oliver Cromwell. Po obnově monarchie na trůn nastoupil syn Karla I. Karel II. a v rámci Anglikánské církve Karla I. kanonizoval.\n\nKarel I. Stuart se narodil 19. listopadu 1600 jako druhý syn Jakuba I. a Anny Dánské a až do tří let nebyl schopen mluvit a chodit. Poté, co se v březnu roku 1603 stal jeho otec anglickým králem, zůstal až do července 1604 ve Skotsku, protože panovaly obavy, že by dlouhá cesta mohla zhoršit jeho zdravotní stav. Jindřich, Karlův starší, velmi nadějný bratr, zemřel v osmnácti letech na tyfus v době, kdy bylo Karlovi 12 let. Karel se tak po jeho smrti stal nástupcem svého otce a byl jmenován princem z Walesu.\n\nByl silně ovlivňován otcovým oblíbencem Jiřím Villiersem, vévodou z Buckinghamu. Oba tajně odcestovali roku 1623 do Španělska, aby dosáhli dohody o Karlově sňatku se španělskou princeznou Marií, dcerou španělského krále Filipa III. Jednání skončilo neúspěchem, protože Španělé požadovali, aby Karel konvertoval ke katolické víře a aby ve Španělsku zůstal jeden rok po sňatku jako rukojmí na znamení toho, že Angličané dodrží všechny podmínky dohody. Cítil se uražen a po svém návratu on i vévoda z Buckinghamu trvali na tom, aby Jakub vyhlásil Španělsku válku.\n\nJakub svolal jednání parlamentu, aby získal finanční prostředky na vedení války a také chtěl schválit sňatek mezi Karlem a princeznou Henriettou Marií Bourbonskou, sestrou francouzského krále Ludvíka XIII., kterou Karel potkal na své cestě přes Francii. Parlament tento sňatek schválil, ale velmi kriticky hodnotil cestu a jednání ve Španělsku. Jakub pomalu stárnul a dělalo mu velké potíže kontrolovat parlament. V posledním období jeho vlády se faktická moc přesunula do Karlových rukou a k vévodovi z Buckinghamu.\n\nJakub i Karel byli zastánci názoru o božském původu panovníka. Jakub se ale snažil naslouchat názorům svých rádců a dával přednost dohodě a kompromisu. Naproti tomu Karel byl podezíravý a nedůvěřivý, ale také neústupný, rozhodný a konfrontační. Domníval se, že nemusí dělat žádné kompromisy nebo dokonce vysvětlovat své činy, protože je zodpovědný pouze Bohu. Jeho chování vedlo roku 1626 k obavám, že je to potenciální tyran.\n\nV zastoupení se oženil s Henriettou Marií na počátku května 1625 (faktický sňatek za účasti obou se konal 13. června 1625) . Na jednání parlamentu pak musel čelit kritice tohoto sňatku s katoličkou, protože panovaly obavy, že uvolní omezení pro katolickou církev a oslabí tak pozici Anglikánské církve. Karel na jednání parlamentu odmítl, že by k něčemu takovému mohlo dojít, i když to bylo předmětem tajné dohody s Ludvíkem XIII. Karel byl korunován 2. února 1626, ale bez přítomnosti své manželky. Z manželství Karla a Henrietty Marie se narodilo devět potomků:\n\n\nZ těchto devítii dětí však jeden chlapec a jedno děvče se narodili mrtví, dvě dívky zemřely v útlém věku, dcera Alžběta v patnácti letech a syn Jindřich zemřel bez manželky a potomků jako dvacetiletý. Syn Karel, následník trůnu a posléze král Karel II., ze svého manželství s portugalskou princeznou Kateřinou z Braganzy, neměl žádné potomky, následníkem se tak stal další syn Jakub.\n\nV počátečním období své vlády se Karel zaměřil na zahraniční politiku. Třicetiletá válka zasáhla velkou část Evropy a stala se zápasem mezi protestantismem a katolicismem. Roku 1620 obsadil Ferdinand II. Štýrský, císař Svaté říše římské panství Fridricha Falckého (u nás známého jako zimní král), manžela Karlovy sestry Alžběty. Karel souhlasil s pomocí Fridrichovi a vyhlásil válku Španělsku, protože doufal, že přiměje španělského krále Filipa IV., aby se stal prostředníkem v tomto sporu.\n\nParlament navrhoval nenákladný útok na španělské kolonie v Americe, protože předpokládal, že kořist ze španělských lodí bude financovat náklady války. Karel naopak preferoval agresivní (a nákladný) pozemní útok na kontinentu. Parlament odsouhlasil na válečné tažení částku 140000 liber, což nedostačovalo pro realizaci Karlových plánů. Navíc Dolní sněmovna omezila svůj souhlas s daní z tuny a libry (dvě formy cla) pouze na jeden rok, i když předchozí panovníci mohli tuto daň vybírat po celou dobu své vlády. Tak mohl parlament kontrolovat Karlovy výdaje a přinutil ho každý rok vyjednávat o jejich výši. Sněmovna lordů tento zákon odmítla schválit, a ačkoli pro to nebyly zákonné podklady, Karel tyto daně vybíral.\n\nVálka se Španělskem skončila neúspěchem, a to především z důvodu neschopnosti vévody z Buckinghamu. Navzdory protestům parlamentu ho Karel neodvolal a místo toho rozpustil parlament. Vyprovokoval i další nespokojenost tím, že začal vybírat další daně bez souhlasu parlamentu. Poté, co mu došly finanční prostředky, byl nucen svolat roku 1628 další parlament. Ten vydal petici práv, v níž vyzýval krále, aby si uvědomil, že bez souhlasu parlamentu nemůže vybírat daň, vyhlašovat válku, uvěznit občany bez řádného soudu nebo vyslat vojáky do jejich domů. Karel s touto peticí souhlasil, ale pokračoval ve výběru daní, které neprošly parlamentem. 23. srpna 1628 byl vévoda z Buckinghamu zavražděn, což fakticky ukončilo válku, ale neukončilo spory mezi Karlem a parlamentem.\n\nV lednu 1629 Karel zahájil druhé jednání parlamentu, které bylo odročeno v červnu 1628. Členové dolní komory začali kritizovat Roleův případ. Role byl člen parlamentu, kterému bylo zabaveno zboží, když nezaplatil daň z tuny a libry. Mnoho poslanců se domnívalo, že se v tomto případě jedná o porušení petice práv. Když oznámil ukončení jednání parlamentu na březen, vyprovokovalo to některé poslance k hlasitému předčítání dalších peticí.\n\nTo Karel považoval za provokaci a tentýž den parlament rozpustil. Vzápětí uzavřel mírovou dohodu s Francií a Španělskem. Období následujících dvanáct let, po které vládl bez parlamentu, bývá označováno jako období jeho osobní vlády a mnohými bylo považováno za nezákonné.\n\nKarel chtěl dosáhnout odklonu Anglikánské církve od kalvinismu směrem k tradičnímu pojetí církve. Byl v tom podporován Williamem Laudem, kterého roku 1633 jmenoval arcibiskupem canterburským. Laud zahájil nepopulární reformy, které měly zvýšit autoritu církve. Laud chtěl dosáhnout náboženské jednoty zrušením puritánských organizací. Trval na tom, aby církevní obřady odpovídaly pokynům v Knize obecných modliteb.\n\nPro trestání těch, kteří se mu protivili, Laud využíval dvou institucí – soudu Vysoké komise a soudu Hvězdné komory. První z nich mohl vynutit na obviněném přiznání k porušení desatera a mohl ho odsoudit k jakémukoli trestu s výjimkou trestu smrti. Nezákonnost Hvězdné komory dosáhla v Karlově období rozsahu nevídaného v předchozím období. Obžalovaní byli předváděni bez jakéhokoli obvinění a svědectví byla vynucována za použití mučení.\n\nPočáteční období osobní Karlovy vlády bylo, s výjimkou několika individuálních protestů, vlivem silné centrální moci klidné. Když se ale Karel snažil uplatnit svou církevní politiku ve Skotsku, setkal se silným odporem. Nařídil povinné používání modifikace Knihy obecných modliteb, která sice měla podporu skotských biskupů, ale setkala se s velkým odporem mezi presbytariánskými Skoty, kteří v tom viděli snahu zavést ve Skotsku anglikanismus. Když valné shromáždění skotské církve zrušilo roku 1638 episkopální vládu (vláda biskupů) a nahradilo ji presbytariánskou vládou (vláda starších a děkanů), Karel se rozhodl na tuto akci, kterou považoval za vzpouru, reagovat.\n\nRoku 1639 vypukla první válka biskupů a Karel se pokusil vybrat daně na financování válečné výpravy, což jeho poddaní odmítli. Válka skončila v červnu potupnou mírovou dohodou. Karel byl nucen udělit Skotům občanskou a náboženskou svobodu. Válečný nezdar způsobil Karlovi velké finanční problémy a vedl k ukončení období jeho osobní vlády; roku 1640 byl nucen svolat parlament.\n\nSpory o prezentaci mírové dohody mezi Karlem a Skoty vyvolaly další konflikty. Aby mohl Skoty porazit, potřeboval Karel získat finanční prostředky, svolal tedy na duben 1640 jednání parlamentu. Karel přislíbil zrušit daň na výstavbu lodí a Dolní Sněmovna souhlasila s finanční podporou válečného tažení. Situace se ale vyhrotila poté, co parlament trval na projednávání zneužívání moci v období osobní Karlovy vlády. Protože se obě strany nedokázaly dohodnout, byl parlament, necelý měsíc po jeho svolání (\"krátký parlament\"), v květnu rozpuštěn.\n\nMezitím se Karel snažil porazit Skoty, ale neuspěl a po druhé válce biskupů musel v říjnu 1640 přijmout další potupnou mírovou dohodu. Toto ujednání požadovalo, aby Karel uhradil válečné náklady Skotů, proti kterým válčil. Na radu vlivných šlechticů pak svolal parlament (\"dlouhý parlament\"). Jednání tohoto parlamentu bylo vůči Karlovi stejně kritické jako předchozí. Zatímco členové parlamentu se považovali za ochránce krále, církve a parlamentu proti tyranii Karlových rádců, Karel mnohé z nich považoval za rebely usilující o podkopání jeho moci.\n\nAby zabránil svému rozpuštění, přijal parlament zákon, který obdržel v únoru 1641 královský souhlas. Tento zákon určoval, že parlament bude svoláván nejméně jednou za tři roky a pokud by ho nesvolal panovník, může být svolán vůlí jeho členů. V květnu byl schválen další zákon, který stanovil, že parlament nemůže být rozpuštěn bez souhlasu jeho členů. Karel byl nucen odsouhlasit popravu Thomase Wenwortha a Williama Lauda. Daň na stavbu lodí, pokuta za neúčast na královské korunovaci a vynucené půjčky byly prohlášeny za nezákonné. Byly zrušeny i nenáviděný Soud Vysoké komise a Hvězdná komora. Karel si tím, že souhlasil s oficiálním zavedením presbyteriánského systému, zajistil přízeň Skotů a posílil tak svou vojenskou pozici a získal významnou protiparlamentní podporu.\n\nV listopadu 1641 vydal parlament dlouhý seznam výtek proti akcím Karlových ministrů – Velkou remonstraci. Napětí dále vzrostlo poté, co v Irsku vypukla vzpoura proti protestantské Anglii. Pro její potlačení mělo být sestaveno vojsko, ale parlament se obával, že ho Karel použije i proti němu a tak navrhl zákon, který odebíral vedení armády panovníkovi, s nímž však Karel nesouhlasil. Když ke Karlovi dorazila zpráva, že se parlament chystá obvinit jeho katolickou manželku, rozhodl se, možná na její radu, že nechá pět nejvzpurnějších poslanců uvěznit. V době kdy Karel dorazil 4. ledna 1642 k parlamentu, byli tito poslanci, s výjimkou Olivera Cromwella již pryč. Karel se obrátil na mluvčího parlamentu s otázkou, kam poslanci unikli, ale byl odmítnut. Tato akce byla pro Karla politickou katastrofou. Vyvolala velký odpor proti monarchii a způsobila kolaps vlády v Anglii. Karel se v Londýně nemohl cítit bezpečný a tak odejel na sever, aby shromáždil vojsko proti parlamentu; jeho manželka odjela do zahraničí, aby sehnala prostředky na jeho financování.\n\nPo neúspěšných jednáních vyvěsil 22. srpna 1642 Karel svou královskou standartu v Nottinghamu. Centrem svého dvora ustanovil Oxford, protože jeho síly kontrolovaly sever a západ země. Parlament ovládal Londýn, jih a východ Anglie. Občanská válka začala 26. října 1642 nerozhodnou bitvou u Edgehillu a se střídavými úspěchy na obou stranách pokračovala i v letech 1643 a 1644 až do bitvy u Nasseby, která znamenala obrat ve prospěch parlamentu. Následovalo několik dalších střetů, v nichž byly královské síly poraženy, a obléhání Oxfordu, odkud v dubnu 1646 Karel sám unikl. Uchýlil se ke skotské presbytariánské armádě u Newarku a byl převezen do Southwellu, zatímco se Skotové rozhodovali, co s ním. Nakonec se dohodli s parlamentaristy a krále jim předali. Později byl parlamentaristickým vojskem převezen do Newmarketu. V době, kdy byl vězněn, vypukly spory mezi vojenskými zástupci armády a parlamentu a Karel jich chtěl využít.\n\nZamýšlel uniknout svým věznitelům buď do zahraničí nebo k Robertu Hammondovi, parlamentaristickému guvernérovi ostrova Wight. Nakonec se rozhodl pro druhou možnost. Hammond ho ale nechal uvěznit na Carisbroockém hradu. Odsud se Karel pokoušel dojednat podporu se Skoty a slíbil jim zavedení presbyteriánství v Anglii i Skotsku. Královské vojsko poté zahájilo druhou fázi občanské války a s Karlovým souhlasem napadlo skotské vojsko Anglii. Větší část země byla brzy ovládnuta parlamentními silami s výjimkou Kentu, Essexu a Cumberlandu. Skotové se pokusili obsadit několik měst, ale po porážce v bitvě u Prestonu král ztratil šanci na úspěch.\n\nNa konci roku 1648 byl Karel převezen na hrad Windsor. V lednu následujícího roku z důvodu jeho odporu vůči parlamentu po porážce v první části občanské války a vyvolání druhé fáze války vydala Dolní Sněmovna zákon, kterým byl zřízen soudní dvůr pro souzení Karlových aktivit. Po skončení první fáze války parlament akceptoval předpoklad, že i když jeho boj byl neoprávněný, bude Karel schopen své činy obhájit a že bude dále zastávat panovnické povinnosti omezené konstitučním právem. V období vydání zákona ale převládl názor, že vyvoláním druhé fáze války i poté, co byl poražen, se Karel ukázal být neovladatelným a zodpovědným za krveprolití.\n\nMyšlenka souzení panovníka byla novinkou, protože někteří předchozí panovníci byli sesazeni, ale nikdy nebyli souzeni. Nejvyšší soud ustavený zákonem se skládal ze 135 členů, ale jeho jednání se účastnila asi jen polovina jmenovaných. Žalobu vedl generál John Cooke. Soudní jednání, ve kterém byl Karel obviněn z velezrady a \"jiných vážných zločinů\" byl zahájen 20. ledna 1649, ale král se odmítal obhajovat s odkazem na to, že žádný soudní dvůr nemá soudní pravomoc nad panovníkem, který byl podle něho zodpovědný pouze Bohu. Obžaloba vycházela z toho, že král není osoba, ale úřad, který zastává určitá osoba, které je svěřená omezená moc vládnout svým poddaným v souladu s platnými zákony.\n\nV průběhu soudního přelíčení, které trvalo asi týden, byl třikrát vyzván, aby se hájil, ale on to odmítl. 29. ledna 1649 byl uznán vinným a odsouzen k trestu smrti. Rozsudek podepsalo 35 členů nejvyššího soudu. 30. ledna 1649 byl sťat na popravišti postaveném u Banqueting House.\n\nPo svržení panovníka moc přešla na státní radu, jejímiž členy byli lord Fairfax, vrchní velitel parlamentaristické armády, a Oliver Cromwell. Parlament svolaný Karlem I. roku 1640 pokračoval ve své činnosti až do roku 1653, kdy ho Cromwell rozpustil. Cromwell se stal lordem protektorem Anglie a později i Skotska a Irska. Po jeho smrti (3. září 1658) byl krátce lordem protektorem jeho syn Richard Cromwell, který si ale nezískal autoritu mezi armádními veliteli, a proto krátce po uvedení do úřadu odstoupil. Nedlouho poté, v roce 1660, byla obnovena vláda Stuartovců a panovníkem se stal Karlův syn Karel II.\n\nPo Karlu I. (a II.) jsou pojmenovány americké kolonie (státy) Jižní a Severní Karolína.\n\n"}
{"id": "186613", "url": "https://cs.wikipedia.org/wiki?curid=186613", "title": "Lubno", "text": "Lubno\n\nNázev Lubno má více sídel:\n\n"}
{"id": "186614", "url": "https://cs.wikipedia.org/wiki?curid=186614", "title": "Hnojník (houba)", "text": "Hnojník (houba)\n\nHnojník \"(Coprinus)\" je rod stopkovýtrusných hub z čeledi hnojníkovitých. Až do roku 2001 byl považován za velký rod s téměř 200 druhy. Poté, co prošel molekulárně fylogenetickými výzkumnými projekty, zjistilo se, že z něj je patrně potřeba některé druhy vyřadit. Většina druhů rodu \"Coprinus\" byla přeřazena do tří rodů čeledi Psathyrellaceae: \"Coprinellus\", \"Coprinopsis\" a \"Parasola\".\n\nTradičně se k tomuto rodu řadily například:\n\n\nVýše uvedené hnojníky vykazují inkompatibilitu s alkoholem, která se projevuje bolestmi hlavy, bušením srdce, zrychlením tepu, zčervenáním v obličeji, pocitem horka, nevolností, zvracením, poruchami vidění, úzkostí, popřípadě i bezvědomím. U hnojníku inkoustového (Coprinus atramentarius) bylo prokázáno, že obsahuje látku koprin, která inhibuje jaterní enzym alkohol-dehydrogenázu, odbourávající v játrech alkohol. Jde podstatě o otravu houbami, která může vzniknout i bez použití alkoholu po konzumaci většího množství pokrmu z hnojníku inkoustového najednou. Alkohol požitý současně nebo následně s houbou, podobně jako v játrech endogenně vzniklý alkohol, není dále odbouráván a nastává otrava acetaldehydem (LINDBERG a spol. 1975). U hnojníku obecného (Coprinus comatus) a hnojníku třpytivého (Coprinus micaceus) zatím nebyl koprin prokázán, nesnášenlivost s alkoholem může případně mít i jinou povahu než u hnojníku inkoustového.\n"}
{"id": "186619", "url": "https://cs.wikipedia.org/wiki?curid=186619", "title": "2000 ve filmu", "text": "2000 ve filmu\n\n\nNásledujícím seznam řadí filmy s celosvětovou premiérou v roce 2000 dle jejich tržeb v amerických dolarech. Zahrnuty jsou tržby za celou dobu promítání filmu (tedy i mimo rok 2000).\nNásledující seznam řadí filmy podle návštěvnosti v českých kinech v roce 2000. Tržby a návštěvnost jsou uvedeny pouze za rok 2010.\n"}
{"id": "186620", "url": "https://cs.wikipedia.org/wiki?curid=186620", "title": "Jakub I.", "text": "Jakub I.\n\nJako Jakub I. vládlo několik panovníků:\n\n"}
{"id": "186621", "url": "https://cs.wikipedia.org/wiki?curid=186621", "title": "Stuartovci", "text": "Stuartovci\n\nDynastie Stuartovců byl královský rod vládnoucí ve Skotsku (1307–1707), Anglii (1603–1707) a posléze ve Velké Británii (1707–1714).\nJméno rodu Stuart (skotsky \"Stewart\", anglicky \"Stuart\") je odvozeno od názvu významného úřadu stewarta (zemského správce), který členové rodu zastávali ve Skotsku po několik generací. Prvním králem Skotska z dynastie Stuartů byl Robert II., který usedl na trůn roku 1371. Robert II. byl synem Waltera Stewarta, šestého velkého skotského stewarta. Matkou Roberta II. byla Marjorie Bruce, nejstarší dcera skotského krále Roberta I. Bruce. V hlavní mužské linii rod vymřel skotským králem Jakubem V. Roku 1542 trůn zdědila jeho dcera Marie Stuartovna, která byla donucena roku 1567 moc v zemi předat svému synovi Jakubovi VI. Ten pocházel z rodu Stuartů nejen po matce, ale také po svém otci Jindřichu Stuartovi, Lordu Darnleyovi z mladší rodové linie.\n\nPo smrti anglické královny Alžběty I., poslední panovnice z rodu Tudorovců, se stal skotský král Jakub VI. také králem Anglie a Irska a přijal jméno Jakub I. Tak vznikla personální unie těchto tří zemí, trvající až do roku 1707. V roce 1649 ale přišla dynastie o trůn v důsledku revoluce a král Karel I. Stuart byl popraven. V osobě jeho syna, Karla II., se rod vrátil na anglický trůn až roku 1660. Bratr Karla II., král Jakub II., byl roku 1688 vyhnán ze země pro svůj příklon ke katolictví a doživotně zbaven trůnu. Rod Stuartů však dál vládl Anglii, Skotsku a Irsku. Nejprve na trůn usedl synovec a zároveň zeť vyhnaného Jakuba II. Vilém III. Oranžský, jehož manželkou byla dcera Jakuba II. Marie. Po její smrti a smrti jejího manžela se vládkyní Anglie, Skotska a Irska stala roku 1702 další dcera Jakuba II. Anna Stuartovna. Za vlády Anny došlo ke sjednocení Anglie a Skotska. Tímto aktem vznikla roku 1707 Velká Británie a Anna získá jako první osoba v dějinách titul britské královny. Po smrti Anny roku 1714 byla dynastie Stuartů vystřídána novou královskou dynastií – hannoverskou. Členové hlavní mužské rodové linie rodu Stuartů, tedy potomci Jakuba II. žijící od roku 1688 ve vyhnanství, byli ale i nadále považováni v určitých politických kruzích za jediné právoplatné dědice trůnu. Především angličtí katolíci a jakobité prosazovali opakovaně své úvahy o návratu těchto Stuartů na trůn ve Velké Británii. Tato hlavní, ve vyhnanství žijící rodová linie Stuartů vymřela až roku 1807. Posledním mužským členem této přímé linie byl kardinál Jindřich Benedikt Stuart (1725 – 1807), vnuk Jakuba II. Jakobity podporovaná práva Stuartovců na britský trůn pak přešla na sardinského krále Emanuela IV. (prapravnuk sestry Karla II. a Jakuba II. Henrietty Anny).\n\n\nJakobité a katolíci uznávají za anglické krále ty osoby, které by získaly anglickou korunu, kdyby nebyl přijat Act of Settlement, který jejich nástupnictví vyloučil. Za právoplatné krále Anglie, Skotska a Irska tak jakobité považovali tyto v exilu žijící Stuartovce:\nPo vymření hlavní rodové linie Stuartovců roku 1807 přešly nároky na anglický trůn na dynastii savojskou (1807-1840), z ní na dynastii Habsburg-Este (1840-1919) a z této dynastie na Wittelsbachy.\n\nPodle jakobitské posloupnosti pretendentů anglického trůnu by v současnosti měl být anglickým panovníkem Franz Bonaventura Adalbert Maria Herzog von Bayern (*1933) z dynastie Wittelsbachů. Vnuk jeho bratra Maxe Joseph Wenzel II. von Liechtenstein se narodil roku 1995 v Londýně a je tak prvním následníkem v nástupnické linii jakobitů, který se narodil na anglické půdě od vyhnání Stuartovců.\n\n\n"}
{"id": "186623", "url": "https://cs.wikipedia.org/wiki?curid=186623", "title": "Výročí", "text": "Výročí\n\nVýročí je kalendářní datum nějaké významné historické události nebo události, která je důležitá pro určitou osobu, národ, stát nebo náboženství. Pokaždé v tento den se na událost (případně na její začátek nebo konec) vzpomíná a nějakým způsobem se připomíná. Může to být výročí začátku nebo konce války, katastrofy, revoluce a kontrarevoluce apod. Částečně do této skupiny patří i oslavy státních národních svátků.\n\nPříklady výročí:\n\nVýročí dělíme na\n\n\n\n"}
{"id": "186627", "url": "https://cs.wikipedia.org/wiki?curid=186627", "title": "Esaias van de Velde", "text": "Esaias van de Velde\n\nEsaias van de Velde [esajas fan de felde] (pokřtěn 17. května 1587, Amsterdam - pohřben 18. listopadu 1630, Haag) byl holandský krajinář 17. století.\n\nNarodil se v Amsterdamu, kam jeho otec Hans van de Velde jako protestant uprchl v roce 1585 z Vlámska. Malířství studoval u svého otce a u Gillise van Coninxloo, krajináře z Antverp a žáka Pietera Brueghela staršího. Mezi lety 1610-1618 pracoval v Haarlemu a stal se zde, spolu s malířem Herculem Segersem roku 1612 členem slavného malířského bratrstva sv. Lukáše, tzv. Guildy. Kontakt s jejími členy prohloubil realističnost Esaiasových krajinomaleb, které už nejsou pouze pozadím žánrových výjevů, ale svébytným oborem malby. Proto je také Esaias považován za jejího zakladatele. Pod vlivem německého malíře Adama Elsheimera van de Velde dosáhl ještě větší věrnosti přírodě než tomu bylo u jeho učitele. Používá nižší horizont a trojúhelníkovou kompozici.\n\nVedle krajin maloval Esaias van de Velde také žánrové výjevy (obrazy vznešených společností a bankety v přírodě) a vojenské motivy. Kromě toho maloval žánrové motivy také v obrazech jiných malířů, což je v renesanci a baroku celkem běžná praktika. Zemřel v Haagu v roce 1630 jako neoficiální dvorní malíř Oranžských princů Mořice Nasavského a Fredericka Hendrika. Jeho žáky byli Jan van Goyen a Jan Asselyjn. Jeho bratrancem byl grafik a mědirytec Jan van de Velde. Naopak v žádném příbuzenském vztahu není Esaias (ani Jan) s malíři Willemem van de Velde starším a Willemem van de Velde mladším.\n\n\n"}
{"id": "186633", "url": "https://cs.wikipedia.org/wiki?curid=186633", "title": "Bila Cerkva", "text": "Bila Cerkva\n\nBila Cerkva (; ; ; počeštěně \"Bílá Cerekev\") je historické město na střední Ukrajině; je největším městem Kyjevské oblasti, neboť Kyjev, přestože v něm sídlí administrativa, do oblasti nespadá. Leží asi 90 km jižně od Kyjeva na řece Ros, přítoku Dněpru, a bylo založeno roku 1032. V současné době zde žije asi 208 000 obyvatel.\n\nBěhem 2. světové války (16. července 1941 – 4. ledna 1944) byla Bila Cerkva okupována německou armádou. 21.–22. srpna 1941 zde jednotky nacistického Německa Einsatzgruppen zmasakrovaly místní židovskou populaci.\n\n\n"}
{"id": "186636", "url": "https://cs.wikipedia.org/wiki?curid=186636", "title": "George Pólya", "text": "George Pólya\n\nGyörgy Pólya (13. prosince 1887 - 7. září 1985) byl maďarský matematik.\n\nNarodil se v Budapešti. Zemřel v Palo Alto, v USA.\nZajímala ho různorodá matematická témata, zejména z oblasti kombinatoriky a pravděpodobnosti, induktivní logiky a metodiky. Věnoval se heuristice. Vydal tři knihy o vyučování matematiky. Jeho díla byla přeložena do mnoha jazyků.\n\n"}
{"id": "186637", "url": "https://cs.wikipedia.org/wiki?curid=186637", "title": "Mrklov", "text": "Mrklov\n\nMrklov je v současnosti částí obce Benecko v Krkonoších. Osada byla založena pravděpodobně v rámci markvartické kolonizace Podkrkonoší, věrohodné historické prameny ale chybí. Osada byla osídlována postupnou kolonizací proti proudu potoka Cedronu, pravděpodobně od dvou mlýnů dále. Původ jména osady není znám, mohlo by jít o odvozeninu jména či charakteristického zvyku některého z význačných obyvatel.\n\nOsada je nachází v protáhlém údolí potoka Cedronu v podhůří hory Žalý. Na potoce byly vybudovány dva mlýny, z nichž mlýn prakovický (nyní již v katastrálním území Štěpanic) fungoval až do padesátých let 20. století. Kulturní a společenské centrum osady tvořil v meziválečném období populární hostinec \"U bubeníků\" s velkým společenským sálem a jevištěm. Mezi světovými válkami a částečně i v poválečném období zde fungovala ochotnická scéna a kino. Hostinec v sedmdesátých a osmdesátých letech zpustnul (částečně jako důsledek vybudování kulturního domu \"Pod Žalým\", viz dále) a v současnosti je v havarijním stavu (ruina po pravé straně silnice III/28624 ). Na přelomu 70. a 80. let byl v obci v rámci akce Z vybudován naddimenzovaný kulturní dům a restaurace \"„Pod Žalým“\", nyní též nevyužívaný a chátrající.\n\nVzhledem k poloze osady mimo hlavní silnici 28626 nebyla osada ovlivněna turistickým ruchem v regionu. V důsledku toho se zachovaly některé cenné prvky tradiční krkonošské architektury, zejména roubené chalupy, zasazené do svahu s nízkými vikýři pro snazší navážení sena.\n\nV rámci vytváření pracovních příležitostí byl v obci v sedmdesátých letech vybudován kravín, specializovaný na odchov mladých jalovic (fungující i v současnosti), převážná většina obyvatel ale za prací dojíždí do Vrchlabí či Jilemnice, mladší obyvatelé podnikají v oblasti služeb a cestovního ruchu. Mrklov je pro svoji klidnou polohu vyhledáván zejména staršími turisty.\n\n"}
{"id": "186647", "url": "https://cs.wikipedia.org/wiki?curid=186647", "title": "Ventilátor", "text": "Ventilátor\n\nVentilátor je rotační stroj s lopatkovým kolem nebo vrtulí pro dopravu a stlačování plynů a par do tlaku 10 kPa. Pro vyšší tlaky se užívají kompresory.\n\nVentilátor obsahuje motor, složený z rotoru a statoru. Na rotoru je osazen vlastní ventilátorový systém, který může být axiální, radiální, diagonální, diametrální nebo tangenciální.\nU axiálních ventilátorů proudí vzduch ve směru osy otáčení oběžného kola a používají se tam, kde je požadován velký průtok vzduchu bez vysokých nároků na dopravní tlak. Lze je rozdělit na rovnotlaké (vzdušnina získává pouze vyšší rychlost) a přetlakové (statický tlak za oběžným kolem je vyšší než před kolem). Mezi rovnotlaké axiální ventilátory patří jak běžné pokojové ventilátory, tak i podstropní ventilátory (\"vrtule\"), které zajišťují pouze pohyb vzduchu v místnosti.\n\nmá oběžné kolo, sací a výtlačná hrdla a spirální skříň, zajišťující přeměnu kinetické energie vzdušniny, udělené jí lopatkami oběžného kola na energii tlakovou. Podle tvaru lopatek oběžného kola se radiální ventilátory dělí ventilátory s dopředně zahnutými lopatkami, zpět zahnutými lopatkami a radiálně zakončenými lopatkami. Systém s dopředu zahnutými lopatkami je levnější, dosahuje hodnot účinnosti 55 až 65 % a je výrobně jednodušší. Kolo mívá 40 – 50 lopatek a konstantní šířku. Jde o základní typ nenáročných ventilátorů pro vzduchotechniku. Ventilátory s dozadu zahnutými lopatkam jsou účinnější (80 – 85 %) a vyrábějí se s menším počtem lopatek (8 – 15).\npředstavuje přechod mezi radiálním a axiálním systémem. Vzduch proudí do ventilátoru v axiálním směru, tedy ve směru osy rotace oběžného kola, avšak výtlak z ventilátoru je pod úhlem menším než 90°. Podobné systémy se užívají v automobilovém průmyslu, neboť poskytují vhodné zástavbové poměry.\n\nnasává vzduch na vnějším obvodu oběžného kola v sacím hrdle. Vzduch prochází příčně oběžným kolem a opět vystupuje na vnějším obvodu, odkud je dále vyfukován do výtlačného hrdla. Po obvodě oběžného kola jsou rozmístěny dopředu zahnuté lopatky. Systém umožňuje sběr vzdušniny z širokého vstupního hrdla a má vysokou produktivitu. Bývá osazován do vysokovýkonných klimatizací a systémů vzduchotechniky.\n\nVzhledově se podobá mnohonásobně prodlouženému radiálnímu ventilátoru, ale funkční princip je odlišný. V tangenciálním ventilátoru prochází vzduch lopatkami oběžného kola dvakrát: dovnitř a ven. Vzduch je plošně (asi polovinou plochy povrchu oběžného kola) tangenciálně k ose otáčení nasáván. Následně se směr jeho proudění otáčí o 90 st. Proud vzduchu je odváděn z ventilátoru úzkou štěrbinou v plášti. Výstupní štěrbina je dlouhá na celou šířku oběžného kola. Poháněcí motor je zde vždy umístěn mimo proud vzduchu. Tenký a široký proud vzduchu se s výhodou využívá tam, kde je třeba ofukovat plochý nebo tenký zdroj tepla. Typicky blok cihel v akumulačních kamnech, topnou tyč v elektrickém konvektoru nebo trubkový výměník ve fan-coilu.\n\nVentilátory jsou charakterizovány:\nDynamické vlastnosti ventilátoru určuje \"tlaková\", \"příkonová\" a \"účinnostní\" charakteristika, ukazující závislost daného parametru na objemovém průtoku vzdušniny.\n\n"}
{"id": "186650", "url": "https://cs.wikipedia.org/wiki?curid=186650", "title": "Ostrov Štvanice", "text": "Ostrov Štvanice\n\nŠtvanice je pražský vltavský ostrov mezi Karlínem a Holešovicemi v katastru Holešovic, původně však náležel ke Karlínu. V těchto místech byla řeka mělká a vytvořila se zde řada říčních ostrovů, z nichž ostatní (Primátorský, Korunní, Jeruzalémský a Rohanský) postupně zanikly při regulacích říčního koryta. Ostrov Štvanice byl nazýván též například Velký ostrov či Velké Benátky.\n\nKoncem 17. století byla na ostrově zřízena dřevěná aréna, v níž byly až do roku 1816 pořádány (opakovaně zakazované) štvanice psů na zvěř (medvědy, býky, jeleny i krávy). Odtud pochází název ostrova (včetně variant \"Hetzinsel\" a \"Hec\").\n\nV roce 1877 zde postavil Eugenio Averino varieté. Chodívalo se sem i za dalšími různými atrakcemi. V roce 1883 byly postaveny dřevěné budovy ledáren. Na počátku 20. století přestávaly ledárny vyhovovat a proto pražští hospodští iniciovali stavbu ledáren nových – Branických.. Koncem 19. století byly na ostrově tři restaurace. V roce 1901 sem přesídlil nedávno založený \"První český lawn-tennisový Club\", u jehož zrodu stáli Karel Cífka (hoteliér), jeho bratr voják Josef Cífka a Josef Rössler-Ořovský.\n\nVe druhé polovině 19. století, na mapě 2. vojenského mapování je již ostrov protnut Negrelliho viaduktem, ale silniční mosty vedou na Štvanici pouze z karlínské strany, přes Jerusalemský a Korunní ostrov. Mezi Štvanicí a Bubny je zakreslen přívoz. \n\nPrvním silničním mostem spojujícím Štvanici s oběma hlavními vltavskými břehy byl Hlávkův most (1908 - 1911). Ten ve své dosti odlišné původní trati i odlišné celkové podobě vedl přes tehdejší ostrovy Korunní a Jeruzalémský (viz plánek vpravo). Most byl přestavěn do dnešní podoby v letech 1958 -1962.\n\nV dalších letech následovala výstavba zdymadla s domem plavidelníka a výstavba vodní elektrárny (dokončeny v r. 1913) na západní špici ostrova. V té souvislosti došlo k prodloužení ostrova v západním směru a byl změněn průběh Helmovského jezu, resp. změněno jeho jižní ukotvení, ze svého původního místa na Korunním ostrově na uvedený štvanický ostroh s elektrárnou.\n\nJiž od 90. let 20. století je plánována rozsáhlá přeměna a revitalizace ostrova. Jako zhotovitel přeměny ostrova byla v roce 2000 vybrána německá společnost Club Meridian Company, která měla Štvanici přebudovat asi za miliardu Kč do 45 měsíců od podpisu smlouvy. Kvůli povodním v roce 2002 byla ale realizace odložena.\n\nOstrov je podélně přeťat dvěma mosty – Hlávkovým mostem pro silniční vozidla a tramvaje a železničním Negrelliho viaduktem – které jej dělí přibližně na třetiny.\n\nNa západní špici ostrova stojí malá vodní elektrárna, u které je z levého vltavského ramene zakončen Helmovský jez. Byla vybudována v letech 1913–1914 podle návrhu Ing. arch. Aloise Dlabače. V letech 1984–1987 byla celkově rekonstruována včetně jezu a plavebních komor. Přitom vznikl v pravém rameni Vltavy také areál pro vodní slalomáře.\n\nZápadně od Hlávkova mostu stojí klasicistní dům čp. 858 z roku 1824, který je chráněnou kulturní památkou. Na celém půdorysu přízemí budovy býval taneční sál. V budově od 90. let 20. století sídlily společností Bonton Music, Artona Home Video, Bonton a. s. Od roku 2014 se budova prezentuje pod názvem Vila (VILA Štvanice) jako „ostrovní scéna“ jejímž provozovatelem je spolek Tygr v tísni, působí zde soubory Tygr v tísni, Geisslers Hofcomoedianten a Divadlo Letí a konají se zde výtvarné a fotografické workshopy, ateliéry a doprovodné programy, scénické kurzy, literární akce a přednášky atd.\n\nVe 30. letech byl v západní třetině ostrova při Hlávkově mostu postaven Zimní stadión Štvanice, který hostil čtyři mistrovství světa v ledním hokeji, definitivně byl zbourán v roce 2011. Stát zůstala pouze zchátralá vstupní budova čp. 1125 s restaurací, dosud je objekt chráněn jako kulturní památka. Na místě bývalé haly byl zřízen nekrytý bike park.\n\nU střední části ostrova je na pravém prameni Vltavy dvojice plavebních komor, u nichž na břehu stojí správní budova čp. 867, a blíže karlínskému břehu jsou ještě dva další kanály, z nichž levý slouží jako sportovní kanoistický kanál. Hranici mezi Holešovicemi a Karlínem tvoří zeď mezi těmito dvěma kanály, tj. plavební komory i kanoistický kanál jsou v Holešovicích a jen nevyužitý pravý kanál je v Karlíně.\n\nStřední část ostrova v severozápadní části zaujímá park, v jihovýchodní části tenisový areál, kterému dominuje Centrální tenisový dvorec, doplněný asi devíti dalšími tenisovými hřišti a malým venkovním bazénem. Tenisový areál Štvanice byl otevřen v roce 1986 a pravidelně se zde konají turnaje ATP a WTA Tour. Na severozápadní straně Centrálního tenisového dvorce stojí bronzová socha \"Tenisty\" od Ladislava Janoucha z roku 1986. Na podstavci sochy je pamětní deska s letopočty založení tří tenisových organizací.\n\nZhruba v místech tenisových kurtů poblíž plavebních komor stávala od konce 19. století budova čp. 863, v níž byla porodnice a útulek Čsl. ochrany matek a dětí, svému účelu sloužila zhruba až do roku 1980, kdy byla zbourána.\n\nV parku poblíž mostu a správní budovy zdymadel stojí na kónickém soklu socha z umělého bílého mramoru \"Sedící dívka\" (nebo též \"Odpočívající\") od Jaroslava Horejce z roku 1965.\n\nVe východní třetině ostrova se na jižní straně v blízkosti Negrelliho viaduktu nachází budova TJ Slavoj Praha čp. 944. K ní na východní straně přiléhá dalších 7 tenisových dvorců.\n\nMezi budovou TJ Slavoj a Negrelliho viaduktem se nachází skatepark, který díky zastřešení umožňuje provozovat skateboarding po celý rok. Od roku 1996 ho provozuje firma Mystic Skates, v roce 2006 přibyl sousední krytý bowl (bazén). Server Skate4you.cz jej hodnotí jako jeden z nejlepších veřejnosti přístupných skateparků v Evropě. Každoročně se zde pořádá světový skateboardový pohár Mystic Sk8 cup, pro závod se vždy park upravuje podle nejnovějších trendů.\n\nVe východní části ostrova hned za posledními tenisovými kurty se zde nacházel areál koupaliště s nekrytým plaveckým bazénem a kabinkami. V zadní části ostrova byl v 90. letech 20. století naturistický areál. Koupaliště smetla povodeň v roce 2002 a již nebylo obnoveno, bazén byl v následujících letech srovnán se zemí.\n\nSeverní a východní část východní třetiny ostrova zaujímá park. Na severní straně východní špice ostrova je od roku 2015 přístaviště přívozu P7, který v letní sezóně spojuje ostrov s oběma břehy.\n\nŽelezniční Negrelliho viadukt, který je součástí I. a IV. tranzitního železničního koridoru, vede přes ostrov v jeho východní části. Je po celé šířce ostrova tvořen pravidelnými kamennými oblouky, která však nejsou zastavěné jako v některých částech Karlína, ale zůstaly volné. Jedním z oblouků prochází silnička k TJ Slavoj, další oblouky slouží jako parkoviště u tenisového areálu, jako sklad písku atd.\n\nSilniční Hlávkův most, který je součástí Severojižní magistrály, protíná ostrov v západní části. U jižní strany ostrova jej tvoří prosté nezdobné železobetonové přemostění pravého ramene Vltavy, pod nímž při břehu nad plavebním kanálem vede úzký podchod pro pěší. V jižní a střední části ostrova most přechází v násep, z nějž na východní straně vede silniční sjezd i pozvolně klesající pěší cesty na ostrov. Na západní straně náspu k vozovce přiléhá areál bývalého zimního stadiónu, kolem nějž po obou stranách sestupují na ostrov schodiště. V severní části má Hlávkův most na ostrově čtyři velké oblouky, jejichž pilíře jsou zdobeny alegorickými betonovými reliéfy, autorem reliéfů na návodní straně je sochař Bohumil Kafka, na protilehlé straně Ladislav Kofránek. Po rozšíření mostu v roce 1960 zůstaly Kafkovy reliéfy skryty v mezeře mezi pásy mostu, později z nich byly odlity kopie a umístěny na novou část mostu.\n\nMezi oběma mosty ostrov ve stejném směru podchází linka C metra mezi stanicemi Florenc na pravém břehu v Karlíně a Vltavská v Holešovicích na břehu levém.\n\nPřed zprovozněním tohoto úseku metra, tj. až do roku 1984, projíždělo po Hlávkově mostě množství autobusových linek od stanice metra Sokolovská (dnes Florenc) směrem na Severní Město a na Štvanici měly zastávku, stejně jako tramvaje. V roce 1984 byly tramvajové i autobusové zastávky zrušeny a od té doby ostrov neměl žádnou obsluhu veřejnou hromadnou dopravou; tramvaje ani noční autobusové linky zde nestaví.\n\nOd konce 90. let 20. století jsou v rámci záměru revitalizace ostrova navrhovány a prosazovány lávky na Štvanici. Na východním konci by lávka měla propojovat ostrov s oběma břehy, na západním konci ostrova s novoměstským břehem. Dne 7. srpna 2015 byl přes východní konec ostrova zaveden sezónní přívoz P7, který byl prezentován jako dočasná náhrada za plánovanou lávku. Brzy se stal druhým nejvytíženějším pražským přívozem, primát drží v počtu přepravených psů.\n\nV rámci havarijní opravy tramvajové tratě od 17. do 31. října 2015 byly na ostrově Štvanice provizorním způsobem (položením vyřazených BKV panelů) vybudovány tramvajové ostrůvky a umístěna provizorní světelná signalizace na přechodech. Od 25.3.2017 na zastávce zastavuje tramvajová linka 14.\n\nPěší mohou Hlávkův most podejít při obou vltavských ramenech, avšak ve střední části ostrova Hlávkův most přechází v násep, pod kterým zde podchod ani podjezd není. Podjet vozidlem lze Hlávkův most v severní části ostrova.\n\n\n"}
{"id": "186651", "url": "https://cs.wikipedia.org/wiki?curid=186651", "title": "Štvanice", "text": "Štvanice\n\nŠtvanice může být:\n\n\n"}
{"id": "186652", "url": "https://cs.wikipedia.org/wiki?curid=186652", "title": "Nancy", "text": "Nancy\n\nNancy [nãsi:] (německy zastarale \"Nanzig\") je město na východě Francie v departementu Meurthe-et-Moselle a regionu Grand Est. Žije zde obyvatel, po Metách je druhým největším městem Lotrinska. Nancy je také pátým největším univerzitním městem Francie. Jeho tři náměstí jsou zapsána na Seznamu světového dědictví UNESCO.\n\nOd 11. století bylo Nancy hlavním městem vévodství lotrinského. První významnou historickou událostí byla bitva u Nancy, ve které při obléhání města a pokusu o jeho dobytí v roce 1477 padl burgundský vévoda Karel Smělý.\n\nZa vlády Karla III. a Leopolda se město dále rozšiřovalo. Zaujímalo také významnou pozici v oblasti kultury. Roku 1737 věnoval francouzský král Ludvík XV. vévodství lotrinské svému tchánovi a svrženému polskému králi Stanisławu Leszczyńskému. Ten nad zemí vládl jako osvícený panovník až do své smrti v roce 1766, kdy se vévodství vrátilo zpět pod francouzskou korunu.\n\nOd roku 1778 je Nancy sídlem biskupství.\n\nPo vzniku Německého císařství následkem prusko-francouzské války v roce 1871 zůstalo Nancy součástí Francie, na rozdíl od Alsaska a departementu Moselle s městy Štrasburk a Mety, které připadly Německu. Pro Nancy to znamenalo začátek zlaté éry, protože do něj z obsazených oblastí přišlo mnoho lidí, kteří odmítali přijmout německé občanství. Okolo roku 1900 se z Nancy do zbytku Francie začalo šířit secesní hnutí (francouzsky \"art nouveau\"). Jeho nejznámějšími představiteli zde byli Émile Gallé, Antonin Daum, Louis Majorelle, Victor Prouvé a Eugène Vallin. Ve městě se nacházela řada předních uměleckých dílen pracujících se sklem.\n\nV průběhu první světové války bylo město mnohokrát cílem útoků německého dělostřelectva dlouhého dosahu, což způsobilo velké materiální škody.\n\nStanislavovo náměstí (francouzsky \"Place Stanislas\"), pojmenované po polském králi a lotrinském vévodovi Stanisławu Leszczyńském, náměstí Place de la Carrière a Náměstí aliance (\"Place d'Alliance\") byla v roce 1983 pro svou mimořádnou historickou hodnotu zapsána na Seznam světového dědictví UNESCO.\nDalší památky:\n\n\nNancy je domovem fotbalového klubu AS Nancy-Lorraine.\n\n\n\n\n\n"}
{"id": "186654", "url": "https://cs.wikipedia.org/wiki?curid=186654", "title": "Skálovkovití", "text": "Skálovkovití\n\nSkálovkovití (\"Gnaphosidae\") jsou čeledí pavouků, kterých je zatím známo 2162 druhů začleněných do 122 rodů. V české přírodě se vyskytuje 72 druhů z celkem 18 rodů.\n\nVelikosti jednotlivývh druhů velmi kolísají. Pohybují se od 2 do 19 mm. Základním rozpoznávacím znakem této čeledi je uspořádání očí do dvou příčných řad po čtyřech, zadní pár bývá oválného tvaru a má redukované čočky. Velmi charakteristickým znakem je též uspořádání snovacích bradavek - přední pár je nejmohutnější, má válcovitý tvar a jeho bradavky jsou od sebe odděleny nejméně o svoji šířku. Zbarvení je většinou tmavé, šedohnědé, často až černé, zadeček bývá u některých druhů světlý až krémový.\n\nSkálovkovití jsou obyvateli epigeonu (prostředí povrchu půdy, které obývá velké množství členovců). Přes den se ukrývají pod kameny a dřevem, kde si budují tenkostěnné pavučinové komůrky, v nichž dochází ke svlékání a páření pavouků. Ze svých úkrytů vylézají převážně v noci, jen některé druhy i ve dne. Kořist loví aktivně, bez pomoci lapací sítě.\n\nDospělý samec vyhledá pavučinový úkryt obvykle ještě nedospělé samice, v její příbytku počká do jejího posledního svleku, po kterém se stane pohlavně dospělá a ihned ji oplodní - ve chvíli, kdy mu není po svlékání nebezpečná. V pavučinovém zámotku pak samička hlídá plochý kokon pavučinami připředený ke svému podkladu.\n\n"}
{"id": "186657", "url": "https://cs.wikipedia.org/wiki?curid=186657", "title": "Beetlejuice", "text": "Beetlejuice\n\nBeetlejuice je americká filmová komedie režiséra Tima Burtona z roku 1988 s prvky hororu a fantasy. Snímek v roce 1989 získal Oscara za nejlepší masky.\n\nDěj filmu se točí kolem jednoho mladého páru – Barbary a Adama. Po autonehodě se vrátili domů, ale začaly se kolem nich dít divné věci – nejsou např. vidět v zrcadle. Po nalezení \"Příručky pro nedávno zesnulé\" pochopili, že jsou mrtví. Do domu se nastěhovala nová rodina – otec, dcera se zálibou ve fotografování a oblékaná celá v černém a její nevlastní matka, která si říká umělkyně a která si s sebou přivedla silně nesympatického Otha, podporujícího ji v rozvíjení její „umělecké osobnosti“. Adam a Barbara se marně snažili dostat je z domu a život po smrti se pro ně začal stávat noční můrou – nikdo je neviděl a navíc byl jejich dům přestavován. Příručku pořád nebyli schopni přečíst až na jednu malou část – návod, jak se dostat pryč z domu. Tak se ocitli v čekárně plné mrtvých lidí, z níž nakonec odešli za svou sociální poradkyní Junonou. Od ní se dověděli, že se té rodiny mají zbavit jako strašidla. Začali proto se snahou vystrašit je a přimět k odchodu.\n"}
{"id": "186661", "url": "https://cs.wikipedia.org/wiki?curid=186661", "title": "Moskovskaja (stanice metra v Nižném Novgorodu)", "text": "Moskovskaja (stanice metra v Nižném Novgorodu)\n\nMoskovskaja ( ) je jedna ze stanic metra Nižného Novgorodu. Je to jediná přestupní stanice v celé síti, nachází se v její severní části. Kříží se zde linky Avtozavodskaja a Sormovskaja. Cestující mohou také přejít na Nižněnovgorodský hlavní nádraží.\n\nMoskovskaja je podzemní mělce založená stanice neobvyklého typu. Na jejím jednom podpovrchovém nástupišti se nachází celkem čtyři koleje, z kterých dvě vnitřní patří první lince a dvě vnější té druhé. Tato koncepce stanice je unikátní v celém Rusku, i bývalém SSSR. Její výstavba probíhala v první polovině let spolu s historicky prvním úsekem podzemní dráhy v Nižném Novgorodu a již od počátku byla navržena jako hlavní přestupní bod. Konstrukce vychází z koncepce unifikovaných hloubených stanic s ostrovním nástupištěm podpíraným dvěma řadami sloupů, v tomto případě samozřejmě obměněném. Moskovskaja byla otevřena 20. listopadu 1985 pro první linku a od 20. prosince 1993 funguje i pro tu druhou.\n\nArchitektonické ztvárnění stanice má reflektovat její název, tj. je inspirováno hlavním městem Ruska, Moskvou. Na obklad sloupů i stěn na nástupišti byl použit bílý mramor; na stěnách za kolejemi též i v hnědém odstínu tak, aby připomínal Kremelskou zeď. Architektem byl V. Čeremin, mozaiky (velmi podobné například té, které byla umístěna ve stanici Anděl) pak mají více autorů.\n\nStanice je umístěna pod hlavní nádraží a má několik východů. Ze nádraží můžete jít libovolným směrem. Také nádraží je terminálem pro městskou dráhy (S-Bahn). Je to doplněk k metru a má 2 linky do okresů Sormovského a Priokského.\n\n"}
{"id": "186666", "url": "https://cs.wikipedia.org/wiki?curid=186666", "title": "Skupina FIAT", "text": "Skupina FIAT\n\nFiat Group (oficiální název: Fiat S.p.A., původně zkratka z Fabbrica Italiana Automobili Torino) je strojírenský koncern se sídlem v Itálii. Vyrábí osobní i nákladní automobily, autobusy, zemědělské a stavební stroje nebo zařízení do továren. Působí také na mediálním a finančním trhu. V historii vyráběl i letadla a vlaky. Vlastní 633 společností a asi třetinu svých aktivit provozuje přímo v Itálii. Patří mezi 100 světových společností s největším obratem.\n\n\n\n\n\nPodíly v menších firmách a menšinové podíly v bankách a mediálních společnostech.\n\nTradičním a hlavním vlastníkem byla rodina Agnelli. Ta dodnes drží 30,5% akcií a má významné slovo ve vedení firmy. Akcie společnosti jsou obchodovány na burzách v Miláně, Paříži a Frankfurtu.\n\nV roce 2000 došlo k dohodě o partnerství s americkým koncernem General Motors, díky jejíž finanční stránce Fiat získal akcie GM (5,1 %) a GM pak akcie automobilové divize Fiatu (20 %). Součástí dohody byla i opce na nákup zbytku akcií automobilové divize Fiatu. GM této možnosti nevyužil a dohoda byla zrušena v roce 2005.\n\nV dubnu 2009 společnost uzavřela dohodu o partnerství s bankrotující americkou automobilkou Chrysler, podle které v ní mimo jiné získala 20 % podíl s možností nárůstu až na 51 %.\n\nV roce 1966 společnost prodala licenci na výrobu vozidel do Sovětského svazu, kde v Sovětském Rusku ve městě Togliatti vznikla nová továrna na výrobu vozů značky Žiguli pod označením VAZ (Volžskij avtomomobilnyj zavod) odvozených z modelu 124. Dnes se v továrně vyrábí i vozy značky Volga (česky : \"Volha\").\n\nDnes už není součástí koncernu. Patří francouzskému výrobci vlaků TGV Alstomu. Od roku 1969 vyrábí vlaky typu Pendolino.\n\nLetecká továrna.\n\nPřehrada Kariba v Zimbabwe postavená roku 1956 na řece Zambezi byla tou dobou největší na světě.\n"}
{"id": "186672", "url": "https://cs.wikipedia.org/wiki?curid=186672", "title": "Ospalá díra", "text": "Ospalá díra\n\nOspalá díra (v anglickém originále Sleepy Hollow) je filmový horor s detektivními prvky z roku 1999, jehož režisérem je Tim Burton. V hlavních rolích se představili Johnny Depp a Christina Ricci. Jde o volnou adaptaci povídky „The Legend of Sleepy Hollow“ spisovatele Washingtona Irvinga. Stěžejní roli ve filmu má policejní konstábl Ichabod Crane (hraje Johnny Depp), který byl vyslán z New Yorku do osady Ospalá díra, aby zde vyšetřoval sérii vražd, které místní obyvatelé připisují záhadnému bezhlavému jezdci.\n\nFilm získal Oscara za rok 1999 v kategorii „Best Production Design“. Na webu AllRovi.com byl film ohodnocen 3,5 hvězdičkami z celkových pěti.\n\n\nPokrokový 24letý policejní konstábl Ichabod Crane se v roce 1799 znelíbí svým nadřízeným. Je proto poslán do osady Ospalá díra v kraji Westchester County, kde má vyšetřit brutální vraždy, při kterých všechny oběti přišly o hlavu: Peter Van Garrett, jeho syn Dirk a vdova Emily Winshipová. Přijíždí do osady vybaven svými vědeckými pomůckami. Od vesnické honorace se dozvídá, že všechny vraždy má údajně na svědomí bezhlavý jezdec, který opouští v noci svůj hrob. Tím jezdcem byl hesenský žoldnéř vyslaný německou princeznou, aby udržel Američany pod anglickou nadvládou. Na rozdíl od ostatních mu nešlo tolik o peníze, ale o samotné zabíjení. V boji se choval obzvlášť krutě, na svém černém hřebci pořádal nájezdy do řad protivníka, kde utínal vojákům hlavy. Nechal si zbrousit zuby do špičáků, aby vypadal hrozivěji. Byl zabit až v roce 1779, hlava mu byla sťata jeho vlastním mečem. Byl pohřben v lese nedaleko Ospalé díry. U jeho skonu byly přítomny dvě malé holčičky, z nichž jedna na něj upozornila pátrající vojáky (přelomila klacek, což vojáci zaslechli). Po dvaceti letech vstává bezhlavý jezdec z hrobu a stíná hlavy obyvatelům Ospalé díry. Sťaté hlavy si odváží s sebou.\n\nIchabod Crane nevěří, že by vrahem mohla být nějaká nadpřirozená postava. V dětství si prožil trauma, když mu matku zavraždil navenek počestný otec, katolík. Obvinil ji z čarodějnictví a uvěznil ji v železné panně. Ichabod po tomto otřesu odmítl uvěřit v jakoukoli nadpřirozenou existenci a začal používat vědecké metody (film provází občasné retrospektivy do Craneova dětství).\n\nZpočátku je Crane v osadě Ospalá díra vítaný, avšak postupem času obyvatele stále více překvapuje svými vědeckými metodami (např. pitva exhumovaného těla). Během jeho pobytu dojde ke čtvrté vraždě, obětí je Jonathan Masbath. Jeho syn se poté stane věrným konstáblovým pomocníkem, aby pomstil smrt svého otce. Soudce Philipse prozradí Craneovi, že Jonathan Masbath je ve skutečnosti pátou obětí. To přivede policistu k myšlence exhumovat těla všech čtyř obětí. Při pitvě zjistí, že vdova Winshipová byla těhotná.\n\nNázor na bezhlavého jezdce Crane změní, až když jej na vlastní oči spatří. Jezdcovým cílem je pan Philipse, kterého setne před zraky newyorského konstábla, přičemž hlavu odveze pryč. V panice nemá Ichabold Crane daleko k rozhodnutí osadu opustit, ale svůj strach nakonec přemůže a vydá se po stopách, které by mu mohly ukázat způsob, jak bezhlavého jezdce zastavit. V pátrání mu pomáhá půvabná Katrina van Tassel a mladý Masbath, jehož otec zemřel pod mečem jezdce. Hrob bezhlavého jezdce nalezne také s pomocí tajemné ženy, která přebývá v jeskyni v lese a ovládá magii. Hrob se nachází u Stromu mrtvých - brány z nadpřirozena do této existence.\n\nStrážmistr přijde na to, že jezdec nezabíjí náhodně, ale jeho oběti mu někdo předem vybírá. Někdo, kdo jezdci z hrobu ukradl hlavu. Odhalí souvislost mezi oběťmi. Po několika dalších útocích nabyde přesvědčení, že jezdce ovládá Katrina Van Tassel, sympatická dívka, která jej okouzlila. Tomuto podezření nahrává i objevený pentagram pod jeho postelí, jenž je namalován na podlaze. Strážmistr se rozhodne město opustit, aby dívku nemusel zatknout.\n\nPak však zjistí, že pentagram má chránit milovanou osobu před zlými silami. Jezdce neovládá Katrina, nýbrž její macecha, která předstírala falešnou smrt, aby se vyhnula podezření. Jejím úmyslem je zabít posledního člena z rodu Van Tasselů (Katrinu), aby dokonala pomstu. Než přijede bezhlavý jezdec, uvězní ji ve starém mlýnu a vypráví ji motiv pro své konání. V dětství jí a její sestře zemřel otec i matka. Jejich pán, kterému sloužili, je vyhnal. Nikdo se jich nechtěl ujmout, protože matka byla podezřelá z čarodějnictví. Než matka zemřela, žila se svými dcerami v jeskyni. Sestry pak žily dál v lese, než narazily na hesenského žoldnéře a byly svědky jeho zabití. V ten moment jedna ze sester zaprodala svou duši zlu (druhá žila dál v jeskyni - byla to ona žena, která Craneovi poskytla vodítko k jezdcovu hrobu). Rozhodla se ukrást jezdci hlavu z hrobu a využít ji k uskutečnění své pomsty na Peteru Van Garrettovi (pán, jenž vyhnal jejich rodinu) a Van Tasselových, kteří zabrali jejich dům.\n\nPo dlouhém souboji s bezhlavým jezdcem uvnitř mlýna a následné honičce v lese, kdy jezdec pronásleduje samotného Ichaboda, Katrinu a Masbatha se však mince otočí: jezdec dostane zpět svou hlavu. Zlou macechu, která jej ovládala, si vezme s sebou do pekla. Ichabod a Katrina odjíždí kočárem do New Yorku, přičemž s sebou berou i mladého Masbatha.\n\nHudbu k filmu \"Ospalá díra\" zkomponoval Danny Elfman.\n"}
{"id": "186676", "url": "https://cs.wikipedia.org/wiki?curid=186676", "title": "Jmeniny na Slovensku", "text": "Jmeniny na Slovensku\n\nNa Slovensku, stejně jako v České republice a jiných zemích, náleží téměř ke každému dni alespoň jedno jméno. Tento seznam byl původně římskokatolickým kalendářem svatých. \n\nSeznam jmen přiřazených k jednotlivým datům je uváděn v kalendářích. Přestože je v kalendáři uváděno jen jedno nebo dvě jména (v následujícím seznamu jsou označena tučným písmem), ke každému dni jich může být přiřazeno víc.\n\n\n\n\n\n\n\n\n\n\n\n\n\n"}
{"id": "186677", "url": "https://cs.wikipedia.org/wiki?curid=186677", "title": "Dějiny Prahy 1980–1990", "text": "Dějiny Prahy 1980–1990\n\nDějiny Prahy 80. let 20. století byly o významných změnách jak ve společnosti, tak i v dopravě, průmyslu či kultuře. Od socialistické metropole oslavující masovými akcemi marxismus-leninismus se Praha změnila v centrum odboje proti komunistické moci a postupně se začala transformovat v hlavní město demokratického státu.\n\nZačátek 80. let byl ve znamení postupného úpadku socialistického státu, přestože oficiální údaje většinou poukazovaly na opak. Docházelo opět k mnohým přestavbám a změnám, hlavně v centru města. Na počátku 80. let bylo rekonstruováno Národní divadlo (znovuotevřeno roku 1983), v rámci rozsáhlých prací byl kromě modernizace historické budovy jeho areál rozšířen o tzv. Novou scénu; soubor několika divadelních budov, které vznikly v brutalistickém stylu na místě původně kláštera. Mezi další budovy z 80. let, jejichž význam v metropoli není zanedbatelný, patří například i Kongresové centrum Praha a další výškové objekty na pankrácké pláni (\"Motokov\", \"Československý rozhlas\"). V této době se začalo také s výstavbou Žižkovského vysílače, ta se však prodloužila ještě do počátku let devadesátých.\n\nDalší rozsáhlou změnou byla rekonstrukce Václavského náměstí, (původně její první etapa), při které byl vybudován středový pás zeleně (hanlivě dnes označovaný jako \"Štrougalovy sady\"). O další tři roky později následovala pěší zóna na Můstku a Na Příkopě, jež měla být ukázkou toho, jak dokáže socialistický režim pečovat o centra svých měst. Jednalo se však stále jen o několik ulic; stav velké části historické zástavby se stále zhoršoval a spíše než k opravám budov docházelo k zajišťování jejich stavu tak, aby ještě více nechátraly. Velkolepé plány do budoucna počítaly s přestavbou stárnoucích čtvrtí na sídliště (Žižkov, část Holešovic), jejichž výstavba by se konala někdy v období XI. či XII. pětiletky (tedy na začátku 21. století). Mezi další témata patřilo rozšiřování metra (výhledově budování nových výstupů z existujících stanic a nových linek), přestavba železničního uzlu (zrušení tehdejšího nádraží Střed a nádraží Praha Bubny), reorganizace přívodů vody a elektřiny (naplánování nového jaderného zdroje a rozvodů vysokého napětí, dále další vodovod z Káraného) do metropole, výstavba nových přístavů (například v Radotíně měl být zřízen přístav zcela nový a další pak měly projít modernizací).\n\nJednou z velkých akcí byla VII. celostátní spartakiáda, které se zúčastnilo kolem jednoho milionu lidí. Konala se na Strahovském stadioně, přítomen zde byl i tehdejší předseda mezinárodního olympijského výboru Juan Antonio Samaranch. Jednalo se o největší akci svého typu v dějinách spartakiád a také i poslední; přestože spartakiáda v roce 1990 byla naplánována, vzhledem ke změně společenských poměrů se již nekonala.\n\nNa konci 80. let se otevíraly opět nové úseky metra, tentokrát již ale v okrajových částech města. V centru mezitím probíhaly další úpravy; roku 1987 se například přestavělo Staroměstské náměstí do současné podoby (pěší zóna). Konala se i soutěž na dostavbu Staroměstské radnice, ta však skončila bez jasného finálního návrhu. V tomto roce město navštívil i Michail Sergejevič Gorbačov, tehdejší generální tajemník KSSS a hlava státu. Návštěva se však nestala takovou událostí, jak bylo původně očekáváno.\n\nV srpnu a v říjnu roku 1988 se začaly konat první demonstrace proti vládnoucí moci. Na Den lidských práv 10. prosince je oficiálně připuštěn první protest opozičních sil, tehdy na Škroupově náměstí. To však k uklidnění situace nepřispělo, naopak protestů začalo přibývat. V lednu 1989 během tzv. Palachova týdne proběhlo demonstrací hned několik, proti protestujícím zasáhla tehdejší Veřejná bezpečnost. Další demonstrace se odehrály na výročí okupace vojsky Varšavské smlouvy 21. srpna a ještě 28. října. Protestující se shromažďovali hlavně na Václavském náměstí. V říjnu téhož roku také do města přišli stovky emigrantů z NDR, žádající azyl v Západním Německu, jejich odvoz zajistily speciální spoje ČSD.\n\nV listopadu a prosinci demonstrace protikomunistické opozice dosáhly vrcholu; impulzem se stal 17. listopad, kdy byl protestní pochod opozice (převážně studentů) na Národní třídě rozehnán silou jednotkami Veřejné bezpečnosti; událost se dostala do médií pouze v západních zemích a v samotné ČSSR nebyla zveřejněna celá. Spekulovalo se i o smrti jednoho studenta. Následných protestních shromáždění se účastnily statisíce lidí, do čela se dostali Václav Havel a Alexander Dubček. Začala sametová revoluce.\n"}
{"id": "186678", "url": "https://cs.wikipedia.org/wiki?curid=186678", "title": "Makedonský denár", "text": "Makedonský denár\n\nMakedonský denár ( \"македонски денар\") je zákonným platidlem balkánského státu Severní Makedonie. Jeho ISO 4217 kód je MKD. Jedna setina denáru se nazývá 1 \"deni\". Název „denár“ má severomakedonská měna podobný s několika dalšími měnami států, které v minulosti byly součásti Otomanské říše.\n\nMakedonie byla až do vyhlášení nezávislosti v roce 1991 jednou ze šesti socialistických republik Socialistické federativní republiky Jugoslávie. Společnou měnu Jugoslávie - jugoslávský dinár - užívala Makedonie až do 26. května 1992, kdy zavedla makedonský denár jako nové platidlo v nově nezávislém státě. Makedonský denár byl odvozen od jugoslávského v poměru 1:1. V roce 1993 došlo k měnové reformě, kdy bylo sto \"starých\" denárů nahrazeno jedním „novým“ denárem.\n\nSeverní Makedonie má od prosince 2005 oficiální status kandidátské země Evropské unie. Jednou z podmínek vstupu kandidátské země do EU je, že na svém území zavede společnou měnu euro. Dá se tedy očekávat, že i makedonský denár bude časem eurem nahrazen.\n\n\n\n"}
{"id": "186679", "url": "https://cs.wikipedia.org/wiki?curid=186679", "title": "Dějiny Prahy 1974–1980", "text": "Dějiny Prahy 1974–1980\n\nObdobí těchto šesti let (1974 až 1980) v dějinách tehdy československé metropole symbolizuje rozvoj panelových sídlišť, zavedení metra, výstavba magistrály, ale také tuhá normalizace a jistý úpadek kultury a tvůrčí svobody.\n\nJaro a později léto roku 1974 bylo v dějinách Prahy ve znamení mnoha změn. 9. května k výročí 25 let od osvobození Česka a Slovenska Rudou armádou bylo otevřeno metro (první sedmikilometrový úsek z budoucích několika desítek celkem tří linek) a vyřazeny staré předválečné tramvaje. 1. července pak bylo připojeno dalších zhruba 30 obcí, převážně na jihu a východě města, na severu se v některých místech naopak hranice neposunuly vůbec. Tato změna měla svůj význam; byla připravena plocha pro výstavbu budoucích velkých sídlišť, jakými bylo například Jižní či Jihozápadní město. Počítalo se ještě i se vznikem velkého sídlištního celku v oblasti Hájku a Dubče, od tohoto plánu se však nakonec ustoupilo.\n\nV silniční dopravě také docházelo k jistým změnám. Zrušeny byly mnohé tramvajové tratě, převážně v centru a na jihu města. Začala se postupně budovat Severojižní magistrála a objevily se první plány městského a dalších okruhů. Tam, kde okolí nezměnilo metro, byly zavedeny alespoň autobusové linky. Od roku 1979 začala fungovat nová odbavovací hala pražského Hlavního nádraží.\n\nV politice celé země měla dominantní postavení KSČ; mnozí lidé se systémem jedné vedoucí strany a permanentní vládní koalice Národní fronty nesouhlasili. Praha tak byla jistým centrem odporu vůči režimu, který představovala v akademických a kulturních kruzích Charta 77, organizace spisovatelů, herců a dalších osob veřejného života, která vznikla právě v metropoli. Aby tehdejší vládnoucí moc manifestovala svoji odhodlanost a jednotu, založila tzv. Antichartu, jejíž velkolepý sjezd se ve městě o něco později též konal.\n\nTehdejší režim chtěl ukázat hospodářský rozvoj země a zároveň do jisté míry potlačit nespokojenost s nedostatkem spotřebního zboží. Po vzoru západoevropských zemí se tedy začaly v metropoli budovat velké obchodní domy (Kotva, Máj, DBK, Krone); a to převážně u stanic metra. Měly být ukázkou tehdy nejmodernější československé architektury. Architekti sice byli z ČSSR, výstavbu obchodních domů však musely v některých případech provést firmy ze západních zemí, vzhledem k nedostatkům v československém stavebnictví (hlavně v technologiích). Po svém otevření byly nové obchodní domy představovány jako symbol vyspělosti ekonomiky socialistického režimu.\n"}
{"id": "186680", "url": "https://cs.wikipedia.org/wiki?curid=186680", "title": "Massinissa", "text": "Massinissa\n\nMassinissa nebo Masinissa (kolem 238 př. n. l. – 148 př. n. l.) byl náčelníkem východonumidského kmene Massylů a později králem celé Numidie, starověkého severoafrického království ležícím na území dnešního Alžírska a Libye. V letech 213 až 206 př. n. l. byl spojencem Kartága, potom ale přešel na stranu Římanů. Od té doby patřil k nejzarputilejším nepřátelům Punů.\n\nMassinissa se narodil v roce 238 př. n. l. jako syn Galy, vládce Massylů, jednoho ze dvou numidských kmenů. Massylové, jako sousedé Kartága, měli k tomuto městu a jeho civilizaci blízko, což předurčilo i Massinissův raný život: své mládí strávil jako rukojmí ve Městě, kde se krom punštiny naučil i řečtině a latině. Všeobecně byl považován za velmi moudrého a schopného muže. Massinissa se prý tady zamiloval do krásné Sofonisbe, dcery předního kartaginského šlechtice, Hasdrubala Giskona.\n\nV době vypuknutí druhé punské války bojoval Massinissa ve službách Kartaginců proti Syfakovi, náčelníkovi Masaesylů, druhého numidského kmene ze západní Numidie, který byl s Massyly v trvalých sporech a proto také, logicky, válčil na straně Římanů. Massinissa, jenž měl tehdy zřejmě pouze sedmnáct let, vedl společně s Hasdrubalem Giskonem vojsko složené z Numiďanů a kartaginských žoldnéřů proti Syfakově armádě a dosáhl drtivého vítězství, čímž přiměl Syfaka k uzavření míru s Kartaginci.\n\nPoté sloužil v Hispánii jako velitel numidské jízdy v bojích proti Římanům a výrazně se podílel na kartaginských vítězstvích nad oběma Scipiony. Po porážce Hasdrubala Barky v bitvě u Baeculy a jeho následném odchodu do Itálie povýšil Massinissa do hodnosti velitele kartaginské jízdy v Hispánii a v letech 208 až 207 př. n. l. zde vedl úspěšnou gerilovou válku proti Scipionovi Africanovi staršímu a získával tak čas, jenž využili Mago a Hasdrubal Gisko k odvodu a výcviku nového vojska. S čerstvými posilami se oba vojevůdci v roce 206 př. n. l. připojili k Massinissově jízdě a společně se postavili Scipionovi v bitvě u Ilipy, v níž však byla kartaginská moc v Hispánii definitivně zlomena. Scipio zde dosáhl jednoho ze svých nejskvělejších vítězství.\n\nKdyž Gala v tomtéž roce zemřel, jeho synové Massinissa a Oezalces se začali přít o nástupnictví, čehož využil Syfax k dobytí značné části východní Numidie. Mezitím byli Kartaginci vytlačeni z Hispánie a Massinissa usoudil, že vítězství ve válce připadne Římanům a nikoliv Kartagincům, načež se rozhodl spojit se s Římany. K této Massinissově změně stran napomohl i sám Scipio, když propustil na svobodu Massinissova synovce, Massivu, který neuposlechl strýcovy rozkazy, vřítil se do víru boje a upadl do římského zajetí.\n\nHasdrubal Gisko se nyní musel poohlédnout po novém spojenci, kterého záhy nalezl v Syfakovi. Situace se tak úplně obrátila: západní (masaesylská) Numidie byla nyní spojencem Punů, kdežto východní (massylská) jejich nepřítelem. Hasdrubal upevnil Syfakovo spojenectví provdáním své dcery Sofonisbe, do té doby snoubenky Massinissy. Syfax následně znovu pronikl do východní Numidie, porazil Massinissu, vypudil jej ze země a stal se králem obou kmenů. Po Scipionově vylodění v Africe v roce 204 př. n. l. se tak Massinissa mohl k římskému veliteli dostavit pouze jako uprchlík.\n\nV bitvě u Bagrades v roce 203 př. n. l. Scipio přemohl vojsko Hasdrubala Giskona a Syfaka a zatímco římský vojevůdce zaměřil nyní svoji pozornost na Kartágo, Gaius Laelius a Massinissa se ihned vrhli do pronásledování poraženého Syfaka, kterého dopadli v Cirtě a následně ho předali do Scipionových rukou. Po Syfakově zajetí se Massinissa mohl konečně oženit se Sofonisbe, avšak Scipio, který pochyboval o její loajalitě, si jí vyžádal do Říma, kde měla být vedena v triumfálním průvodu. Aby jí ušetřil takového ponížení, poslal jí Massinissa jed, kterým se Sofonisbe dobrovolně otrávila. Massinissa si tímto činem vysloužil důvěru Římanů a Scipio ho následně uznal za krále Massylů.\n\nV bitvě u Zamy proti Hannibalovi velel Massinissa jízdě na Scipionově pravém křídle. Sám Scipio střetnutí s Kartaginci oddaloval tak dlouho, dokud se Massinissa se svými jezdci nepřipojil k jeho armádě. Bitva samotná se pro Římany nevyvíjela zcela optimálně a již se zdálo, že Hannibal zvítězí. V tomto kritickém momentě se ale Massinissa, který nejdříve z bojiště zahnal kartaginskou jízdu, vrátil zpět a Kartagincům, kteří měli vítězství v boji takřka na dosah ruky, vpadl do týlu a uvedl jejich řady do naprostého chaosu. Tím byla bitva a tedy i celá válka rozhodnuta ve prospěch Římanů. Za svoje služby obdržel Massinissa od Římanů Syfakovo království, což z něho učinilo pána celé Numidie. Kartaginci mu navíc na nátlak Římanů museli odstoupit rovněž Tripolitánii (dnešní severozápadní Libye), takže Numidské království nyní kartaginské državy úplně obkličovalo.\n\nPo odchodu Římanů z Afriky vytvořil Massinissa z Numidie vlastní království s hlavním městem v Cirtě (dnešní Konstantine). Všechno toto se dělo podle dohody s Římany, kteří usilovali ztrpčovat Kartagincům život spory s jejich sousedy. Massinissa a jeho synové vlastnili rozsáhlé statky po celé zemi. Důležitými městy Massinissovy říše byly Capsa, Thugga (dnešní Dougga), Bulla Regia a Hippo Regius (dnes Annába).\n\nMassinissa pokračoval i ve zbytku svého života v rozšiřování své domény. Ještě před svou smrtí stačil vyprovokovat Kartágo (za notného přispění Římanů) k tomu, aby proti němu vojensky zakročilo. Podle Liviova popisu Numiďané přepadli a vyplenili asi sedmdesát měst na jihu a západě území dosud náležejícího Kartagincům. Punové pobouření tímto chováním, proti nim vyslali vojsko, což bylo ale v rozporu s dohodou s Římany, podle níž se Kartágu zakazovalo vést s kýmkoliv válku bez svolení římského senátu. V následném boji ale Kartaginci Numiďanům podlehli a museli s Massinissou uzavřít potupnou smlouvu. Zbytek vojska musel ustoupit beze zbraní zpět do Kartága, na zpáteční cestě byli ale Kartaginci přepadeni a z velké části pobiti Massinissovým synem Gulussou. Římanům to však postačilo jako záminka k zahájení třetí punské války.\n\nTeprve nyní si Massinissa patrně uvědomil, že jeho nenávist ke Kartágu usnadnila Římanům šíření jejich vlivu v Africe na úkor jeho vlastní říše. Jen s nechutí tudíž podporoval Římany, zemřel ale krátce po vypuknutí konfliktu v roce 149 př. n. l. Starověké prameny připomínají, že Massinissa se dožil více než 90 let a až do konce svého života prý osobně vedl numidské armády do pole.\n\nZa Massinissova nástupce byl ustaven jeho syn Micipsa. Zanedlouho poté byla však Numidie rozdělena Scipionem Africanem mladším do tří menších říší mezi královy syny Micipsu, Gulussu a Mastanabala.\n\n"}
{"id": "186681", "url": "https://cs.wikipedia.org/wiki?curid=186681", "title": "Brda (řeka)", "text": "Brda (řeka)\n\nBrda (německy \"Brahe\") je řeka v Polsku. Dosahuje délky 238 km, protéká územím Pomořského a Kujavsko-pomořského vojvodství. Její povodí má rozlohu 4 627 km².\n\nSvůj tok začíná v Bytowském pojezeří v jezeře Smołowo severovýchodně od města Miastko. Protéká přes řadu jezer (Kamień, Orle, Świeszyńskie, Głębokie, Szczytno, Końskie, Charzykowskie, Karsińskie, Witoczno, Łąckie, Dybrzk, Kosobudno). Šířka koryta se mění, na některých úsecích je dolina řeky hluboká a na jiných řeka meandruje. Ve vzdálenosti 10 km od ústí (tj. od města Bydhošť) začíná kanál, který spojuje povodí Visly a Odry přes řeku Noteć. Ústí zleva do Visly. Spád řeky je rovnoměrný v celé délce toku.\n\n\nNa řece leží města Sąpolno, Swornegacie, Męcikał, Rytel, Tuchola, Koronowo, Tryszczyn a Bydhošť.\n\nPrůměrný dlouhodobý průtok činí 31 m³/s.\n\nPo řece je splavováno dřevo. Na dolním toku je možná v délce 15 km vodní doprava. Na řece bylo vybudováno několik vodních elektráren (Mylof, Samociążek, Tryszczyn, Smukała). Největší přehradou je Jezioro Koronowskie. Řeka je také oblíbená u vodáků.\n\n"}
{"id": "186686", "url": "https://cs.wikipedia.org/wiki?curid=186686", "title": "Gnóm", "text": "Gnóm\n\nGnómové jsou mýtické bytosti vyznačující se malým vzrůstem a spřízněností se zemí. Jejich pojetí se nicméně značně liší v pohádkách, magii či fantasy literatuře. V moderní popkultuře často splývají s trpaslíky.\n\nPatrně Paracelsem počínaje, uvádí se gnómové jakožto bytosti reprezentující živel země (elementálové). Pokročilejší chápání elementálů jako pudových a smrtelných bytostí, které prostředkují styk mezi psychickým a hmotným světem, representuje například dílo Gérarda Encausseho alias Papuse. V jeho pojetí jsou gnómové projevem astrální látky, která oživuje živel země. Jako jejich vládce uvádí génia jménem Gob, ze světových stran pak s nimi koresponduje sever, jejich hieroglyfem je býk, nástrojem meč a souvisejícím temperamentem melancholie.\nV magickém grimoáru Magia innaturalis, jenž je připisován Faustovi, figurují gnómové jako duchové živlu země, jejichž vládcem je duch Buriel, který se velmi obává světla a jemuž vládne démon Marbuel.Mezi gnómy jsou řazeni i Pigmeové a jejich vládce Urinaphton, kteří jsou na rozdíl od Buriela a některých dalších gnómů mírumilovní. Totožným způsobem rozděluje hierarchii gnómů hermetik a spisovatel Jan Kefer, jenž z Faustových grimoárů čerpal. O gnómech a hierarchiích živlů se zmiňuje i Aleister Crowley ve své knize Liber 777 a František Bardon.\n\nV češtině se původně označení gnóm nevyskytuje a bývalo překládáno jako trpaslík. V některých jazycích, například v angličtině, se ovšem rozlišuje mezi \"\" a \"\" - přičemž pod pojmem \"gnome\" jsou řazeny i bytosti, které čeština obvykle chápe jako trpaslíky či skřítky. Typický gnóm v pojetí lidové kultury je malý človíček se špičatou červenou čepicí a dlouhými vousy. Například zahradní trpaslíci se anglicky nazývají \"garden gnomes\". Naopak \"\" je bytost přejatá ze severské mytologie a representuje řekněme drsnější a méně roztomilou tvář trpasličí podoby.\n\nGnómové jsou většinou bytosti podobné lidem, nicméně výrazně menšího vzrůstu. Od trpaslíků (\"\") se odlišují subtilnější tělesnou stavbou a bližším vztahem k magii. Často stojí na straně \"dobra\" či bývají neutrální, což je obvykle odlišuje od rovněž spřízněných goblinů. Pro fyziognomii gnómů jsou také charakteristické výrazné rysy tváře, větší nos i uši a delší ruce. Vynikají v řemeslech, zejména ve vynalézání nových technických udělátek, mechanických strojů, různých pastí či dokonalých mechanických zbraní, ale bývají také vynikajícími alchymisty. Zvláště v RPG hrách je za rozšířenou zbraň gnómů, kterou též vynalezli, považována kuše, ale také různé výbušniny či mechanické nástrahy. Často žijí v podhůří hor v těsném sousedství s trpaslíky, se kterými čile obchodují i spolupracují.\n\nJsou významní tím, že jsou malí a šikovní (například v dolech), jsou většinou řemeslníky, inženýry, ale najdou se i mágové, válečníci a další povolání. Patří k Allianci.\n\nV původní verzi knih J. R. R. Tolkiena byl gnómové nazýván jeden z elfských národů (Noldor). Tolkien pojem zavedl, protože odkazuje na tajné znalosti Noldor, ale přestal ho používat, neboť měl strach, že pak bude Noldor přisuzován i vzhled gnómů. Přesto bylo toto slovo použito i ve starších verzích textu Pána prstenů.\n\n\n\n"}
{"id": "186689", "url": "https://cs.wikipedia.org/wiki?curid=186689", "title": "Jorge Anaya", "text": "Jorge Anaya\n\nJorge Isaac Anaya (20. září 1926 v Bahía Blanca, provincie Buenos Aires – 9. ledna 2008) byl vrchním velitelem argentinského námořnictva během vojenské vlády. Vojenská vláda trvala v letech 1976 až 1983.\n\nDosáhl hodnosti kontradmirála a byl jedním z těch, kteří prosazovali obsazení Falklandských ostrovů, což vedlo k ozbrojenému střetu s Velkou Británií. Během konfliktu schválil operaci Algeciras — neúspěšný pokus o sabotáž britských válečných plavidel v Gibraltaru.\n"}
{"id": "186693", "url": "https://cs.wikipedia.org/wiki?curid=186693", "title": "Čkalovskaja (stanice metra v Nižném Novgorodu)", "text": "Čkalovskaja (stanice metra v Nižném Novgorodu)\n\nČkalovskaja ( ) je jedna ze stanic metra Nižného Novgorodu. Nachází se v Kanavinském rajónu, na Avtozavodské lince metra, v její severní části a pojmenována je podle nedaleké ulice.\n\nJedná se o mělce založenou jednolodní stanici velmi minimalistického provedení. Má ostrovní nástupiště, stěny, plynule přecházející v strop jsou pouze omítnuté, nad kolejemi se nachází jen několik řad obkladů z hnědého mramoru. Výstupy ze stanice vycházejí dva, každý do jednoho mělce založenéhop podpovrchového vestibulu. V jednom z nich je umístěna i Čkalovova busta. Čkalovskaja je jednou z nejstarších stanic, otevřena byla 20. listopadu 1985 jako součást prvního úseku podzemní dráhy.\n\n"}
{"id": "186695", "url": "https://cs.wikipedia.org/wiki?curid=186695", "title": "Majak", "text": "Majak\n\nMajak (: ) je kombinát pro zpracování radioaktivních materiálů vybudovaný poblíž města Ozjorsk () v Čeljabinské oblasti v bývalém SSSR, dnes v Rusku.\n\nV závodě došlo 29. září 1957 k technogenní havárii s rozsáhlým únikem radioaktivních materiálů do okolí, zejména do řeky Teča (Теча). Havárie vznikla v důsledku tepelné destrukce zásobníku vysoce radioaktivního materiálu (pravděpodobně koncentrátu kobaltnatých solí) v důsledku poškozené chladicí soustavy a materiál proniknul až do vodoteče.\n\nMajak byl postaven v letech 1945 až 1948 v rychlosti a v naprosté tajnosti spolu s městem Ozjorsk vězni z pracovního táboru Gulagu, který ležel na místě dnešního Ozjorsku, jako součást sovětského jaderného programu. Závod se tehdy jmenoval Kombinát číslo 817 () (do roku 1967) a město Základna-10 (). 19. června 1948zde spustili první ruský reaktor A-1 (přezdívaný Annuška (), který vyrobil i palivo pro první ruskou atomovou bombu RDS-1.\n\nBěhem provozu závodu se zde stalo množství havárií a nehod, které značně znečistily okolí. Nejhorší z nich byla havárie v roce 1957 se stupněm vážnosti 6 na 7dílné stupnici jaderných havárií INES.\n\nPřed rozpadem SSSR závod zaměstnával přes 25 000 lidí, ale dnes má již pouze okolo 14 000 zaměstnanců.\n\nMajak je jedním z největších ruských podniků na zpracování radioaktivního materiálu – zpracovává materiál z Kolské, Novovoroněžské a Bělojarské atomové elektrárny a z reaktorů ruských atomových ponorek. V důsledku toho je řešení problému radiačního znečištění Čeljabinské oblasti velmi ztíženo.\n\nV závodě Majak se původně vyrábělo a obohacovalo jaderné palivo z uranu pro jaderné elektrárny nebo plutonium pro jaderné hlavice. Dnes se zde vyrábí zejména různé radioizotopy pro lékařské účely a tritium. Také se zde likvidují vyřazené jaderné hlavice a přepracovává jaderný odpad z atomových elektráren k dalšímu použití. Dnes se již v závodě plutonium nevyrábí.\n\nOd roku 1948 odkdy je závod v provozu se zejména v prvních letech vypouštělo hodně radioaktivní odpadní vody, občas přímo využité na chlazení jaderného paliva do místní řeky Teča. Nebezpečný odpad se tak ukládal do půdy na břehu. Obyvatelé byli vystaveni záření a požití radioaktivních izotopů (jako např. Sr). Největší znečištění probíhalo během let 1950 a 1951.\nBřehy řeky obývalo cca 100 000 lidí. Pro omezení šíření nuklidů byly na řece Teča vybudovány dvě přehradní nádrže – objekt N10 v roce 1956 a objekt N11 v roce 1960. Tyto dvě nádrže spolu s třemi již existujícími obsahují odhadem aktivitu 2×10 Ci. Dnes se vynakládají velké zdroje na jejich likvidaci. Je zajímavým faktem, že nehledě na přítomnost radiační stopy a samotného zpracovatelského podniku je radiační pozadí v Ozersku nižší, než Čeljabinsku, Jekatěrinburgu nebo v Moskvě a pohybuje se v hodnotách kolem 80–100 nSv/hod. Vyšší úroveň vykazuje řeka Teča, kaskáda vodojemů dolů po proudu a břehy v šířce několika kilometrů. Vysvětlením může být vítr, který vane na severoseverovýchod (určující i tvar a směr východouralské radiační stopy), přičemž Ozjorsk a Kyst jsou na západ od závodu a také to, že jsou proti proudu znečištěné řekou Tečou, kde už takové příznivé hodnoty naměřené nebyly.\n\nDo rozšířené kohorty osob sledovaných v rámci vlivu havárie bylo zahrnuto 29 873 osob, narozených před rokem 1950 a v letech 1950–1960 pobývajících na březích řeky Teča. Pro většinu osob zařazených do této kohorty jsou k dispozici údaje o jejich zdravotním stavu a příčinách úmrtí. Ty zahrnují 1842 případů úmrtí na nádorová onemocnění a 61 úmrtí na leukémie.\n\nV souvislosti s touto jadernou katastrofou se uvádí některé chybné údaje. Kyštym je poměrně velké město v této oblasti a Ozerskoe je přilehlé \"město\" s rekreační zonou. Běhají se tam např. závody na běžkách. V roce 2005 bylo provedeno měření radiace kvalitním dozimetrem ve městě Kyštym i Ozerskoe a výsledná radiace byla velmi nízká, takže vliv havárie na zdraví osob je v samotném městě neznatelný. V Kyštymu je závod na výrobu mědi a měděných folií.\n\nNechvalně známým příkladem radiací znečištěného jezera je jezero Karačaj využíváné od roku 1951 jako odpadní nádrž. Je označováno za nejvíce znečištěná místo na Zemi. Radionuklidů je tam sice mnohem méně než například v Černobylu, kde ale nejsou tak koncentrované na jednom místě. Toto jezero začalo v roce 1961 postupně vysychat a během sucha v roce 1968 se radioaktivní prach rozséval po okolí. Následně bylo asi půl milionu obyvatel ozářeno radiací 5 MCi. Jezero později v letech 1978 až 1986 vyplnili více než desetitisíci dutými betonovými bloky, aby se zabránilo úniku sedimentů. Dnes se jezero postupně zasypává.\n\nV roce 1990 byla radiace v okolí jezera na úrovni 600 rentgenů za hodinu, což je více než smrtelná dávka pro člověka. Jezero Karačaj obsahuje odhadem 120×10 Ci, na teritoriu závodu je disponováno odhadem 10 Ci.\n\nK nejhorší z množství havárií došlo 29. září 1957 v 16:20 místního času, kdy vybuchla nádrž, ve které se skladovala směs acetátů a nitrátů sodných, včetně nitrátů všech možných radionuklidů. K výbuchu došlo následkem odpaření chladicí vody, bez které se nádrž zahřála na 350 °C. Chemický výbuch přibližně 70–80 tun směsi rozptýlil asi 20 M Ci radioaktivity do výšky 1 km, z čehož asi 90 % dopadlo v nejbližším okolí a zhruba 2 MCi se rozptýlilo na několik stech čtverečních kilometrech ve \"východouralské radioaktivní stopě\" směrem na severoseverovýchod.\nHavárie je považována za třetí nejrozsáhlejší radiační havárii ve světovém měřítku (předčily ji pouze černobylská havárie a Havárie elektrárny Fukušima I). Během rozvoje havárie a její likvidace byly ozářeno několik tisíc lidí.\n\n"}
{"id": "186703", "url": "https://cs.wikipedia.org/wiki?curid=186703", "title": "Krugerův národní park", "text": "Krugerův národní park\n\nKrugerův národní park je nejstarší africký park. Byl vyhlášen v roce 1902 a dnes je nejnavštěvovanější a nejznámější přírodní zajímavostí Jižní Afriky. Nese jméno búrského politika Paula Krugera. Je to vlastně malý stát - rozlohou srovnatelný s Walesem nebo Izraelem. Měří necelých 20 000 km² a nachází se v Transvaalu na hranicích s Mosambikem a Zimbabwe. Od Krokodýlí řeky na jihu k Limpopu na severu měří 350 km, je v něm 2400 km silnic a 24 kempů, ve kterých je možné přenocovat. Denně sem v sezoně přijíždí 3000 návštěvníků, z nichž většina se i ubytuje. Po cestách se může jezdit nejvýše rychlostí 40 nebo 50 kilometrů v hodině a na některých místech je dodržování předpisů kontrolováno. Po zakoupení vstupenky je každý návštěvník registrován počítačem. V 18 hodin musí být buď přihlášen a ubytován v některém tábořišti, nebo musí být venku za branou. Hledání opozdilců je nepříjemnou ostudou a musí se platit.\n\nV kempech jsou připravena místa pro karavany, ubytovny, menší chatky a luxusní bungalovy s klimatizací. Postavit stan je možné, ale asi se s tím moc nepočítá. Množství zvěře je až nepředstavitelné. O Krugerově parku jsou vydávány knihy, zoologové i umělci tam pracují celý život. Vyskytuje se zde 137 druhů savců, 112 druhů plazů (z toho 50 hadů), 49 druhů ryb, 33 druhů obojživelníků, 227 druhů motýlů. Je to ráj pro ornitology - žije zde téměř 500 druhů ptáků, od malých snovačů až po pštrosy. Každoročně je prováděno letecké sčítání jednotlivých druhů zvěře. Nejhojnější jsou antilopy impaly, kterých zde žije asi 120 000. Zeber je zde 30 000, pakoní žíhaných 13 500, kudu velkých 10 500, vodušek 4000, prasat savanových a hrochů po 3000, antilop vraných 2000, antilop losích 1000.\n\nHojné jsou i velké šelmy - lvů je každoročně pozorováno 1500, 1000 levhartů, žijí zde i gepardi, hyeny a psi hyenovití.\n\nNejvětším problémem v Krugerově parku nejsou ani návštěvníci, ani pytláci, ani šelmy, ale především sloni. Jejich stavy se neustále zvyšují a zvětšuje se i plocha zdevastované krajiny. Křovinatá buš se v místech, kde se vyskytují větší sloní stáda, mění v poušť, která jiné býložravce neuživí. Dochází k poklesu stavu i velmi vzácných druhů antilop, snižování počtu slonů odstřelem vyvolává protesty ochránců přírody.\n"}
{"id": "186704", "url": "https://cs.wikipedia.org/wiki?curid=186704", "title": "Arrigo Boito", "text": "Arrigo Boito\n\nArrigo Boito (24. února 1842, Padova – 10. června Milán, 1918) byl italský spisovatel, básník, novinář a hudební skladatel.\n\nArrigo Boito se narodil jako syn Silveria Boita, malíře, který putoval po Evropě a maloval na zakázku portréty. Matka byla polská hraběnka Giuseppina Radolinská, se kterou se Silverio Boito seznámil při práci na zakázkách v Polsku. Oba se pohybovali v uměleckých kruzích, takže není příliš překvapivé, že i Arrigo projevoval umělecké nadání, a to hned ve dvou směrech: v literatuře a v hudbě. V obou těchto oborech byl také po celý život činný. Otec byl zřejmě poněkud dobrodružné povahy, a když se mu podařilo rozházet manželčino věno, matku i syna opustil.\n\nDíky svým známostem získala matka pro syna stipendium a Arrigo mohl začít studovat na konzervatoři v Miláně. Absolvoval v roce 1861 a na další stipendium odjel na šest měsíců do Paříže. Tady se seznámil s Victorem Hugo, Hectorem Berliozem, Gioacchino Rossinim a také s Giuseppem Verdim. Pro Verdiho napsal text \"Hymny národů\", která byla určena pro Světovou výstavu v Londýně. Vztahy mezi oběma umělci však byly z počátku velmi chladné, neboť Verdi byl velmi podezřívavý a Boita považoval za svého nepřítele. Důvodem mohl být Boitův článek z roku 1863 \"„Óda na italské umění“,\" ve kterém vyzdvihuje hudbu Richarda Wagnera a podrobuje kritice styl současné italské hudby, jehož vlastenecký ráz považuje za „provinční“ a žádá, aby se italská hudba otevřela světu.\n\nV té době Boito pracoval jako novinář a hudební kritik pro několik časopisů (\"La Perseveranza\", \"Il Giornale della Società del Quartetto\", \"Il Politecnico\") a psal básně a krátké povídky. Společně s Emiliem Pragou řídil „Figaro“ až do roku 1866, kdy se jako dobrovolník přihlásil do války o nezávislost.\n\nZaujat věčnou legendou o Faustovi zkomponoval svou první operu na vlastní libreto \"„Mefistofele“.\" Opera měla premiéru za řízení autora v Teatro alla Scala v Miláně roku 1868 a přes veškeré úsilí nakladatele Giulia Ricordiho skončila pamětihodným fiaskem. Došlo k tvrdému střetu mezi Boitovými příznivci a odpůrci, kteří mu vytýkali, že opera je ubohou napodobeninou Wagnera. Slavný operní dům byl svědkem nebývalých scén. Obecenstvo hvízdalo, bučelo, dupalo a hystericky křičelo. Boito uprostřed vřavy řídil operu až do konce a ještě na závěr přidal směrem k obecenstvu posměšné gesto. Nepokoje se rozšířily i do sousedních ulic a po druhém představení, kdy se vše opakovalo, milánský prefekt další provádění opery pro rušení veřejného pořádku zakázal. Je nutno říci, že pro šestadvacetiletého skladatele to byl vlastně velký úspěch.\n\nBoito se však nevzdal. Dílo částečně přepracoval a v roce 1875 uvedl novou verzi v Bologni. Překvapivě se dostavil úspěch a nová inscenace v Miláně roku 1881 se už obešla bez výtržností a i zde byla příznivě přijata.\n\nPracoval ještě na dvou dalších operách. Opera \"„Orestiade“\" byla sice dokončena, ale nikdy provedena nebyla, a k opeře \"„Ero e Leandro“\" napsal jen libreto a několik hudebních náčrtků. Libreto poté zhudebnili dokonce dva hudební skladatelé. Byli to v roce 1879 G. Bottesini a v roce 1897 L. Mancinelli.\n\nNa radu svého nakladatele Ricordiho se Boito posléze soustředil na psaní libret k operám jiných skladatelů. Mimo jiné tak vzniklo libreto k opeře \"„La Gioconda“\" skladatele Amilcare Ponchielliho (pod pseudonymem Tobia Gorrio). Svá vrcholná díla však napsal pro Giuseppe Verdiho, se kterým se konečně usmířil. Ne náhodou se tak stalo v době, kdy Verdi i pozměnil svůj komposiční styl bíže Boitovým představám, směrem k těsnějšímu sepětí hudby a dramatu. Spolupráce začala na revizi starší Verdiho opery \"Simon Boccanegra\". Jejich společnou prací vznikla vrcholná díla celé operní literatury, poslední Verdiho opery, Otello a Falstaff.\n\nV roce 1887 začal jeho dlouholetý sentimentální vztah k herečce Eleonoře Duseové, která krátce předtím bouřlivě ukončila svůj vztah k dramatikovi d'Annunziovi. (Dal totiž při inscenaci své hry přednost Sáře Bernhardtové. V letech 1889 až 1897 byl ředitelem konservatoře v Parmě.\n\nSpolečně s Petrem Iljičem Čajkovským, Maxem Bruchem a Saint-Saënsem získal v roce 1893 čestný doktorát University of Cambridge. Při této příležitosti Čajkovskij řídil provedení Boitova \"Mefistofela\".\n\nV roce 1912 byl zvolen senátorem a pokračoval na kompozici své poslední opery „\"Nerone\"“. Tu už se mu však dokončit nepodařilo. Zemřel 10. června 1918 v Miláně a je pohřben na hřbitově \"Cimitero Monumentale\". Poslední jednání opery Nerone doplnili Antonio Smareglia a Vincenzo Tommasini a opera byla hrána v Teatro alla Scala až v roce 1924 za řízení Arturo Toscaniniho.\n\n\n\n"}
{"id": "186706", "url": "https://cs.wikipedia.org/wiki?curid=186706", "title": "Rónin", "text": "Rónin\n\nRónin (: , : \"potulný muž\") byl samuraj bez pána ve feudální době (1185 – 1868) Japonska. Samuraj mohl o pána přijít jeho smrtí, či ztrátou jeho přízně (například po porušení zásad bušidó).\n\nRóninové byli stejně obdivováni a respektováni jako samurajové, ale na rozdíl od jejich oddaných protějšků (kteří je neměli rádi) je upřednostňovali umělci, filozofové nebo zenoví mniši.\n\nBěhem přísného období Edo velmi vzrostl počet róninů. V předchozích dobách bylo možné měnit pána, povolání, nebo uzavírat sňatky mezi různými klany. To však bylo teď zakázáno. Někteří chudí samurajové tedy často neměli na výběr a museli utéct nebo opustit svého pána.\n\nNejčastějším dalším významem je v dnešním Japonsku označení Rónin pro studenta, který neuspěl u přijímacích zkoušek na školu a tráví rok učením na přijímací zkoušky další rok. Student není studentem žádné školy - podobně, jako samuraj neměl pána.\n"}
{"id": "186722", "url": "https://cs.wikipedia.org/wiki?curid=186722", "title": "Hipologie", "text": "Hipologie\n\nHipologie (starším pravopisem hippologie, z řec. ιππος, (h)ippos \"kůň\" a λόγος, logos, \"nauka\") je věda zabývající se koňmi. Vědec se nazývá hipolog (hippolog). \n\nHipologie je směs teorie a praxe a jako každá nauka se i hipologie časově vyvíjela. V základě se dělí na tři oblasti: oblast medicínsko-veterinární (hipiatrie), zootechnicko – hospodářskou a jezdeckou (ekvitace). Jinými slovy studuje zejména zdraví koně, jeho chov a péči o něj a využití koně (včetně sportovního).\n\n"}
{"id": "186725", "url": "https://cs.wikipedia.org/wiki?curid=186725", "title": "Litevský litas", "text": "Litevský litas\n\nLitevský litas byl zákonným platidlem pobaltského státu Litva. Jeho ISO 4217 kód byl LTL. Množné číslo této měny je v litevštině \"litai\" nebo \"litų\". Jedna setina litasu se nazývala \"centas\" (množné číslo \"centai\").\n\nLitas byl v Litvě používán mezi lety 1922 a 1940, kdy byla Litva nezávislý stát. V roce 1940 se ale stala součástí Sovětského svazu a na litevském území se začala používat měna SSSR - rubl. Po získání nezávislosti obnovila v roce 1993 svou národní měnu a vrátila se zpět k litasu.\n\nLitva vstoupila 1. května 2004 spolu s dalšími devíti zeměmi do Evropské unie. Jedním z závazků vyplývajících z přistoupení k EU je, že vstupující stát, až splní všechny podmínky, zavede místo své národní měny společnou evropskou měnu euro. Litevská měna byla od 28. června 2004 do 31. prosince 2014 zahrnuta do ERM II, což je předstupeň pro zavedení eura. Pevný směnný kurs mezi litasem a eurem byl stanoven na 3,45280 LTL =1 EUR. Tento kurs se směl pohybovat v rozmezí ±15 %, ale pobaltský stát dobrovolně dodržoval pevný kurz bez možné odchylky - tzn ±0 %. Litva hodlala vstoupit do eurozóny k 1. lednu 2007, ale nesplnila inflační podmínku přijetí. Euro bylo v Litvě zavedeno následně až 1. ledna 2015.\n\nMince měly nominální hodnoty 1, 2, 5, 10, 20 a 50 centai, 1, 2 a 5 litai.\n\nBankovky byly tisknuty v nominálních hodnotách 10, 20, 50, 100, 200 a 500 litai.\n\n"}
{"id": "186732", "url": "https://cs.wikipedia.org/wiki?curid=186732", "title": "Tommaso Campanella", "text": "Tommaso Campanella\n\nTommaso Campanella (5. září 1568 Stilo – 21. května 1639 Paříž) (křtěný jako Giovanni Domenico Campanella) byl italský filosof, teolog, astrolog a básník.\n\nNarodil se v obci Steniano u města Stilo v jihoitalské Kalábrii jako zázračné dítě v rodině negramotného ševce. Před patnáctým rokem života vstoupil do řádu dominikánů, kde přijal jméno Tommaso (ital. Tomáš) na počest Tomáše Akvinského. Věnoval se zejména studiu antické a církevní tradice. Jeho největší zájem posléze upoutal jeho krajan Bernardino Telesio, který byl v opozici k aristotelské filosofii přírody.\n\nCampanellův zájem o Telesia a zejména studium přírody se odrazil v jeho vystoupení proti Martovi. G. A. Marta byl právník a peripatetik, který deset let pracoval na díle \"Propugnaculum Aristotelis\", obhajující Aristotela proti Telesiovi. Tommaso však během pouhých sedmi měsíců připravil jako odpověď svůj první spis \"Philosophia sensibus demonstrata\".\n\nNa Campanellův život mělo obrovský vliv náhodné setkání s židem Abrahamem, který mu předpověděl mesiášskou úlohu, které Tommaso bezpodmínečně uvěřil. Dále pak víme, že Campanella věřil v astrologické předpovědi a kupříkladu i v existenci démonů, apod. Campanellovy názory uveřejněné v jeho prvním díle \"Philosophia sensibus demonstrata\" jej přivedly do konfliktu s církevními autoritami. Jeho díla byla zaslána k přezkoumání do Sancta officia (Svatého úřadu). Byl obviněn z „pythagorejských názorů“ a ze styků s jakýmsi judaistickým popíračem Krista. Tato obvinění byla natolik závažná, že byl předvolán do Říma, kde byl vězněn až do roku 1597.\n\nPo svém propuštění se vrátil do rodné Kalábrie, kde se účastnil spiknutí proti španělské vládě. Campanella pod vlivem různých proroctví, mezi nimi i Jáchyma z Fiore a vlastními astrologickými pozorováními, začíná hlásat konec světa, přicházející zlatý věk a nové království. Sám vystupuje jako prorok a mesiáš. Povstání plánované na 10. Září 1599 bylo tvrdě potlačeno a Campanella obžalovaný nejen z politického zločinu, ale i z kacířství musí opět čelit inkvizici. Ve své obhajobě se odvolával především na svůj spis \"De monarchia Hispanica\". Nic z jeho obrany však nezabíralo, až se mu nakonec podařilo uniknout trestu smrti tím, že předstíral šílenství.\n\nVe vězení strávil dlouhých 27 let. Během věznění napsal většinu nejdůležitějších děl. \"Monarchie ve Španělsku\" (1600), \"Politické aforismy\" (1601), \"Atheismus Triumphatus\" (1605–1607), \"Quod reminiscetur\" (1606?), \"Metaphysica\" (1609–1623), \"Theologia\" (1613–1624), a jeho nejslavnější dílo \"Sluneční stát\" (1602). Ve vězení napsal mimo jiné i spis \"Obrana Galilea\" v době, kdy Galileo Galilei byl povolán před soud, ve víře, že by mu obhájení Galileových názorů pomohlo v jeho případu.\n\nCampanella byl konečně propuštěn v roce 1626 díky papeži Urbanu VIII., který osobně intervenoval u Filipa IV. Španělského. Byl převezen do Říma a v roce 1629 získal úplnou svobodu. Žil pět let v Římě, kde byl papežovým osobním rádcem ve věcech astrologie.\n\nV roce 1634 po dalším odhaleném spiknutí jeho následovníků v Kalábrii prchá do Francie s pomocí kardinála Barberiniho a francouzského velvyslance de Noailles. Byl přijat u dvora Ludvíka XIII.. Dožil v klášteru Saint Honoré pod ochranou kardinála Richelieua, pobíraje penzi od krále. Jeho posledním dílem byla báseň oslavující budoucí narození Ludvíka XIV.. (\"Ecloga in portentosam Delphini nativitatem\").\n\nCampanellův první spis vydaný jako odpověď proti dílu J. A. Marta \"Propugnaculum Aristotelis,\" ve kterém obhajuje Telesiovy názory proti Aristotelovi. Je zajímavé, že zatímco většina tehdejších filosofů zastávala panteismus, Campanella stejně jako Telesio byl deista. Ve většině dalších otázek patřil Tommaso k typickým renesančním přírodním filosofům 16. století.\n\nTato díla, která nenavazují na předchozí vývoj u Tommasa, byla zjevně napsána vzhledem k jeho třetímu procesu, s cílem získat si přízeň papeže, kterému jsou věnována. Obhajují a propagují nároky církve nad státem a papeže nad panovníkem.\nTato Campanellova práce hodnotí pozitivně význam a vládu Španělska, s tím, že pouze dva faktory tvoří výjimku a to: Řím a příroda, jelikož Tommaso zastával takzvanou přirozenou teologii. Jeho spis také naplňuje řada proroctví, v nichž hlásá zlatý věk, ve kterém \"panství bude kněžské a papež, nejvyšší kněz, se stane vládcem nad celým světem a všichni králové se mu podrobí.\" V souvislosti s tím napsal i spisek \"Articuli prophetales\".\n\nCampanella sám popisuje práci jako \"svazek proti politikům a Machiavelistům\". Ústředním bodem práce je jeho polemika proti nutnosti státu a Machiavelliho pojetí náboženství jako politického vynálezu, užitečné \"beletrie\" navržené kněžími a knížaty k získání a udržení moci. Tato polemika je spojena s nutností provést dalekosáhlé racionální zkoumání, které přechází v přezkoumávání a vyhodnocování všech náboženských vyznání a filosofické doktríny s cílem dokázat, že náboženství, na rozdíl od toho co si politici myslí, je \"přirozená ctnost\" vložená do lidské bytosti. Dalším motivem tohoto výzkumu je zjistit vztah mezi přirozeným náboženstvím a křesťanstvím, což vede k závěru, že mezi křesťanským a přirozeným právem není žádný konflikt, ale naopak hluboká a zásadní shoda.\n\nPrvní kapitola se chová jako úvod a stanovuje různé způsoby vyrovnání se s náboženstvím. Od samého počátku stojí v popředí tváří v tvář filosofové a politici. Politici popírají Boha a přirozenost, a tvrdí, že všechna náboženství jsou politického původu. Takové doktríny založené na sebelásce je velmi obtížné vymýtit, protože odmítají jakýkoliv dialog, uzavření v rámci jejich arogantní jistoty, že mají pravdu. Diametrálně odlišní k nim jsou filosofové, kteří věří, že existuje jen jediná pravdivá a jistá pravda, která je společná pro všechny.\n\nDruhá kapitola pojednání je jedna z nejslavnějších a nejdiskutovanějších. Obsahuje hustou řadu argumentů proti náboženství obecně a zejména pak proti křesťanství. Tyto námitky jsou prezentovány v tak surové podobě, že vyvolali zmatek a úzkost jak v katolických, tak v protestantských táborech ještě před tím, než byla kniha vůbec publikována. Poté, co byly uvedeny námitky, odpovědi na ně jsou uvedeny v samostatných a uzavřených kapitolách.\nOstatní kapitoly první části jsou věnovány prokazování, že náboženství je přirozené a neodmyslitelné v každém aspektu přírody, která je výrazem božské zručnosti. Od axiomu existence Boha jako důvodu a moudrosti rozptýlené v každém aspektu skutečnosti, lze odvodit známky týkající se trojice, která září z každé přirozené entity, rozumnost vtělení, vliv přirozenosti ve světě, což je dějiště a podobizna božství, neexistenci smrti a relativitu zla, které je spojené s nebytím a samo o sobě nutné pro rozlišování mezi věcmi, hlubokou solidaritu lidské bytosti s přírodou, ale zároveň jejich vlastní božství a věhlas, které jim umožňuje povýšit se do vyššího světa. Další na řadu přichází problém nesmrtelnosti duše, který zcela jistě dorazil na cestu, která je odlišné od Aristotelské tradice a že trvá na rozlišovacích schopnostech člověka jako jediné bytosti schopné překonat své vlastní přirozené hranice a získat povědomí o jejich vztahu k nekonečnu. V deváté kapitole Campanella potvrzuje vůči jakémukoliv skeptickému názoru, že existence mnoha falešných náboženství, není dostatečným důvodem pro to, že všechna náboženství jsou v zásadě falešná, stejně jako nedostatek dovedností na straně mnoha lékařů neprokazuje faleš medicíny. Pokud je pravda, že existují rozdíly mezi různými náboženstvími, je také pravda, že lidské bytosti mají přirozený sklon k spravedlnosti a životu v náboženství a že náboženství je část zákonů přírody. Potvrzení toho, že náboženství je přirozené, nám ukazuje, že je nezbytným základem a pojivem, každé politické organizace, která by bez něj nebyla schopna přežít. Ústřední kapitoly se pak snaží dokázat, že pozitivní zákony nejsou nic než jen součást stejného primárního zákona přírody, protože pokud jsou rozumné a spravedlivé, podílejí se na slovu Božím, zdroji veškeré racionality a ctností. Pokud tedy existuje jenom jeden přirozený zákon, a to závisí na unikátnosti věčného zákona, pak všichni lidé, kteří žijí podle důvodu, jsou implicitně i explicitně křesťany. Křesťanství není jen jednou z mnoha sekt, ale spíše jako vysvětlení Božího slova, vyplňuje a zdokonaluje nadpřirozená dogmata víry, které nejsou cizí racionalitě a přírodě. Z křesťanství, ať už z důvodu své jednoduchosti a univerzálnosti morálního poselství, nebo proto, že jeho ceremoniální aparát zdokonaluje a doplňuje přírodu, se vyklube náboženství, které je nejvíce v souladu s přírodou a tudíž otvírá možnost sjednotit všechny víry v jedno univerzální náboženství společné pro všechny národy.\n\nToto dílo si za 30 let, které uběhli od jeho napsání, až do vydaní v roce 1636 prošlo velmi krušným vývojem. Problémy s publikováním začínaje a obviněním z pelagianismu konče. Jeho konečná verze byla vydána v Paříži s věnováním Ludvíku XIII.\nV tomto díle Campanella apeluje na členy všech náboženství světa s cílem přesvědčit je k upuštění od iracionálního uvažování a spojit se v křesťanské racionalitě.\n\nTeologické pojednání o třiceti svazcích, jehož publikování započalo v polovině 19. století a stále probíhá. Jedná se o rozsáhlou a složitou práci, ve které se snoubí všechny jeho nejdůležitější myšlenky a ve které uvádí svou doktrínu \"primalitates\", ustavující principy nejvyššího bytí a všech ostatních stvořených bytostí. Bůh, první nekonečná příčina, má v podstatě obsaženy principy lásky, moci a moudrosti nekonečným způsobem. Každá konečná bytost je složena z těchto stejných primalitates, ale ve způsobu a proporcích, které jsou omezené a diferencované. Nicota neexistuje v Bohu ani mimo něj, ale on ji používá, aby vybudoval konečnost a rozlišovací schopnosti bytostí.\n\nPo vysvětlení doktríny primalitates přijdou na řadu tři velké vlivy: nutnost, osud a harmonie, což jsou prostředky, které přenáší božskou ideu, ve všech jejích nekonečných stupních, na tento svět a věci. Ve světle těchto doktrín Campanella přezkoumává základní otázky, jako je vztah mezi nutností a nahodilostí, mezi lidskou svobodou, osudem a prozřetelností, stejně jako problémy týkající se zla a hříchu.\n\nCampanella v díle opisuje hrubo rovnostářský, beztřídní, soběstačný městský stát řízení osvícenými kněží a filozofy (sofokracie) s přísnou reglementací života, kolektivním plánováním, společenskou organizací práce a všeobecnou vzdělaností.\n\nPodle Patrika Ouředníka je Campanellova \"„spasitelská vize společnosti, v níž je sociální realita podřízena stejným mechanickým pravidlům jako běh planet, výslednicí několika zdánlivě protichůdných vlivů, křesťanské kabaly, telesiovského metafyzického naturalismu a mystického chiliasmu, aktivně potíraného Erasmem, Morem i Rabelaisem. S citovanými jej spojuje věrnost katolicismu; avšak Campanellovo katolictví je hluboce poznamenáno cisterciáckým radikalismem a milenialistickým učením Gioacchina da Fiore [...].“\" \n\nToto Campanellovo nejznámější dílo je psáno formou dialogu mezi mořeplavcem z Janova, který doprovázel Kolumba při jeho cestě do Ameriky a rytířem Johanitů. Poprvé se objevilo v latinském překladu jako příloha k \"politica\", publikované ve Frankfurtu v roce 1623. Jeho cílem bylo popsat ideální model společnosti, který, na rozdíl od násilí, nepořádku a iracionalitě skutečného světa, by byl v harmonii s přírodou a chápal božské \"umění\" a moudrost. Campanella byl ve skutečnosti přesvědčen, že současná společnost je labyrintem nespravedlnosti a neštěstí právě proto, že se odchýlila od tohoto přírodního modelu. Čím více tvoří město \"politické entity\", tím šťastnější by bylo, s jeho jednotlivými částmi integrovanými tak, aby tvořily jednotný organismus a jeho jednotlivé údy, diverzifikované podle funkce by byly koordinované tak, aby sloužily veřejnému blahu.\n\nChráněné a bráněné sedmi kruhy stěn, vyrobenými z paláců, které slouží jako byty pro občany, se město nachází v místě s ideálním klimatem, vedoucím k tělesnému zdraví, a na svahu kopce, protože je zde vzduch lehčí a čistší. Jedním z nejvýznamnějších aspektů této komunity je rozdělení práce. Opět se Campanella zabývá explicitní polemikou s Aristotelem, který vyloučil řemeslníky, rolníky a osoby podílející se na manuální práci z kategorie plného občanství a z nejvyšší úrovně ctnosti. Ve městě Slunce není povolání, které je odporné nebo podřadné, všichni mají stejnou důstojnost. A ve skutečnosti, ti pracovníci, kteří jsou povinni vynaložit větší úsilí, jako například řemeslníci a stavitelé, získají více chvály než jiní. Každý musí být seznámen se všemi druhy práce, a pak každý člověk pracuje v tom odvětví, ve kterém ukáže největší zručnost. Nemají žádné služebnictvo a žádná služba se nepovažuje za bezcennou. Jediná věc, která považují za ohavnou, je lenost, a tak dojdou k privilegiu důstojnosti práce a převrátí tak absurdní pojetí šlechty, v souvislosti s nečinností a naopak. Díky rovné dělbě práce postačuje každému člověku strávit prací pouze čtyři hodiny denně. Je důležité, že všichni pracují, protože lenost jednoho bude mít dopady na zisk a úsilí druhých. Občané nevlastní nic, místo toho je vše ve společném vlastnictví, od potravin až po domy, od získání znalostí po výkon činností, od studijní specializace k pobavení, od žen k dětem. Jsou zde \"úředníci\", kteří mají na starosti distribuci všech věcí, kteří dohlíží a ujišťují se, že se tak stane správně a nikdo nemůže vlastnit nic jen pro sebe. Podle nich držení domu nebo rodiny posiluje \"sebelásku\", se všemi strašnými následky, které generuje. Žijí \"spolu jako filozofové\", protože se chtějí vyvarovat všech negativních dopadů, a to nejen na sociální, ale i na morální úrovni, při nerovné distribuci zboží.\n\nJeden z nejpozoruhodnějších a nápaditých aspektů Slunečního státu, které okamžitě upoutá čtenáře, jsou natřené zdi města. Kromě ohraničení a ochrany města jsou hradby také mimořádnou ilustrovanou encyklopedií znalostí. Stěny paláců jsou vymalovány obrazy ze všech umění a věd. Počínaje zdí, která podpírá sloupy chrámu, a která postupně klesá ve velkých kruzích, v návaznosti na pořadí planet od Merkuru k Saturnu, se setkáváme s ilustracemi nebe a hvězd, matematických čísel, každé země na světě a všech zázraků a tajemství minerální, rostlinné a živočišné říše, dokud nedosáhneme lidstva: na vnitřní stěně šestého kruhu umění jsou zastoupené mechanické vynálezy a jejich objevitelé. Campanella se velmi zajímal o všechny geniální objevy, což se projevuje ve Slunečním státu, který poskytuje mnoho příkladů, jako jsou lodě schopné plout bez větru a bez plachet, třmeny, které umožňují řídit koně pouze pomoci jedné nohy a tím nechávají jezdcovi ruce volné a další. Na vnější stěně jsou vyobrazeni zákonodárci, což je velmi čestné místo, jelikož jsou zde spolu s Mojžíšem, Osiris, Jove, Merkur a Muhammad, z nichž mořeplavec z Janova poznává Krista a dvanácti apoštolů. Poznání není uzavřené v knihách a uchováváno na oddělených místech, jako jsou knihovny, ale je vystavené otevřeně o všem na očích. Vizualizace tímto způsobem podporuje rychlejší, jednodušší a efektivnější formy učení, které podtrhuje sugestivní a emotivní síla obrazu. Od útlého věku pobíhají děti v tomto divadle znalostí, přiměřeně naváděné na správné trasy tak, aby se učily radostně, jako kdyby hrály hru, a proto se učí bez úsilí a bolesti.\n\nKromě společného vlastnictví a natřených zdí je dalším charakteristickým rysem Slunečního státu, který je náročnější a mnohem více zneklidňující, Campanella sám jej popisuje jako \"tvrdý a náročný\", komunita manželek. Jedná se o řešení přijaté občany na problematiku příštích pokolení. V ozvěně učení Pythagorejce Ocella Lucana, Campanella říká, že občané Slunečního státu jsou překvapeni, že lidé jsou znepokojeni chovem koní a psů, zatímco zanedbávají svůj vlastní rod. Výchova další generace s sebou nese velký díl odpovědnosti rodičů, a pokud je vykonávána nesprávným způsobem, může vyústit v dlouhý řetězec utrpení. Kromě toho existuje úzká souvislost mezi přirozenými rysy nebo znaky, které jsou vrozené a nejsou proto modifikovatelné, a morálními ctnostmi, které potřebují vhodné podmínky, aby mohly zakořenit a prosperovat. Lidé proto musí respektovat přesné normy a nesmí se řídit pouze individuálními pocity. Občané musí rozlišovat mezi láskou a sexem. Náklonnost mezi muži a ženami, která je založená na základě přátelství a respektu více než na sexuální přitažlivosti, je vyjádřena ve skutcích, které jsou sexualitě velice vzdálené, jako například výměna darů, konverzace či tanec. Sexuální energie, na druhou stranu musí dodržovat přísná pravidla týkající se fyzických a morálních vlastností rodičů a výběru příznivé doby pro početí, určené astrologem. Takové spojení není výrazem osobního, emocionálního nebo vášnivého vztahu, ale spíše je připojeno k sociální odpovědnosti generace a k lásce pro kolektivní komunitu.\n\nNáboženské víry občanů, i když zahrnují základní principy křesťanství, jako nesmrtelnost duše a božskou prozřetelnost, tvoří přirozené náboženství, které vytváří jakousi osmózu mezi městem a hvězdami. Chrám je otevřený a není obklopen zdí. V jedné ze svých básní Campanella slibuje: \"Můžu udělat nebe, chrám i hvězdy oltářem.\" Na klenbě kupole chrámu jsou hvězdy zobrazeny společně s jejich vlivem na pozemské záležitosti. Oltář, na kterém je umístěn nebeský a pozemský svět, je v podobě slunce. Modlitby tak směřují k nebi. Úkolem 24 kněží, kteří žijí v místnostech nacházejících se v nejvyšší části chrámu, je pozorování hvězd s pomocí astronomických přístrojů, aby získali povědomí o jejich pohybu. Jejich prací je předpovědět nejpříznivější dobu pro plození potomků a vykonávání zemědělských prací, fungují tak jako střední článek mezi Bohem a lidmi.\n\nSpis vydaný v době Galileova procesu. Když kardinál Bellarmin, oznámil, že učení o pohybu Země odporuje Písmu, vystoupil Campanella se svou \"Obranou Galilea\", kde dokazoval, že Bůh a příroda i způsoby jejich poznání si neodporují a ani nesmí odporovat.\n\n\n\n\n"}
{"id": "186738", "url": "https://cs.wikipedia.org/wiki?curid=186738", "title": "Přirozený přírůstek", "text": "Přirozený přírůstek\n\nPřirozený přírůstek je statistický údaj udávající rozdíl mezi počtem živě narozených a počtem zemřelých ve sledované populaci během určitého období. Je praktické uvádět hodnotu v relativních hodnotách. Měří se obvykle buď jako roční přirozený přírůstek, tedy rozdíl během jednoho zpravidla kalendářního roku, nebo v dlouhodobém měřítku obvykle deseti let. Jestliže v populaci převažují zemřelí, vychází hodnota přirozeného přírůstku záporně a označuje se jako přirozený úbytek.\n\nPřirozený přírůstek (PP) se vypočítá jako rozdíl živě narozených (N) a zemřelých (M).\n\nHrubá míra přirozeného přírůstku (hmpp), která je relativní hodnotou (promile, ‰), se dále počítá se středním stavem obyvatelstva (S).\n\nIntenzita populačního růstu za určité období může být označena jako míra celkového přírůstku 1; je to poměr celkového přírůstku ke střednímu stavu obyvatelstva. Méně přesně může být tato míra počítána k počátečnímu počtu obyvatelstva daného období. Jestliže se sleduje populační růst za víceleté období, může být vypočtena průměrná míra ročního přírůstku 2. Při výpočtu této míry se někdy vychází z toho, že populace se během sledovaného období zvětšuje nebo zmenšuje exponenciálním růstem 3. Velikost této exponenciální populace 4 lze vyjádřit jako spojitou funkci času; její hodnoty udává míra exponenciálního růstu 5 . Poměr přirozeného přírůstku (701-7) ke střednímu stavu obyvatelstva se označuje jako hrubá míra přirozeného přírůstku 6; vypočte se jako rozdíl mezi hrubou mírou porodnosti a hrubou mírou úmrtnosti nebo jako rozdíl mezi počtem živě narozených a zemřelých v daném kalendářním roce děleným středním stavem obyvatelstva. V současné době málo používaným demografickým ukazatelem je vitální index 7, což je poměr mezi počtem živě narozených a zemřelých v daném období.\n"}
{"id": "186742", "url": "https://cs.wikipedia.org/wiki?curid=186742", "title": "Střední délka života", "text": "Střední délka života\n\nStřední délka života neboli naděje dožití je statistický údaj udávající průměrný, tedy předpokládaný, věk, jehož dosahují členové dané populace. Hodnota formula_1 vyjadřuje modelově očekávanou zbývající délku života při stáří jedince \"x\" (pro \"x\"=0 tedy při narození) při struktuře úmrtnosti pro daný rok vyhodnocení (která se ale do budoucna může měnit). Hodnoty ovlivňují různé (částečně vzájemně korelované) faktory jako je strava, ekonomika země, infrastruktura (pozitivně především vodní zdroje a čištění odpadu, negativně exhalace), stav zdravotnictví, úroveň kriminality, vojenský stav země (válka), životní prostředí (čistota ovzduší, zeminy, vodstva, kvalita potravin apod.) a řada dalších faktorů. O kvalitě života a zdraví však vypovídá spíše ukazatel délky života prožité ve zdraví.\n\nPodle notace užívané v pojistné matematice je (pro osoby věku \"x\" zbývající) střední délka života formula_1 dána jako\n\nkde formula_4 je pravděpodobnost přežití od věku formula_5 do věku formula_6 (kde formula_7 je počet lidí žijících s věkem formula_5) a formula_9 je pravděpodobnost úmrtí mezi věkem formula_6 a formula_11 (kde formula_12 je počet úmrtí ve věku formula_5). Jsou ale i jiné varianty (viz například ČSÚ - Úmrtnostní tabulky - Metodika). Většinou se ale udává pouze celková očekávaná střední délka života od narození, tedy formula_14. Podle vzorců se ale nejedná o predikci budoucnosti, ale hodnota odpovídá počtu dožitých let, které se všechny prožijí v daném kalendářním roce, pro které je statistika vztažena. Aktuální pravděpodobnou délku života do aktuálního průměrného věku umírání (podle stavu aktuální úmrtnosti) je možné získat jako\n\ncož dává hodnotu blízkou hodnotě naděje dožití formula_1 (a dokonce hodnotu shodnou pro exponenciální nárůst pravděpodobnosti úmrtí s věkem, což je běžný trend při stárnutí).\nNapříklad podle dat ČSÚ je pro muže a rok 1925 formula_14 rovno 53,3 roku. Ovšem v roce 1978 muži umírají průměrně ve větším věku - téměř 67 let. Správnějších odhadů lze však dosáhnout extrapolací úmrtnostních tabulek (např. Lee-Carterovou metodou).\n\nVývoj pravděpodobnosti úmrtností s věkem popisuje tzv. Gompertz-Makehamův zákon (respektive model). Exponenciální nárůst je popisován Gompertzovou funkcí a příspěvek nezávislý na čase je pak Makehamův. Rypoš lysý však u lidí dominující Gompertzův příspěvek nemá.\n\nStřední (průměrná) hodnota je ovšem pro asymetrické distribuce značně (o několik let) jiná než medián (jakého věku se dožije polovina lidí) či nejpravděpodobnější věk dožití (modus).\n\nNejnižší hodnoty věku jsou měřeny v Africe (muži v jistých státech jen 50 let), nejvyšší v Japonsku (ženy 88 let) a například ve Skandinávii.\n\nZ hlediska rozdělení podle pohlaví se ženy nyní dožívají obvykle o 10 % vyššího věku. Jejich průměrný tep srdce je ale o 10 % vyšší, což je v rozporu s teorií o konstantním (omezeném) počtu tepů za život. V České republice to bylo v letech 2015-2016 přibližně 76 let u mužů a 82 let u žen. Podle středních předpovědí OSN bude v roce 2050 tento věk činit 82 let respektive 86 let. Proto také do roku 2012 v ČR existovala výjimka na rozdíl v životním pojištění mužů a žen. Rozdíl je převážně způsoben vyšší úmrtností mužů, která je způsobena u mužů vyšší incidencí zhoubných nádorů, vyšší konzumací cigaret, drog a alkoholu, vyšší fyzickou zátěží. Také méně porodů způsobilo nárůst tohoto rozdílu. Tím se také mění poměr pohlaví. Ovšem i mezi nenarozenými mají chlapci vyšší úmrtnost. Také samci mají kratší délku života než samice. To ukazuje na to, že příčinnou rozdílu je vedle společenského i genetický rozdíl (uvažovány jsou mitochondrie, které souvisejí s metabolismem a dědí se výhradně od matek, které spíše na dcery přenášejí dlouhověkost).\nZ historických dat je zřejmé, že naděje dožití při narození formula_14 není jednoznačným ukazetelem určujícím vhodně očekávaný věk (viz graf naděje dožití při narození na - Obyvatelstvo - roční časové řady - Graf 4 Naděje dožití při narození a kojenecká úmrtnost, 1870 – 2014). Díky vysoké kojenecké úmrtnosti (přes 25 %) v 19. století (a i dříve) je odpovídající věk dožití od narození pouze kolem 35 let (přestože by například formula_19 indikovalo pro toto období celkový věk dožití okolo 60 let a pro mladý paleolit formula_20 dává průměrně celkových 54 let, v Evropě formula_21 pro muže od roku 1825 vzrostlo pouze zhruba o 5 let.) Je to dáno tím, že takto vysoká dětská úmrtnost (která se stále v Africe pohybuje okolo 20 %) snižuje průměr věku téměř na polovinu, a tak evokuje, že se dříve lidé nedožívali srovnatelně vysokého věku (podstatnou příčinnou smrti byla tehdy malárie). To však není pravda, že by se dříve lidé bez moderní medicíny běžně nedožívali 70 let. Tedy hlavní příčinou prodloužení věku formula_14 nebylo zpomalení stárnutí (tj. opotřebení organismu jeho aktivitou, které také hraje svou roli), ale snížení úmrtí v dětství (dostupná pitná voda, zlepšená hygiena a rozšíření očkování snížilo průjmová onemocnění, a tak i dehydrataci) a především postupné vymýcení hladu (hladomorů) dostupností potravin. Vliv také hraje i snižování biologického příbuzenství (zvýšenou populační mobilitou ve 20. století), čímž dochází ke snižování náchylnosti k nemocem. Do budoucna se ale naděje dožití nemusí zvyšovat díky negativním jevům ve společnosti. Ačkoli totiž dochází k několikanásobnému poklesu úmrtnosti na různé nemoci (včetně nemocí srdce), tak celkový počet úmrtí na rakovinu se po dlouhá desetiletí prakticky nemění (a přitom je nyní hlavní příčinou úmrtí) i přes rostoucí výdaje (procento HDP) a rostoucí incidenci (diagnostikovaný počet případů). Totiž tzv. maximální délka života (MLS) zůstává pro organismy celkem konstantní a je spíše vnitřně determinována metabolismem.\n\nUcelená teorie příčin ovlivňujících délku života musí vysvětlit i řadu dalších souvisejících skutečností. Avšak i vysoká korelovanost nezaručuje příčinnost. Ale ani nekorelovanost či antikorelovanost neznamená popření vlivu – například nárůst znečištění ovzduší či obezity během 20. století vykazoval trend proti růstu dožívaného věku.\n\nZe světa zvířat je známo, že délka života (tam se spíše udává délka života již dospělých jedinců, než očekávaná délka života při narození) je úměrná váze jedince. Teprve až během 20. století se (spolu s věkem) zvýšila postava a to zhruba o 10 %, čemuž odpovídá zvýšení tělesné hmotnosti o 30 % (při zachování proporcí se nejedná o obezitu). Tomu by u savců odpovídalo prodloužení věku o 6 %, tedy u člověka o více než 4 roky. Toto se však týká průměru populace. Jakékoli ontogenetické extrémy (v BMI, malý/velký vzrůst, studené/horké prostředí) však délku života zkracují. I ženy jsou v průměru menší (rychlejší specifický metabolismus) a přesto se dožívají většího věku.\n\nVýstižným modelem stárnutí/dlouhověkosti vystihující i korelace je teorie spolehlivosti. Hromadící se poškození organizmu způsobené stylem života člověka zkracuje věk dožití (zvyšuje úmrtnost). Proto moderní lidé osvobozeni od fyzicky namáhavé práce mají větší naději. V USA to dokládá statistika, kde bělošské ženy, které mají největší podíl kancelářské práce, se dožívají největšího věku, naproti tomu černošští muži nejmenšího. Výběr povolání tak (nehledě na nehody) může ovlivnit dožití o několik let a \"těžký život\" (chudoba či zchudnutí) je nyní statisticky tou nejvýznamnější příčinou zkrácení (i o deset let) očekávané délky života a proto daňové ráje jako například Monako či Macao vykazují špičkovou délku života.\n\nProdloužení života lze, podle jistých studií, také částečně dosáhnout příjmem jistých hormonů (jako například estrogenů, testosteronu či vitamínu D proti osteoporóze či DHEA (respektive DHEAS) a pregnenolonu), které tělo ve stáří neprodukuje (například z cholesterolu) v dostatečné míře.\n\n\n"}
{"id": "186745", "url": "https://cs.wikipedia.org/wiki?curid=186745", "title": "Vincent Auriol", "text": "Vincent Auriol\n\nVicent Auriol (27. srpna 1884, Revel – 1. ledna 1966, Paříž) byl francouzský politik a šestnáctý prezident Francouzské republiky.\n\nVincent Auriol se narodil 27. srpna 1884 do rodiny pekaře v Revelu. V roce 1905 získal magisterský diplom práv (posléze i doktorát) a pracoval jako advokát v Toulouse. Byl zastánce nově vzniklé \"SFIO\" (předchůdce dnešní Parti socialiste) již od jejího vzniku v roce 1908 a založil deník \"Le Midi socialiste\" (volně lze přeložit jako \"Socialistický Jih\").\n\nV letech 1914 až 1940 působil jako poslanec za Muret, jehož byl od roku 1925 starostou. Jako tajemník socialistického klubu v Poslanecké sněmovně (od roku 1928) se stal postupně finančním expertem \"SFIO\" a postupně i jedním z jejich hlavních vůdců.\n\nV letech 1924 až 1926 předsedal finanční komisi Poslanecké sněmovny. Stal se i ministrem financí v době vlády Národní fronty a nesouhlasil s mnichovskými dohodami. Je jedním z osmdesáti poslanců, kteří 10. července 1940 volili proti udělení plné moci maršálu Pétainovi.\n\nV září stejného roku byl zatčen a vězněn. V dopise Léonu Blumovi však vyslovuje naději a osobní jistotu, že demokratické mocnosti porazí nacistické i fašistické režimy. V srpnu 1941 je ze zdravotních důvodů propuštěn do domácího vězení, kde píše revoluční spis Včera a zítra (\"Hier et demain\", parafráze Vernovy sbírky), který vyslovuje nemožnost setrvání v pravidlech třetí republiky a nastiňuje tím základ pro vývoj institucí republiky čtvrté. Postupně se mu ze svého domácího vězení daří navázat kontakt se socialistickým rezistenty; sám tajně vstoupí do francouzského Odboje a v roce 1943 se mu podaří přeletět do Londýna. V roce 1944 se stane prezidentem finanční komise Alžírska a poradcem generála de Gaulla.\n\nV roce 1945 je jmenován premiérem dočasné francouzské vlády, o rok později předsedou prvního, posléze i druhého \"Ústavodárného shromáždění\", v roce 1947 se pak stává prvním prezidentem \"čtvrté francouzské republiky\".\n\nKvůli sporu s \"Guyem Molletem\", opouští \"SFIO\" a v roce 1958 využívá své pozice prezidenta a historického vůdce socialismu, aby založil sjednocenou stranu \"PSA\" (\"Parti socialiste autonome\", založenou na základě souhlasu stran \"Socialistické internacionály\").\nV roce 1959 se stal členem Ústavní rady, ale od roku 1960 se neúčastnil schůzí jako protest na několik zákonů tehdejšího prezidenta Charlese de Gaulla, jejichž prosazení bez konzultace Ústavní rady považoval za výkon osobní moci a za protiřečící principům demokracie. V roce 1962 se však účastnil schůze, aby pomohl prosazení zákonu o přímé volbě prezidenta. Jeho posledním činem bylo veřejné vyzvání k volbě Françoise Mitterranda při prezidentských volbách v roce 1965.\n\nVincent Auriol zemřel přirozenou smrtí 1. ledna 1966 v Paříži, byl pohřben v Muret, v departementu Haute-Garonne.\n\n\n"}
{"id": "186746", "url": "https://cs.wikipedia.org/wiki?curid=186746", "title": "Berberský kůň", "text": "Berberský kůň\n\nBerberský kůň je jedním z pouštních plemen koní v Africe. Patří mezi teplokrevníky.\n\nBerber je starobylé plemeno, pochází ze severní Afriky (Maroko, Alžírsko, Libye), kde se zřejmě v 6.století zkřížili západní koně starogermánských Vandalů s koňmi orientálními. Maurové je pak dál zušlechťovali arabskými plnokrevníky. Berber sám se podílel na vzniku mnoha dalších plemen, převážně španělských, ale i třeba anglického plnokrevníka nebo connemary.\n\nBerber má delší mírně klabonosou hlavu, sraženou záď a nízko nasazený ocas. Bedra mají 6 obratlů, na nohách mívá rousy. V kohoutku měří kolem 153 cm. Je velmi odolný vůči suchu a horku, vyniká svou vytrvalostí a houževnatostí. V závodě jezdců napříč pouští dokázal uběhnout 160 km za 9 hodin. Je obratný a na krátké vzdálenosti rychlý.\n\nDnešní barvení bývá díky přikřížení arabů bílé, ale původně byli berbeři převážně vraníci, hnědáci nebo ryzáci.\n\nDnes běžně slouží jako dopravní prostředek pouštních a horských kočovníků.\n"}
{"id": "186749", "url": "https://cs.wikipedia.org/wiki?curid=186749", "title": "Alitalia", "text": "Alitalia\n\nAlitalia – \"compagnia aerea italiana\" S.p.A. (Italské aerolinie) je italská letecká společnost z poloviny vlastněná státem. Název je hrou se slovy: \"ali\" znamená křídla, \"Italia\" znamená Itálie. Domovskými letišti jsou ta mezinárodní v Římě (Řím-Fiumicino-Leonardo da Vinci) a Miláně (Letiště Malpensa). Společnost je členem aliance SkyTeam. V březnu 2017 společnost létala do 94 destinací. Spadá pod ní také regionální pobočka Alitalia CityLiner a nákladní \"Alitalia Cargo\".\n\nDne 19. září 2008 společnost Alitalia bankrotovala, k zániku ale nedošlo. Generálním ředitelem byl v tu dobu Rocco Sabelli.\n\nK březnu 2017 se flotila Alitalia (mimo Alitalia CityLiner) skládá z následujících letadel:\n\n"}
{"id": "186751", "url": "https://cs.wikipedia.org/wiki?curid=186751", "title": "Tokugawa", "text": "Tokugawa\n\nTokugawa (japonsky: 徳川) může být:\n"}
{"id": "186753", "url": "https://cs.wikipedia.org/wiki?curid=186753", "title": "CN Tower", "text": "CN Tower\n\nCN Tower () je telekomunikační a turistická věž v kanadském Torontu, třetí nejvyšší samostatně stojící věž na světě a nejvyšší věž na západní polokouli. Se svou výškou 553,33 metrů byla od svého dokončení v roce 1975 až do roku 2007, kdy ji neoficiálně překonala Burdž Chalífa, nejvyšší volně stojící stavbou s veřejně přístupnou vyhlídkovou plošinou na světě.\n\nCN v názvu původně vyjadřovalo společnost Canadian National, která ji vybudovala. Je vidět na míle daleko. Stojí na břehu jezera Ontario a lze k ní dojet metrem, autobusem nebo autem. Její výstavba stála v přepočtu přes čtyři a půl miliardy korun. Věž měla původně zlepšit příjem televizního signálu ve městě, který ruší množství mrakodrapů. Stala se však též vyhledávanou turistickou atrakcí. Každoročně navštíví vyhlídkovou terasu ve výšce 447 m na 2 miliony lidí.\n\n\n\n"}
{"id": "186754", "url": "https://cs.wikipedia.org/wiki?curid=186754", "title": "Camargský kůň", "text": "Camargský kůň\n\nCamargští koně jsou velmi odolní bělouši nevelkého vzrůstu. Žijí ve slaných bažinách na jihu Francie, kde se živí tvrdými travinami a rákosem. Koně žijí polodivoce, jejich stáda se nazývají manady. Kůň camargský představuje jednoho z asi 200 různých plemen koní a poníků. Ačkoliv se camargský kůň řadí mezi pravé koně, dosahuje jeho výška zřídka 1,42 m, a měl by tedy spíše patřit k poníkům.\n\nCamargští koně pochází z delty řeky Rhôny, z oblasti Camargue. Pravděpodobně zde žijí již od pravěku, jejich kresby (17 000 let staré) byly nalezeny v jeskyních Lascaux a Niaux. V době stěhování národů se křížili s mongolskými, asijskými a berberskými koňmi. Plemeno bylo uznáno až roku 1968. \n\nToto plemeno je poměrně primitivní, má těžkou hlavu, krátký krk a strmé plece, ale také dobře stavěné nohy se širokými kopyty, která se vůbec nemusí kovat. Měří většinou kolem 142 cm, dospívají velmi pozdě (5-7let), ale jsou dlouhověcí. Co se chodů týká, je toto plemeno velmi pohodlné ve cvalu, krok má dlouhý s vysokou akcí kolen, ale krátký a nepohodlný klus.\n\nCamargský kůň je stále nezbytný pro francouzské pastevce černých býků, kteří se nazývají gardiani. K jejich vybavení patří 11 m dlouhé laso z koňských žíní (používá se v ohradě) a trojzubec (používá se v terénu), používají zvláštní sedla a postroje (například klecové třmeny). Velké využití má i pro koridu.\n\nDomovinou těchto divoce žijících koní jsou vlhké oblasti a slané naplaveniny v deltě řeky Rhôny v jižní Francii. Plemeno se dnes vyskytuje výlučně v kraji Camargue. Předpokládá se, že tito koně jsou přímými potomky prehistorických koní, kteří v těchto končinách žili.\n\nKůň je výlučně býložravec a jeho potrava se skládá z rozličných travin a bylin. Chrup koní je proto zcela přizpůsoben přijímání rostlinné potravy. V přední části horní i dolní čelisti má po šesti řezácích, kterými uškubává traviny nebo části rostlin. Kouše pomocí premolárů neboli třenových zubů a molárů čili stoliček, které vyrůstají v zadní části čelisti. Camargští koně se až 22 hodin denně toulají po kraji a při chůzi se neustále pasou.\n\nMístní obyvatelé používali camargské plemeno jako pasteveckého a jezdeckého koně. Pravidelně každý rok se koná třídění camargských koní. Smysl této akce spočívá ve vyhledávání narozených hříbat, která jsou chycena a označena vypálením znamení (výžehu) se znakem a iniciálami majitelů jejich rodného stáda.\n\nPohlavní dospělost u klisny je v 18. měsíci, u hřebce v 1.–2. roce. Období rozmnožování je na jaře, samice je březí 11–13 měsíců. Většinou se rodí jediné hříbě, které zpravidla zůstává u matky po dobu několika měsíců, kdy se o něj matka neúnavně stará.\n\nCamargský kůň žije ve stádech neboli manadách, které se volně pohybují po krajině. V těchto skupinách je vůdčí hřebec, který vyhání mladé hřebečky coby nastávající konkurenci. Tito hřebci se spojují do malých skupin, jakýchsi „mládežnických klubů“, v nichž žijí až do doby, kdy dospějí a jsou schopni si vydobýt vlastní stádo klisen. Při těchto náruživých divokých soubojích jsou hlavními zbraněmi hřebců kopyta a zuby.\n\nŽiví se především travou, ale také bylinami a listím. Jejich hlasové projevy přecházejí od tichého řehtání až po pronikavé hýkání. Délka života je 20–25 let.\n\nNa území Francie žijí ještě dvě další původní polodivoká plemena koní. Kůň mérenský pochází z kraje na východních svazích pyrenejí podél řeky Ariége a svérázný pony Potiok z Baskicka.\n"}
{"id": "186758", "url": "https://cs.wikipedia.org/wiki?curid=186758", "title": "Březen 2007", "text": "Březen 2007\n"}
{"id": "186759", "url": "https://cs.wikipedia.org/wiki?curid=186759", "title": "Bělouš", "text": "Bělouš\n\nBělouš je označení jednoho ze základních zbarvení koní. \n\nPouze velmi vzácní koně - albíni - s červenýma očima jsou zcela bílí. V naprosté většině je kůže tmavošedě pigmentovaná, srst tvořená bílými chlupy nebo směsí bílých a barevných chlupů.\n\nBělouši jsou buď vybělující nebo nevybělující. Vybělující se rodí tmaví a během dospívání jejich srst zbělá, nevybělující mají srst tvořenou směsí bílých a barevných chlupů (po celém těle nebo v určitých vzorech). Podle toho se označují buď podle barvy (červení, rezaví, šedí bělouši) nebo vzoru (mourek, mušák, pstružák, jablečňák, grošák apod).\n\n"}
{"id": "186762", "url": "https://cs.wikipedia.org/wiki?curid=186762", "title": "Tanuki", "text": "Tanuki\n\nTanuki (: タヌキ nebo 狸) je postava japonské mytologie. Jde o personifikaci japonského poddruhu psíka mývalovitého. V japonských pohádkách a bajkách vystupuje jako rozjařený dareba, mistr převleků a proměn, lehkovážný, zlomyslný, mazaný, ale někdy i mírně přihlouplý.\n\nV české kultuře je psík mývalovitý známý z japonského animovaného filmu anime Pom poko. Jeho název je odvozen od zvuku, jež údajně vydává v období říje bubnováním do bříška a varlat. Takové zvuky však vydávají opravdu jen v tomto filmu a v japonském folklóru, od skutečných psíků mývalovitých je neuslyšíte.\n\nV románu Vila Inkognito Toma Robbinse je jako jedna z hlavních postav popisována jako Tanuki, svůdce dívek a uličník. Radí mu prohnaný lišák Kicune.\n"}
{"id": "186763", "url": "https://cs.wikipedia.org/wiki?curid=186763", "title": "Doggystyle", "text": "Doggystyle\n\nDoggystyle je debutové album amerického rapera Snoop Dogga, které vyšlo v roce 1993 a dostalo se na první místo amerického žebříčku The Billboard 200. 4x platinového alba se prodalo téměř 5 milionů kopií.\n\n"}
{"id": "186769", "url": "https://cs.wikipedia.org/wiki?curid=186769", "title": "Lemegeton", "text": "Lemegeton\n\nLemegeton je označení středověkého grimoáru sestávajícího se z čtyř dílů: Goetia, Theurgia Goetia, Pavlino umění a Kniha umění Almadelova, taktéž známý jako Menší klíčky Šalamounovy. Největšího rozšíření doznal díl Goëtia, za což může především demonolog a lékař Johan Wier, který používal Goëtii jako zdroj informací pro své dílo Pseudomonarchia daemonum. Přibližně od roku 1700, kdy vyšla kniha Goëtie pod názvem Lemegeton neboli klíčky Šalamouna krále neboli menší klíčky krále Šalamouna, se jako Lemegeton vydává jen kniha Goëtie. Původ a význam slova Lemegeton není znám, Goetia je název znamenající černou magii a Theurgia Goetia má svůj původ ve slově Theurgie. Všechny díly Lemegetonu byly vydány roku 1999 v Metatron books, jako editor je uveden Mitch Henson. V České republice byl vydán ve dvou verzích pouze díl Goetia.\n\nZabývá se charakteristikou sedmdesáti dvou démonických inteligencí včetně jejich podob, kompetencí a dalších upozornění týkajících se jejich vyvolávání. Jsou v něm vyobrazeny magické evokační kruhy, pokládané za jedny z graficky i účelově nejdokonalejších, které mají chránit vyvolávajícího demonologa před nebezpečím stran démonů, který se naopak zjevuje v magickém trojúhelníku, taktéž zobrazovaném v Goetii. Goetie obsahuje zaklínání k vyvolání Goetických inteligencí, jejich donucení k poslušnosti vyvolávajícímu i zaklínání pro odchod démona. Je rovněž uvedeno, jak démona oslovit a jak vůči nim přistupovat.\n\nRedakci knihy Goetie provedl na začátku 20. století anglický mág, šachista, drogový experimentátor, básník a horolezec Aleister Crowley, demonické inteligence hierarchizoval a vybavil odpovídající astrologickou korespondencí a příslušným magickým kuřidlem a předběžnou invokační formulí z egyptského magického papyru, jehož původ je kladen do rozmezí roků 150 před. n. l.- 200 n. l. S Goetií experimentovali členové významného anglického hermetického řádu Golden Dawn jehož členem Crowley byl. V Českém vydání Goetie lóží OLDM chybí tato předběžná invokační formule, zato jsou mnohdy špatně definovaná jména kuřidel doplněna výčtem různých magických kuřidel nových. Taktéž je zde uveden soubor textů ukazující analogie Goetických symbolů v různých kulturách.\n\nDruhá verze Goetie vydaná v překladu Vladímíra Kvasničky nakladatelstvím \"Vodnář\" tyto texty analogií postrádá, ale předběžná invokační formule obsažena je. Taktéž jsou zde uvedeny kresby všech 72 démonů Goetie, jejich analogie ve vstahu k rostlinám, nerostům apod. Obsaženy jsou i ukázky z magických deníků Aleistera Crowleyho,Fratera Daniela a L. M. Duquetta.\n\nJako dodatek jsou uvedeny evokační protokoly blíže neurčeného českého experimentátora, ukazující pokusy v evokační magii týkající se jedné evokace démona Marchosiase a tří evokací démona Orobase.\n\nObsahuje informace o vyvolávání a hierarchiích 31 zlých a dobrých vzdušných duchů a množství jejich podřízených. Jsou zde uvedeny signatury, pečetě, evokační hodiny a kompetence jednotlivých inteligencí. Inteligence (Duchové)jsou přiřazeny jednotlivým světovým stranám, které je nutné respektovat v případě vyvolávání. Toto pravidlo se nevztahuje na v díle uvedené putující duchy. Pomůcky pro vyvolávání jako je například magický kruh nebo prsten jsou obdobné jako v Goetii.\n\nJosef Veselý uvádí na stranách 66-76 své knihy Z Čarodějovy knihovny ukázku z tohoto dílu Lemegetonu. Ukázka obsahuje popis prvních osmi duchů a duchů jim podřízených a další informace jim příslušející.\n\nDle jedné z legend je Pavlino umění dílem apoštola Pavla, který jej měl sepsat v Korintu. Josef Veselý se dle formy i technik domnívá že za autorstvím knihy Pavlino umění, jak je možné usoudit již z názvu, stojí žena. Apoštol Pavel je s dílem spojován stejně jako další legendární nebo významné historické osoby s některými dalšími grimoary např. král Šalamounnebo papež Honorius, zde navíc vznik legendy inspiroval název této části Lemegetonu.\n\nPavlino umění je rozděleno do dvou částí, kdy první část se zabývá invokacemi andělů vládnoucích nad jednotlivými hodinami dne a noci, v druhé části jsou pak andělé příslušející zvěrokruhu. Andělské inteligence obou skupin tvoří pečlivě sestavenou hierarchii. V knize jsou uvedeny i zodiakální pečeti totožné s těmi, které uvádí lékař Paracelsus ve své Archidoxa magica. V knize J. Veselého Z Čarodějovy knihovny jsou Pavlinu umění věnovány strany 77-92. Tento, předešlý ani následující díl v češtině dosud jinak nevyšly.\n\nV knize J. Veselého \"Magie\" je uvedena ukázka na stranách 94-98. Tento díl Lemegetonu se zachoval v několika exemplářích v knihovnách v Paříži, Oxfordu a Londýně. Kompletní text této části Lemegetonu uveřejnil Idries Shah dle rukopisného Lemegetonu z 17. století.\n\nAlmadelovo umění je příručkou rituální magie pro vyvolávání čtyř andělských kůrů odpovídajících čtyřem světovým stranám. Tento díl Lemegetonu vychází z židovských tradic a nenese stopy žádné pozdější redakce stran osob křesťanského vyznání.\n\nZatímco české vydání Goetie nakl. Vodnář se staví do světa jako překlad, a to včetně anonce knižní (nebo minimálně čtenáři nevysvětluje o jaký druh díla se jedná), Goetia sborník lóže OLDM již v názvu napovídá, že nemá až tak s původní Goetií moc společného. Dále se tímto tématem zabývá značná část úvodu knihy, a tak upozorňovat na jakékoliv nesrovnalosti mezi tímto samostatným dílem, které je opřeno jen o systém knihy Goetia a samotnou, původní Goetií, je silně zavádějící. Navíc text výše zmíněný uvádí chybně informace, jako třeba to, že „špatně definovaná jména kuřidel“ – jména kuřidel jsou definována samozřejmě správně, dle originálu a navíc jsou značně rozšířena o kuřidla dostupná podmínkám dnešním. Chybí další věci, jako že v díle Goetia sborník lóže OLDM jsou obsaženy rozsáhlé kresby pocházející z badatelské činnosti S. L. Matherse, nebo že dílo je obsáhlejší, jak je také jasně v úvodu knihy zdůrazněno, protože čerpá ze tří pramenů.\n\nNa druhou stranu zde výše uvedený text záměrně zapomíná na to, že Goetie nakladatelství Vodnář udává věci, které nejsou ani součástí samotné původní Goetie či Lemegetonu (ony dosti sporadické „analogie“), silně mění názvy hebrejských jmen a chybně je transponuje, atd.. Ono zmíněné „úplné ilustrování“ je zaplaceno daní nejvyšší. Řada ilustrací byla zpřeházena pod jiné názvy a zbytek doplněn ilustracemi v manga stylu, kde se dodnes vede bouřlivé handrkování, že bylo vykradeno z japonského vydání Goetie, které bylo již opravdu plně a nově ilustrováno.\n\nVydání Goetie nakl. Vodnář a Goetia sborník lóže OLDM nakl. OLDM se sešlo téměř v tentýž den. I když nakladatelství Vodnář záměrně do knihy uvedlo datum vydání o rok dříve, knihy byly do distribuce, a tedy fakticky publikovány, v jednom týdnu po sobě. Vydání těchto dvou děl spustilo ohromnou řadu dohadů, handrkování, došlo postupně až k trestnímu oznámení a k následnému sepsání otevřeného dopisu sdružením OLDM. Více Externí odkazy.\n\nV již zmíněných Archidoxa magica a Pseudomonarchia daemonum je použito Lemegetonu jako zdroje. V lidové tvořivosti se však objevují primitivní a modernímu čtenáři komicky připadající žaltáře, které do sebe poutají informace z různých pramenů.\nVeliký grimoar s velikým klíčkem Šalamounovým, který je velmi pokleslou verzí Pravého grimoáru do sebe pojmul hned několik démonů z Goetie, mimo jiné např. Gusiona a další.\n\nSpis Ars notoria dokonce bývá někdy považován za pátý díl Lemegetonu, ač s ním absolutně nemá nic společného a zabývá se zlepšením inteligence a výřečnosti. \n\nJako inspirace posloužil Lemegeton ve své části Theurgia Goetia Johannu Trithemiovi jako inspirace pro dílo Steganographia.\n\n\n\n"}
{"id": "186777", "url": "https://cs.wikipedia.org/wiki?curid=186777", "title": "Mistrovství světa v letech na lyžích 2000", "text": "Mistrovství světa v letech na lyžích 2000\n\nMistrovství světa v skocích na lyžích se v roce 2000 konalo 14. února v norském Vikersundu na tamním mamutím můstku Vikersundbakken.\n"}
{"id": "186778", "url": "https://cs.wikipedia.org/wiki?curid=186778", "title": "Freemartinismus", "text": "Freemartinismus\n\nFreemartinismus je zvláštní případ intersexu, který platí pro skot, v případě, kdy během nitroděložního vývoje dojde k propojení placentárních oběhů různopohlavních dvojčat. Protože pohlavní orgány samce fungují dříve, působí vznikající hormony na samičí organismus a mohou v něm ovlivnit vývoj pohlavních orgánů. Narozená samice má normální karyotyp, ale nedokonale vyvinuté pohlavní orgány a její celkový vzhled je výrazně „samčí“.\n\nPokud se krávě narodí dvojčata a jedno je býček a druhé jalovička, pak je v 90% případů jalovička neplodná. Býček není nijak postižen. U jalovičky mohou být funkční vaječníky, ale pohlavní orgány jsou založeny rudimentálně. \n\nV nejtěžších případech jsou vaječníky jen vazivové provazce, děloha nebývá vyvinuta, děložní krček a pochva jsou normální. Vulva bývá malá s výrazně vyvinutým klitorisem, často nadměrně ochlupeným. Takovým zvířatům se lidově říká \"\"zbýčelá jalovice\"\". Přestože vypadá na první pohled podezřele, bez rektálního vyšetření není možno dokázat, že je neplodná. Představa, že se freemartinismus pozná jen adspekcí (pohledem), je mylná.\n\nV nejlehčích případech jsou pohlavní orgány jen mírně pozměněny, například jsou neprůchozí vejcovody, ale děloha i vnější pohlavní orgány jsou normální. Přechod mezi oběma extrémy je plynulý. \n\nNe všechny jalovice z dvojpohlavních dvojčat musí být neplodné. U 10% může dojít k oplodnění. Často však mívají sníženou plodnost díky částečnému postižení (například neprůchodný jeden vejcovod). Někdy je obtížné určit, zda je postižení jalovice natolik velké, že je skutečně neplodná (patří k 90% neplodných). Obecné doporučení je jalovičky z dvojpohlavních dvojčat vůbec nepřipouštět, všechny brakovat (vykrmit a poslat na jatka). \n\nPokud se jalovici z dvojpohlavních dvojčat přece jen narodí tele, není nijak postiženo. Freemartinismus nemá na potomky žádný vliv.\n"}
{"id": "186780", "url": "https://cs.wikipedia.org/wiki?curid=186780", "title": "Dějiny Prahy 1938–1945", "text": "Dějiny Prahy 1938–1945\n\nDějiny Prahy v letech 1938-1945 odrážejí především události druhé světové války, či jí přímo předcházející. Na rozdíl od jiných velkých měst sice Prahou otřásla válka, nedošlo však k většímu poškození města.\n\nOd podzimu 1938 začali do metropole přicházet čeští uprchlíci z oblastí, které zabralo podle Mnichovské dohody Německo (tedy třetina území tehdejší ČSR).\n\n15. března 1939 obsadila německá vojska město. Na Pražský hrad přijel Adolf Hitler, konala se též i vojenská přehlídka. Ve srovnání se Sudety a Rakouskem však již v Praze s příchodem nacistických sil město neovládlo nadšení. Vyhlášen zde byl i Protektorát Čechy a Morava jako součást Německé říše. Zaveden byl pravostranný provoz, který nadělal zmatek hlavně v tramvajové dopravě. V listopadu téhož roku vyšli do ulic čeští studenti, čemuž se postavila vládnoucí moc. Při akcích proti studentům byli zabiti pekařský učeň Václav Sedláček a medik Jan Opletal. Následně byly uzavřeny všechny vysoké školy na území protektorátu.\n\nZa války bylo z Prahy odtransportováno do koncentračních táborů židovské obyvatelstvo (až 120 tisíc, hlavně z oblasti Starého Města), stejně jako cikánské (tehdejší běžné označení) a další její obyvatelé tzv. „méněcenných ras“. Běžné byly popravy a věznění odpůrců nacistického režimu. Nechvalně proslulou se v této souvislosti stala například úřadovna gestapa v Petschkově paláci nebo střelnice v Kobylisích.\n\nMezitím pokračovala německá propaganda. Samozřejmostí bylo zavedení dvojjazyčných nápisů, kde byla němčina vždy na prvním místě. Praha začala být vykreslována jako „staré německé město“, které se bude rozvíjet pod vládou Říše. Začaly se připravovat velkolepé plány; oprášena byla výstavba podzemní dráhy (v roce 1941 se však projekční kancelář vzhledem k válce uzavřela) a chystalo se též i přivedení dálnic do Prahy; poprvé se objevily čtyřproudé komunikace v oblastech například současné Jižní spojky.\n\nV květnu 1942 přepadli dva výsadkáři kolonu zastupujícího říšského protektora Reinharda Heydricha a pokusili se o atentát v oblasti dnešní Vychovatelny (tj. nedaleko Libně). Přestože neuspěli, podařilo se jim protektora smrtelně zranit. Oba dva se později skrývali v kostele sv. Cyrila a Metoděje na Novém Městě. Po smrti Heydricha začali vládnoucí Němci stupňovat proti českému obyvatelstvu teror, na němž se podílely hlavně policejní složky.\n\nŠkody na pražské zástavbě byly za války minimální, k lehkému poškození došlo pouze příčinou náletů amerických letadel na konci války (první se odehrál 14. února 1945). Poničeny byly některé průmyslové podniky, věže klášter v Emauzích či synagogy na Vinohradech a dále bylo poškozeno několik domů v centru města a v Nuslích. Plánovanou likvidaci už nemohl v té době oslabený a ustupující nacistický režim provést.\n\n5. května 1945 vypuklo Pražské povstání. Bojovalo se po celém městě (požár Staroměstské radnice, boj o budovu Čs. rozhlasu na Vinohradech, dále pak obrana proti jednotkám SS na Pankráci). Povstání pomohli i Vlasovci, tedy původně ruští spojenci (Ruská osvobozenecká armáda) nacistických sil, kteří se rozhodli již s Němci nespolupracovat. Osvobození města přišlo za několik dní, ovšem podle dohod o demarkační čáře mezi spojenci z protihitlerovské koalice, musela Americká armáda zůstat u Plzně, zatímco Rudá armáda dorazila do Prahy až 9. května (v rámci tzv. Pražské ofenzívy). Sovětští vojáci přišli od Ruzyně a nenarazili již téměř na žádný odpor.\n\nOkamžitě po osvobození města začala jeho obnova. Nejprve byly zprovozněny základní služby a doprava, později se začalo s rekonstrukcí zničených budov a výstavbou zcela nových.\n\n"}
{"id": "186784", "url": "https://cs.wikipedia.org/wiki?curid=186784", "title": "První výprava Kryštofa Kolumba", "text": "První výprava Kryštofa Kolumba\n\nPrvní výprava Kryštofa Kolumba započala 3. srpna 1492, kdy Kryštof Kolumbus vyplul na svou první plavbu do domnělé Indie ze španělského přístavu Palos de la Frontera se třemi loděmi - Niña, Pinta a Santa María (nikdy nebyly oficiálně pojmenovány). Patřily muži jménem \"Juan de la Cosa\" (španělský kartograf, dobyvatel a objevitel) a bratrům \"Pintónům\" (mořeplavcům a objevitelům). První Kolumbovou zastávkou byly Kanárské ostrovy, které patřily Kastílii. Tam doplnil zásoby a provedl drobné opravy. 6. září, měsíc po vyplutí ze Španělska, se pak vydal na pětitýdenní cestu napříč Atlantským oceánem.\n\nZemi poprvé spatřil z lodě Pinta ve dvě hodiny ráno 12. října námořník jménem Rodrigo z Triany, známý také jako \"Rodríguez Bermejo\". Kolumbus pojmenoval ostrov San Salvador (domorodci ho nazývali \"Guanahani\", jedná se o dnešní Bahamy). Který z bahamských ostrovů to byl, dnes přesně nevíme. Nejspíše se však jedná o Samana Cay, Plana Cays nebo ostrov San Salvador (pojmenován v roce 1925 ve víře, že právě to je Kolumbův San Salvador). Původní obyvatelé, na které Kolumbus narazil, byli údajně mírumilovní a přátelští.\n\nKolumbus také objevil severovýchodní pobřeží Kuby (28. října) a severní břeh ostrova Hispaniola (5. prosince). Tady také ráno o Vánocích 1492 narazila Kolumbova zásobovací loď Santa María na mělčinu a musela zde být zanechána. Tamní indiánský náčelník \"Guacanagari\" dovolil mořeplavcům, že se jich tu může několik usadit a byla zde založena první osada La Navidad, kde zůstalo 39 mužů.\n\nNa zpáteční cestě mířil Kolumbus do Španělska, leč špatné počasí ho navedlo do portugalského Lisabonu. 4. března 1493 zakotvil vedle královské hlídkovací lodě. Po více než týdnu stráveném v Portugalsku vyplul do Španělska. Zprávy o objevení nové země se rychle rozšířily celou Evropou. Do Španělska se dostal 15. března.\n\n"}
{"id": "186787", "url": "https://cs.wikipedia.org/wiki?curid=186787", "title": "Hydraulický lis", "text": "Hydraulický lis\n\nHydraulický lis je stroj, který k vytváření tlaku využívá vlastností kapaliny.\n\nVe dvou válcových nádobách je uzavřena kapalina. Písty jsou pohyblivé a mají plochy o obsahu formula_1 a formula_2. Na píst o ploše formula_1 působíme silou formula_4, která je kolmá k pístu. Tato síla vyvolá v kapalině tlak formula_5, který je podle Pascalova zákona ve všech místech kapaliny stejný. Na píst s obsahem formula_2 tak působí tlaková síla formula_7. Síly, které na písty působí, jsou ve stejném poměru jako obsahy průřezů obou pístů, tedy\n\nHydraulické lisy patří mezi tzv. silové. Síla je vyvozena pomocí tlakové kapaliny. Jejich výhodou je, že mohou maximální tvářecí síly odebrat v kterémkoli místě.\n\nDíky pomalejším rychlostem pohybu beranu nejsou vhodné pro kování vysokých výkovků. V současnosti nacházejí čím dál větší uplatnění. Dají se snadno automatizovat a\n\novládat na větší vzdálenosti. Používají se na  různé tvářecí operace ( ražení, kování, tažení...).\n\n"}
{"id": "186791", "url": "https://cs.wikipedia.org/wiki?curid=186791", "title": "Purkrabí", "text": "Purkrabí\n\nPurkrabí (z něm. \"Burggraf\") či kastelán (z lat. \"castellum\" → \"castellanus\") byl původně vysoký úředník zeměpanské správy v čele purkrabství (v období hradské soustavy), později – po zkonstituování vrcholně středověké pozemkové šlechty – správce a strážce hradu. Ve 13. století na purkrabí a komoří přešla moc županů. Od 13. století jsou purkrabí též soudní a zemští úředníci, jejichž moc postupně značně roste. Nejvyšší purkrabí byl v době stavovské v Čechách dokonce nejmocnější zemský úředník.\n\n"}
{"id": "186792", "url": "https://cs.wikipedia.org/wiki?curid=186792", "title": "Kastelán", "text": "Kastelán\n\nKastelán je v současném pojetí správce památkového objektu, obvykle hradu nebo zámku.\nNáplní jeho práce je kontrola stavu objektu, zajišťování provozu či organizace návštěvnického provozu.\n\nNěkdy se nepřesně používá název kastelán i pro průvodce.\n\nPůvodně se slovo kastelán (z lat. \"castellum\" → \"castellanus\") používalo v období 10-13. století pro purkrabího, což byl vysoký úředník v čele purkrabství, později pro správce a strážce hradu.\n\n \n"}
{"id": "186793", "url": "https://cs.wikipedia.org/wiki?curid=186793", "title": "Bell P-39 Airacobra", "text": "Bell P-39 Airacobra\n\nBell P-39 Airacobra byl americký stíhací letoun bojově nasazený v druhé světové válce. Jeho hodnocení je velmi rozporuplné – v letectvu USA a Velké Británie měl velmi špatnou pověst, naopak sovětskými letci byl hodnocen výborně. Jednalo se o stroj velice neobvyklé a zajímavé koncepce. Motor byl umístěn až za pilotní kabinou, blízko těžiště stroje, přičemž malé momenty zlepšovaly obratnost letounu. Přitom vrtule v přídi letounu byla hnána přes dlouhý spojovací hřídel, procházející pod pilotem. V „prázdné“ přídi tak mohla být soustředěna hlavňová výzbroj.\n\nDalším nezvyklým prvkem bylo použití příďového podvozku. Tyto prvky (ač z druhé strany znamenaly jistý prodělek na hmotnosti prázdného letounu) zaujaly potenciální kupce — vojenská letectva, zvláště když firma Bell (nováček mezi leteckými výrobci, ovšem velice průbojný a dravý) v reklamních materiálech slibovala velice zajímavé výkony — maximální rychlost se měla u sériových letounů pohybovat kolem 400 mil za hodinu (tedy kolem 644 km/h). Z tohoto také vycházelo typové označení P-400, které bylo použito u původně britských letadel modelu Airacobra, které po útoku na Pearl Harbor Američané neprodleně zabavili a zařadili do výzbroje USAAF.\n\nPrvní prototyp letounu \"XP-39\" vzlétl 6. dubna 1939 na letišti Wright Field v Ohiu.\n\nDne 27. dubna 1939 objednalo velitelství US Army Air Corps předsérii 12 letounů \"YP-39\" (sériová čísla 40-27 až 40-39). Neozbrojený prototyp poháněný řadovým motorem Allison V-1710-39 o výkonu 802 kW s turbokompresorem B-5, bez pancéřování a ochranných (samosvorných) obalů nádrží, byl velice rychlý a dobře stoupal. Firma Bell hleděla jeho úspěchů využít a spustila přehnanou reklamní kampaň. Armádní letectvo letouny objednalo, ale později, kvůli potížím s doposud nevyzrálou konstrukcí turbokompresoru firmy General Electric, trvala na použití přeplňovaného motoru bez turbokompresoru. Než se továrna propracovala k podobě skutečného sériového stroje, narostla hmotnost a tím se pochopitelně snížily výkony.\n\n13. září 1940 byl zalétán první stroj z ověřovací série YP-39 s motorem Allison V-1710-37 o výkonu 809 kW. Letoun byl vyzbrojen jedním kanónem Oldsmobile M 4 ráže 37 mm a po dvojici kulometů Browning M2 ráže 12,7 mm a 7,62 mm. Pilot byl chráněn lehkým pancéřovým štítem, svislá ocasní plocha byla zvětšena.\n\nDne 12. října 1939 bylo kontraktem AC 13383 objednáno 80 letounů \"P-39C\", z nichž nakonec vzniklo pouze 20 (sér. č. 40-2971 až 40-2990). Jejich stavba byla zahájena v druhé polovině roku 1940, první z nich byl zalétán v lednu 1941. Stroje poháněl motor Allison V-1710-35 o výkonu 809 kW.\n\nPo dvacetikusové sérii P-39C následovala verze \"P-39D\", která byla shodně s verzí C vyzbrojena čtyřmi kulomety ráže 7,62 mm, dvěma kulomety ráže 12,7 mm a kanónem ráže 37 mm, ale navíc dostala (na základě bojových zkušeností z Evropy) další pasivní ochranu — samosvorné nádrže. Stroj mohl nést na centrálním závěsu pumu o hmotnosti 227 kg, nebo odhazovatelnou přídavnou palivovou nádrž s kapacitou 283 l. Výkony tohoto stroje byly nad 5000 m slabé. Celková produkce „déčka“ dosáhla počtu 923 kusů.\n\nZájem o nákup Airacobry projevila Francie a Velká Británie, avšak nakonec je odebrali pouze Britové, kteří je do služby v RAF zařadili pod bojovým jménem \"Airacobra Mk.I\". Tato verze byla téměř identická s verzí \"P-39D\" s tím rozdílem, že v letounu byl zabudován kanón M1 ráže 20 mm a motor Allison V-1710-E4 s výkonem 1 150 koní (ten je ovšem identický s motorem V-1710-35 — jedná se pouze o firemní označení firmy Allison, která tytéž motory dodávala americkému letectvu, které pro ně používalo výše zmíněné označení), šest kulometů mělo ráži 7,7 mm.\n\nVerze P-39D se vyráběla v několika modifikacích. \"P-39D-1\" (336 kusů) měla zaoblený přechod z kýlové plochy do hřbetu trupu a nesla kanón M 1. \"P-39D-2\" (156 kusů) měla pohonnou jednotku Allison V-1710-63 o výkonu 975 kW. Bitevní \"P-39D-3\" a \"D-4\" měly pancéřování chladiče oleje a glykolu. Vznikly také tři experimentální \"XP-39E\" a určitý počet dvoumístných strojů \"TP-39\".\n\nDalším vývojem vznikla varianta \"P-39F\", jejíž 229 vyrobených exemplářů mělo dvanáct výfuků na každé straně a vrtuli Aeroproducts místo původní Curtiss Electric. U jednotek tyto stroje upravovali instalací pancéřové desky pod trup a dvou fotokamer do zádě trupu. Takto upravené letouny nesly označení \"P-39F-2\". Pětadvacet strojů \"P-39J\" bylo navíc vybaveno automatickým regulátorem plnicího tlaku a motorem Allison V-1710-59.\n\nVerze \"P-39K\" až \"N\" se lišily instalovanými motory a vrtulemi, přičemž varianta -N měla motor V-1710-85 o výkonu 1044 kW. Verze \"P-39Q\" byla určena pro dodávky do SSSR, jejíž výroba byla zadána v září 1942. První letouny vyšly z výroby v březnu 1943 a byly osazeny pohonnými jednotkami V-1710-85. Výzbroj tvořil kanón ráže 37 mm a celkem čtyři kulomety ráže 12,7 mm, které byly po dvou v přídi a v pouzdrech pod křídlem. Jednotlivé subvarianty P-39Q byly označovány \"P-39Q-1\" až \"P-39Q-30\".\nVýroba Airacober skončila v září roku 1944. Celkem bylo postaveno 9558 Airacober všech verzí.\n\nPrvní YP-39 převzalo letectvo USAAC 12. října 1940, poslední v prosinci téhož roku. Sloužily především ke zkouškám a výcviku armádních pilotů.\n\nStroje P-39C byly předány do výzbroje 39. Pursuit Squadron podléhající 31. Pursuit Group. Dosloužily během výcviku v průběhu války. V létě 1941 byly tři kusy (40-2981, 40-2983 a 40-2984) dopraveny do Velké Británie, kde obdržely sériová čísla DS173 až 175. První P-39C byl předán k testům do A&AEE v Boscombe Down DS174 do Air Fighting Development Unit v Duxfordu. Na konci října 1941 byly oba stroje předány operační 601. peruti RAF.\n\nPrvních 11 Airacober Mk.I RAF bylo v září 1940 předáno 601. peruti „County of London“, u níž tehdy sloužilo několik československých pilotů, např. F/Lt Jaroslav Himr a F/Lt. Jiří Maňák. Čtveřice strojů zahájila bojové operace nad Francií, Britové však s těmito stroji nebyli spokojeni, i když oceňovali jejich manévrovací schopnosti.\nProto byly 11. října 1941 staženy z bojových akcí a 212 kusů bylo odesláno do SSSR.\n\nLetectvo USA používalo Airacobry zejména v Tichomoří při útocích na pozemní cíle, na Aljašce, v Itálii a na Islandu, další stroje koupilo v roce 1942 australské letectvo, portugalské letectvo pak používalo 18 internovaných Airacober. Letouny používalo též letectvo Svobodné Francie a od května 1944 i spojenecké Itálie, která své Airacobry vyřadila až v roce 1951.\n\nV Sovětském svazu se staly Airacobry oblíbenými stroji a piloti zde s nimi dosahovali pozoruhodných bojových úspěchů. Spočívalo to zejména v tom, že boje na východní frontě se vedly v nižších letových hladinách a uspěly zejména ty letouny, které byly dobře manévrovatelné. Proto s nimi létala řada sovětských es jako např. Alexandr Ivanovič Pokryškin, Grigorij Rečkalov, Alexandr Klubov, Vladimir Lavriněnkov, Vladimir Bobrov, Nikolaj Gulajev, Alexej Aleljuchin, bratři Dmitrij Borisovič Glinka a Boris Borisovič Glinka, Alexej Smirnov, Sultan Amet-Chan, Michail Tveleňov, Arkadij Fjodorov, Fjodor Archipenko, Pavel Čepinoga, Čičiko Bendeliani a další. Sovětský svaz nakonec odebral největší počet strojů – 4 578 kusů.\n\n\n\"Data podle\"\n\n\n\n\n"}
{"id": "186796", "url": "https://cs.wikipedia.org/wiki?curid=186796", "title": "Mírovka", "text": "Mírovka\n\nMírovka je malá říčka v Olomouckém kraji v Česku. Je 22 km dlouhá. Povodí má rozlohu 52,9 km².\n\nMírovka pramení severovýchodně od Maletína v nadmořské výšce okolo 575 m. Je pravostranným přítokem Moravy a je páteřní vodotečí Mírovské vrchoviny, která je střední částí vrchoviny Zábřežské. Protéká Maletínem a za Starým Maletínem se tok stáčí podél silnice jihovýchodním směrem. Protéká rekreační osadou Svojanov a za ním se stáčí na severovýchod a dále se již proplétá jedním z četných malebných údolí Mírovské vrchoviny. Pod obcí Mírov se stáčí na východ. Obtéká jižní svah pod hradem Mírov a údolím pod vrchem Vraní kopec (469 m n. m.) plyne východním směrem k obci Křemačov, kterou na jihu míjí a již skoro rovinou kolem ATC Morava vtéká do Mohelnice. Po průtoku severní částí Mohelnice tok již v rovině Hané pozvolna meandruje ke svému ústí. U štěrkopískových jezer mezi Molelnicí a obcí Stavenice vtéká do jednoho z ramen Moravy.\n\n"}
{"id": "186798", "url": "https://cs.wikipedia.org/wiki?curid=186798", "title": "Saab JAS-39 Gripen", "text": "Saab JAS-39 Gripen\n\nJAS-39 Gripen (švédsky \"gryf\") je proudový lehký jednomotorový víceúčelový bojový letoun tzv. kachní koncepce, vyvinutý a vyráběný švédskou společností Saab, který ve výzbroji nahradil starší typy Saab 35 Draken a Saab 37 Viggen. Zkratka JAS znamená \"Jakt, Attack och Spaning\", tj. stíhací, útočný a průzkumný.\n\nVe zkratce je seřazení písmen podle důležitosti, \"J\" je hlavní a nejdůležitější, ostatní jsou za touto schopností, tedy Gripen je primárně stíhací letadlo s možností podnikat útočné a průzkumné mise.\n\nJAS 39 Gripen dokáže operovat ze silničních cest, záložních letišť, ve dne i v noci a za špatného počasí. Potřebuje minimum personálu pro provoz a dokáže díky sofistikovaným systémům vzlétnout i přistát bez pozemního navedení na letištní plochu.\n\nDíky vynikajicímu sofwarovému vybavení které komunikuje s ostatními letadly a velením má pilot dokonalý přehled o svém okolí a průběhu mise v reálném čase.\n\nV České republice se používá verze JAS-39C, modernizace MS-20 (proběhla v roce 2018), která umožňuje nést mimo jiné nejmodernější výzbroj. Gripen je touto modernizací avionicky a paletou výzbroje na úrovni letadel jako F-16 C Block 52, Eurofighter Typhoon Tranche 1,2 nebo Dassault Rafale.\n\nV roce 1979 začalo švédské ministerstvo obrany hledat nový víceúčelový letoun, schopný stíhacích, bitevních a průzkumných misí, a to jak nad pevninou, tak nad mořem. Stroj měl nahradit zastarávající Saab 35 Draken a hlavně Saab 37 Viggen. Po mnoha odborných diskuzích, kdy se brala v potaz možnost nová letadla koupit ze zahraniči a upravit na švédské poměry (byla provedena srovnávací studie amerických letounů F-16 Fighting Falcon, F/A-18 Hornet a Northrop F-20 Tigershark) se nakonec Švédsko dalo cestou vývoje vlastního letadla, tak jako v minulosti. Švédsko je malá země s menším počtem obyvatel než má Česká republika. Nové letadlo muselo splňovat vysoké požadavky na svou efektivitu a zároveň úspornost provozu. Muselo být \"šité na míru\" pro ekonomiku malé země. Konsorcium švédského průmyslu, IG-JAS vzniklé roku 1980 definovalo podmínky nového víceúčelového letadla, které by bylo menší a úsporné, ale dokázalo by provádět veškeré úkoly většiho a těžšího letadla Viggen, přinejmenším stejně dobře.\n\nNový projekt JAS 39 obsahoval tyto základní podmínky pro nové letadlo:\n\nZ několika připravených návrhů, které prošly množstvím testů ve větrných tunelech a počítačových simulací byl po dlouhodobé odborné debatě jako nejvhodnější vybrán Projekt 2110, který představoval lehký jednomotorový jednomístný středoplošník kachní koncepce vybavený technologií fly-by-wire., tedy s tzv. vrozenou nestabilitou. \n\nProjekt 2102 vypadal jako zmenšený typ F-16, 2107 nejvíce odpovídal technologii stealth, 2111 měl nosné plochy technologie HiMAT. Vítězný 2110 vznikl vývojem z projektu 2105. Množství debat se týkalo koncepce letadla, klasická koncepce (tedy kormidla vzadu, jako má třeba F-15, F-16 atd.) se jevila jako lepší pro svůj větší dolet a pro lepší ustálené zatáčení. Kachní koncepce přinášela řadu aerodynamických výhod, třeba ve schopnosti dosahovat vysoké úhly náběhu a vysoké okamžité schopnosti otáčení.\n\nJako motor byl po zvolen Volvo-Flygmotor RM12, který byl licenční verzí General Electric F404-400. Který dostal přednost před motorem Pratt and Whittney F 1120 (který konstrukčně vycházel z motoru F-100, který používá F-15 Eagle a F-16 Fighting Falcon) a motorem Rolls Royce RB 199. Motor General Electric F404 byl zvolen pro svou jednoduchou konstrukci a provoz. První koncept byl hotov roku 1981, roku 1984 začalo testování podsystémů a neletuschopný model byl dokončen roku 1986. Pojížděcí zkoušky byly zahájeny k příležitosti 50. výročí společnosti Saab 26. dubna 1987 a první prototyp vzlétl 9. prosince 1988. Při dalších testech se projevily potíže s letovou stabilitou a systémem fly-by-wire, které 2. února 1989 vyústily v nehodu při přistání na letišti v Linköpingu. Problémy byly důvodem pro rozsáhlé softwarové úpravy, testované na letounu Lockheed NT-33A, po jejichž ukončení vzlétl 4. května 1990 druhý z celkových 5 vyrobených prototypů Gripenu. Další zpoždění vývoje způsobila 8. srpna 1993 nehoda při leteckém dni ve Stockholmu.\n\nDo výzbroje švédského letectva byl první Gripen zařazen roku 1993, první let dvousedadlové verze proběhl 29. dubna 1996.\n\nDne 23. dubna 2008 byl představen nový dvousedadlový stroj označovaný jako Gripen NG (Next Generation), první let proběhl 27. května 2008. Tato verze se liší silnějším motorem General Electric F414G, který je zdokonalením pohonné jednotky používané v F/A-18E/F Super Hornet. Jeho tah stoupl na 98 kN, což umožňuje letounu s podvěšenou výzbrojí udržovat cestovní rychlost 1,1 Mach bez použití přídavného spalování (tzv. supercruise). Při zkušebním letu dne 21. ledna 2009 dosáhl letoun rychlosti 1,2 Mach bez přídavného spalování. V porovnání s verzí JAS-39D vzrostla maximální startovní hmotnost o 2 000 kg na 16 000 kg. Změněná konstrukce podvozku umožnila zvětšení zásob paliva o 40 %, operační dosah letounu tak vzrostl na 1 300 km s podvěšenou výzbrojí a přídavnými nádržemi včetně 30 minut chodu motoru na zemi.\n\nNa základě poptávky Indie a Brazílie provedl Saab studii námořní verze Gripenu pro použití na letadlových lodích.\n\n18. května 2016 byla veřejnosti představena nová verze \"Gripen E\", která technologicky vychází z prototypu Gripen NG. V létě 2016 by mělo být zahájeno testování stroje a ke konci stejného roka by mělo \"éčko\" absolvovat svůj první let. Zařazení do služby ve švédském letectvu je plánováno na rok 2021.\n\nGripen je jednomotorové středoplošné letadlo kachní koncepce. SAAB vycházel ze své letité zkušenosti s proudovými letouny předchozích generací Tunnan, Lansen, Drakken a Viggen.\n\nTvar a umístění sacích kanálů vychází z mnoha zkoušek a měření v aerodynamických tunelech. Bylo vybráno řešení v podobě pevných náporových vstupů, umístěných po bocích trupu. Toto řešení je jednoduché, všestraně efektivní a navíc levné. Takto umístěné vstupy vzduchu představují pevné, opěrné body pro kachní plochy a spolupodílí se na přenášení aerodynamických sil směrem k horní části trupu.\n\nKřídlo je tvaru delta a má úhel šípu náběžné hrany 45°. Na jeho náběžné hraně je sklopná část, na odtokové se nachází elevony. Je celokompozitové, mnohonosníkové konstrukce typu fail-safe. Jeho povrch je tvořen vrchním a spodním dílem z materiálu CFC (Carbon Fibre Composite). K trupu je připevněn třemi upínacími uzly. Křídlo je při své relativní štíhlosti velice tuhé i při vysokých rychlostech. Jeho půdorysný tvar delta nabízí značnou aero-servo-elastickou stabilitu i při plně podvěšeném stavu. Počítačem řízené plovoucí kachní plochy jsou umístěny po bocích trupu částečně za a pod kokpitem, jejich hlavní funkcí je aktivní ovlivňování proudu vírů pro dosažení co největšího poměru vztlak/odpor při jakékoliv rychlosti, poloze letadla, jeho těžiště a úhlu náběhu.\n\nDíky umístění kachních ploch tedy dochází k pozitivnímu ovlivňování deltakřídla, díky kterému je Gripen schopen velmi dobře držet energii v obratech, dosahovat enormní okamžitou rychlost otáčení a dosahovat vysokých úhlů náběhu (elektonicky omezeno na 60 stupňu,jinak až 110 stupňů). S kachní koncepci má Gripen velice dobré letové vlastnosti včetně schopnosti opustit jednoduše vývrtku, do které se ovšem pilot Gripenu těžko dostane, protože letadlo je navíc elektronicky proti vývrtce jištěno. Dobré vlastnosti při vybírání vývrtky letadla i bez elektronických systémů dávají jeho pilotovi dvojité jištění, a umožňují mu lepší soustředění na momentální taktickou situaci bez velikých obav o letovou obálku stroje. Při přistání kachní plochy též fungují jako aerodynamická brzda a zároveň přitlačují příďové podvozkové kolo k dráze, což zvyšuje účinnost kolové brzdy.\n\nNa zádi jsou po stranách navíc umístěny dva aerodynamické brzdné štíty. Kombinace kachní koncepce a delta křídla tedy poskytuje letounu větší vztlak v porovnání s klasickým uspořádáním, což umožňuje i operace z relativně krátkých vzletových drah, např. polních nebo improvizovaných letišť (silniční a dálniční úseky). Vzdálenost pro vzlet a přistání činí dohromady 800 m. Mezi letouny s charakteristikou STOL se ale Gripen oficiálně neřadí.\n\nDrak letounu je vyroben s přibližně 30 % podílem kompozitních materiálů. Vodorovné řídící plochy, části pláště trupu, křídel, svislé ocasní plochy a vztlakových klapek jsou z uhlíkových vláken. Kryt radaru je ze skleněných vláken, trup z hliníkových slitin, zavěšení křídel ze slitiny titanu.\n\nPodvozek Gripenu je robustní konstrukce, aby snášel provoz na záložních letištích a úsecích dálnic/silnic. Hlavní podvozkové nohy mají jednoduchá kola, jsou ukotveny po stranách trupu a zatahují se do trupových podvozkových šachet směrem vpřed, s otáčkou kolem osy. Podvozek je umístěn tak, aby co nejméně vadil umístěním závěsných bodů, které díky tomu mohou být co nejblíže k těžišti letadla. Díky tomu je pohyb těžiště vzhledem k nesené výzbroji, výstroji a paliva u letadla Gripen velmi malý. Příďová podvozková noha má zdvojené kolo, brzdu a zatahuje se směrem vzad. \n\nLetoun má aplikované technologie stealth pro zmenšení radarové, infračervené i zvukové stopy, do kategorie stealth se ale neřadí. I díky svým menším rozměrům je celkem hůře zjistitelným cílem.\n\nOd verze C a D je Gripen vybaven vysunovatelným nástavcem pro tankování paliva za letu, umístěným po levé straně trupu.\n\nVerze JAS-39A/B používají motor Volvo Aero RM12 s přídavným spalováním, který je zlepšenou konstrukcí motoru General Electric F404, vyráběného v licenci. SAAB s GE i nadále spolupracuje na dalším vývoji. Pro JAS-39C/D byla použita dále vyvinutá verze Volvo Aero RM12UP.\n\nRM 12 se od F404 liší vyšším tahem 54 kN oproti 48,9 kN bez přídavného spalování a 80,5 kN oproti 78,7 kN s přídavným spalováním. Dalšími rozdíly jsou lepší odolnost při nasátí cizích předmětů a vyšší spolehlivost, takže motor splňuje bezpečnostní kriteria pro použití v jednomotorových letounech.Motor dokáže odolat srážce s 1 kg vážícím ptákem, díky vyztužení nasávací části motoru a díky zvýšené odolnosti lopatek turbíny. Motor má záložní hydromechanický/elektronický řídící systém, palivová soustava je doplněná dvěma zabezpečovací systémy, elektrickým a mechanickým.\n\nCelý motor lze vyměnit do 1 hodiny, při výměně je potřeba 20 nástrojů, všechny spojovací body jsou vybaveny rychlozámky.\n\nPři vysazení motoru má Gripen k dispozici dvě záložní baterie, každá je jiný typ a každá dokáže letounu poskytovat výkon na rozdílnou dobu. Chemické baterie na 10 minut letu, normální baterie na asi 30 minut letu.\n\nV praxi tento systém funguje tak, že letadlo dokáže bezpečně přistát na jakoukoliv plochu, třeba silnici rovnou 800 m bez funkčního hlavního motoru\n\nV letounu je instalován pulsní dopplerovský radar PS-05/A firem Ericsson a GES-Marconi, pracující v pásmu frekvencí 8–10 GHz s vyzařovaným výkonem 10 kW s možností detekovat vzdušné cíle do vzdálenosti 120 km a vyhledávat cíle na zemi a vodě do 70 km. Tento radar má svůj původ v úspěšném radaru Blue Vixen, ze kterého také vychází další radar CAPTOR, který používá letadlo Eurofighter Typhoon. \n\nRadar Gripenu je schopný automatického sledování několika cílů v horní i dolní polosféře, na zemi, na vodě i ve vzduchu a za všech povětrnostních podmínek. \n\nHlavní sledovací režimy radaru:\n\n\nV roce 2018 po modernizaci je radar PS-05A Mk.III schopen díky změně softwaru zachytit cíle na vzdálenost větší až o 80% a má vylepšený režim mapování země. Radar dokáže nově zachytit cíle o odrazové ploše minimálně 0,4 m², předešlá verze na stejnou vzdálenost zachytila cíl který měl minimální velikost 4m2.\n\nVýrobce připravuje na rok 2020 novou verzi radaru PS-05/A Mk.IV která bude mít dosah zvětšený na vzdušné cíle až o 150 % a na námořní cíle až o 200 %, minimální velikost zachyceného cíle bude 0,1m2. Tento radar bude mít plně modernizované bloky avioniky a bude u něj možná budoucí integrace s anténou umožňující aktivní elektronické snímání, tzv. AESA (Active Electronicalli Scanned Array), které významně zlepšuje možnosti detekce, dosahu a dalších vlastností radaru.\n\nKokpit je vybaven třemi barevnými multifunkčními displeji o velikosti 15,7×21 cm a jedním Head-up displejem, na kterých jsou podle filosofie „Don’t need, don’t show” zobrazovány momentálně potřebné informace. Údaje, které v daný okamžik nejsou důležité, jsou skryty a pilot jimi není zatěžován. Displeje jsou vybaveny automatickou regulací jasu v závislosti na světelných podmínkách. Pilot letoun řídí pomocí centrálně umístěné řídící páky a plynové páky na levé straně. Umístění ovládacích prvků důležitých systémů na těchto řídících pákách odpovídá charakteristice Hands-On-Throttle-And-Stick (HOTAS).\n\nLetoun je vybaven katapultovacím pilotním sedadlem Martin-Baker Mk.10LS s integrovanými přípojkami kyslíkové hadice (hlavní, záložní a nouzový systém), anti-g letecké kombinézy a vysílačky. K příslušenství sedadla patří souprava pro přežití, která může obsahovat nafukovací záchranný člun. Ve dvoumístných verzích je sedadlo opatřeno zpožďovačem pro bezpečné aktivování dvou sedadel po sobě. Odstřelení překrytu pilotní kabiny při katapultáži je provedeno pyrotechnickou šňůrou ve skle kabiny. Dvoumístné verze jsou dále vybaveny airbagem v zadním kokpitu, který chrání před úlomky kabiny při katapultáži vpředu sedícího pilota. Brzdný systém podvozku je opatřen ABS což zajišťuje bezpečné přistání na krátkých drahách i při nepříznivém stavu povrchu.\n\n\n\n\n\n\n\n\nJAS 39E\n\nJAS 39F\n\n\n175 (75× JAS 39A + 70× JAS 39C + 14× JAS 39B + 14× JAS 39D; z toho 29 vyrobeno a pronajato do ČR, Maďarska a Velké Británie)\n\n28 (19× JAS 39C + 9× JAS 39D, částečně v produkci)\n\n14 (12× JAS 39EBS HU (jednomístný) + 2× JAS 39EBS HU (dvoumístný), leasing na 12 let do roku 2017)\n\n14 (12× JAS 39C + 2× JAS 39D, leasing na 10 let do roku 2015, prodloužen do roku 2027)\n\n12 (12× JAS 39EBS (jednomístný), z toho 6 objednáno 17. října 2007 a dodáno 22. února 2011, zbývajících 6 objednáno po zajištění financování 23. listopadu 2010.)\n\n1 (1× Saab JAS 39D patřící Flygvapnet je pronajímán Empire Test Pilots' School Royal Air Force, která jej používá pro letecký trénink při dvou cvičeních ročně. Kontrakt byl prodloužen roku 2008.\n\n\nV roce 2001 zvítězilo konsorcium BAE Systems-Saab ve výběrovém řízení na dodavatele nových víceúčelových taktických nadzvukových letadel s nabídkou 24 letounů JAS-39 Gripen za 60,2 miliard Kč, když všechny ostatní firmy a konsorcia z výběrového řízení postupně odstoupily. Smlouvu pak v dubnu 2002 schválila Zemanova vláda, ale příslušný zákon o financování této zakázky byl zamítnut Senátem a Poslanecká sněmovna ho nepřehlasovala. V té době byl údajně tehdejší senátor Michael Žantovský osloven s korupční nabídkou, o které učinil trestní oznámení (policie případ v roce 2003 odložila, při zpětném prošetření v roce 2014, které trvalo 3 roky se korupce neprokázala a kauza byla uzavřena). Vláda tedy od záměru nákupu upustila a začala jednat o jiném řešení, nájmu či koupi starších strojů. Nakonec vláda zahájila jednání se švédskou vládou o nájmu 14 stíhaček JAS-39 Gripen a v dubnu 2004 schválila smlouvy o desetiletém nájmu 14 stíhaček za zhruba 20 miliard Kč.\n\nLetadla JAS-39 slouží u 211. taktické letky která na nich velice intenzivně cvičí. 211. letka se pravidelně účastní mezinárodních cvičení, v zahraničí i v České republice. Cvičení Lion Effort, Central Hawk, Sky Avanger jsou jenom jedny z mnoha cvičení, kde se piluje taktika leteckých bojů proti různým oponentům, včetně nejmodernějších letadel Typhoon a Rafale. Zhruba jednou za čtrnáct dní se trénuje vzdušný boj proti letadlům Typhoon německé Luftwaffe. Ve cvičeních s mezinárodní účastí s nácviky vzdušného boje, si čeští piloti na letadlech Gripen vedou velmi dobře a dokážou si udržet dlouho vysokou bojeschopnost i ve scénářích, kdy jsou na straně která má tzv\" umřít\". Pravidelně se létá na tzv. ostré střelby do Švédska a pravidelně se setkávají piloti Gripenů všech letectev kvůli vzájemnému vyměňování poznatků. Úroveň 211. letky byla oficiálně potvrzena přijetím do mezinárodní asociace Tygřích letek NATO. Mezi nejlepší mezinárodní letky. Letadla Gripen k tomu poskytla výborný základ.\n\nKromě ochrany vzdušného prostoru České republiky, 211. letka také pravidelně plní mise na ochranu vzdušného prostoru Pobaltí a Islandu. Tyto mise pravidelně ukazují schopnost Gripenu operovat s menším počtem nutného personálu než potřebuje jakékoliv jiné moderní stíhací letadlo a také výjimečnou spolehlivost letadla. \n\n211. letka dosáhla na Gripenech The Silver Tiger Trophy, prestižní světové ocenění pro nejlepší \"Tygří\" jednotku. Dosáhla ji jako první z leteckých jednotek zemí bývalého východního bloku. Display pilot kpt. Ivo Kardoš je držitel několika nejvyšších mezinárodních ocenění z celého světa, za výborné letové ukázky letadla Gripen. Kpt. Ivo Kardoš má nalétáno na letadle Gripen cca 1 700 letových hodin. Bývalý vojenský pilot JAS-39, nyní akrobatický pilot Martin Šonka je vícenásobný mezinárodní mistr v letecké akrobacii a vítěz Red Bull Air Race pro rok 2018.\n\nNa začátek je třeba říci, že každou zbrojní zakázku provází silné lobby, dá se říci korupce, v kterékoliv zemi.\nV únoru 2007 švédská veřejnoprávní televize odvysílala sérii pořadů o korupci, která provázela jednání o prodeji i o následném pronájmu letounů, s tím, že peníze od konsorcia měly postupně dorazit ke třem prostředníkům (rakouský obchodník Alfons Mensdorff-Pouilly, bývalý kanadský politik Otto Jelinek a ředitel Omnipolu Richard Háva), kteří měli zajistit přízeň českých politiků. Do celé věci měl být zapleten i politik Jan Kavan. Celý případ následně začalo vyšetřovat švédské státní zastupitelství a vyšetřování obnovila i Policie ČR, později i obdobné instituce ve Švýcarsku, Velké Británii a Rakousku.\n\nV březnu 2009 uvalil rakouský soud koluzní vazbu na Alfonse Mensdorffa-Pouilly, o pět týdnů později byl propuštěn. V dubnu zveřejnil rakouský časopis \"Format\" část tajné zprávy britské protikorupční služby, podle které Mensdorff-Pouilly korupčně manipuloval politický proces v případech nákupů letounů v Rakousku, Maďarsku a Česku. K tomuto účelu měl k dispozici asi 107,6 milionu eur (2,9 miliardy Kč). Ve Velké Británii a USA byla věc vyřešena mimosoudně, když BAE Systems zaplatilo celkem 280 milionů liber (asi 8,8 miliardy Kč) za účetní nesrovnalosti v obchodech s Tanzanií a za lži o dodávkách do Saúdské Arábie, Maďarska a Česka. V červnu 2012 tehdejší ministr spravedlnosti Jiří Pospíšil uvedl, že vyšetřování na české straně aktivně brzdil vrchní státní zástupce v Praze Vlastimil Rampula.\n\nV Rakousku byl však v červnu 2012 Alfons Mensdorff-Pouilly po letech průtahů obžalován z praní špinavých peněz v souvislosti se zbrojními zakázkami. V září 2012 pak rakouský časopis \"Profil\" zveřejnil další část materiálů britské protikorupční služby, podle kterých bylo na úplatky v souvislosti s nákupem letounů v České republice vyčleněno 1,05 miliardy šilinků (tehdy asi 2,6 miliardy Kč), které měly být vyplaceny dvaceti \"třetím stranám\". Tak jako v předchozích případech měly být peníze distribuovány prostřednictvím přímých darů nebo přes nastrčené společnosti v Panamě či na Britských Panenských ostrovech.\n\nOd počátku vývoje došlo ke zřícení 5 strojů:\n\n\n\n\n\n\n\nDne 11. října 2006 došlo k incidentu při ostrých střelbách na vlečné cíle na letecké základně Vidsel na severu Švédska. Místo na určený cíl, vlečený 600 metrů za letounem Learjet 35 vedl pilot AČR omylem palbu na záložní cíl blízko vlečného letounu. Po několika cvičných přiblíženích provedl pilot nálet s palbou, při které několika střelami záložní cíl zasáhl. Výpočty prokázaly, že tyto střely minuly vlečný stroj o přibližně 10 metrů. Pilot si poté chybu uvědomil a pokračoval ve cvičení na správný cíl. Podle švédského úřadu pro vyšetřování nehod SHK byla příčinou incidentu souhra několika okolností, včetně zastaralých bezpečnostních protokolů a nejasného určení povinností mezi švédskou armádou, ministerstvem obrany, firmou SAAB a Armádou České republiky. Dalšími faktory byly malé zkušenosti pilotů AČR s tímto typem cvičení a chybějící možnost posádky vlečného stroje monitorovat jeho průběh.\n\n\n\nMimo pevné výzbroje může být letoun vybaven podvěsnou výzbrojí o celkové hmotnosti 5 300 kg na čtyřech závěsnících pod křídly, dvěma pod trupem a dvěma odpalovacími kolejnicemi na koncích křídel. Gripen verze NG má nosnost zvýšenu na 6 000 kg a dva další závěsníky pod trupem.\n\nGripeny Vzdušných sil AČR mají k dispozici střely krátkého dosahu AIM-9M Sidewinder, střely středního dosahu AIM-120 C-5 AMRAAM, laserem naváděné pumy GBU-12/16 Paweway II, konvenční pumy MK.82/83 a základní kanón Mauser BK 27 ráže 27 mm.\n\nPevná výzbroj\n\nRakety vzduch – vzduch\n\n\nŘízená munice vzduch – země\n\nNeřízená munice vzduch – země\n\nElektronický boj\n\nPřídavné nádrže\n\nDalší letouny kategorie lehký stíhací letoun 4. generace.\n\nUSA \n\nEvropská unie \n\nČínská lidová republika \n\nDalší letouny kategorie stíhací letoun 4. generace.\n\nUSA \n\n\nRusko \n\nČínská lidová republika \n\n\n"}
{"id": "186800", "url": "https://cs.wikipedia.org/wiki?curid=186800", "title": "Bell P-63 Kingcobra", "text": "Bell P-63 Kingcobra\n\nBell P-63 Kingcobra byl americký jednomotorový dolnoplošný stíhací letoun vyvinutý společnistí Bell Aircraft během druhé světové války. Americké letectvo ho bojově nenasadilo, v sovětských službách kam byl dodáván v rámci tzv. Zákona o půjčce a pronájmu (Lend & Lease Act) byl však nasazen.\n\nPočátkem roku 1941 byly ve firmě Bell Aircraft Corporation zahájeny práce na konstrukci stíhacího letounu, který koncepčně vycházel z typu Bell P-39 Airacobra. Konstruktéři firmy Bell tehdy souběžně pracovali na dvou projektech — Model 23, což byl budoucí XP-39E, a Model 24, z nějž nakonec vykrystalizoval XP-63 (AAF postupně objednalo stavbu tří prototypů XP-39E, s/n 41-19501, 41-19502 a 42-71464, spolu se třemi prototypy XP-63 — šlo o dva stroje \"XP-63\" se sériovými čísly 41-19511 a 41-19512, třetím byl \"XP-63A\" s/n 42-78015 zalétaný v dubnu 1943). Oba typy (Model 23 i Model 24) poháněly motory Allison V-1710-47 o výkonu 975 kW, což byla první verze tohoto motoru, která dostala dvoustupňový kompresor. Model 24, který navíc dostal laminární profil křídla (po typu P-51 firmy North American Aviation jako druhý v USA), se ukázal jako perspektivnější, takže nakonec sešlo z uvažované výroby XP-39E (byla zadána nakonec stornovaná objednávka na stavbu 4000 kusů, které měly být zařazeny do výzbroje pod novým označením P-76). USAAF, tedy vojenské letectvo Spojených států, které potřebovalo na začátku války každý vhodný letoun, objednalo v září 1942, tedy ještě před zalétáním XP-63 7. prosince 1942, sériovou výrobu. Nakonec ale stroj, který dostal označení \"Bell P-63 Kingcobra\", nikdy nenasadilo do bojů. Většina vyrobených strojů tak byla dodána do SSSR, který dostal 2421 kusů. Výroba typu \"P-63A-1\" byla zahájena na podzim 1943.\n\nBell P-63A byl vyzbrojen automatickým kanónem M4 ráže 37 mm střílejícím dutou osou vrtule a čtyřmi kulomety ráže 12,7 mm. Letoun mohl nést až tři pumy s hmotností do 227 kg. V průběhu výroby byly prováděny různé úpravy a vylepšení. Verze \"P-63A-6\" mohla nést pod křídlem zavěšené pumy nebo přídavné nádrže s kapacitou 283 l a puma či přídavná nádrž mohla být podvěšena i pod trupem. Čtyřlistou vrtuli Aeroproducts s menším průměrem obdržela varianta \"P-63A-7\", \"P-63A-9\" nesla kanón M 10 ráže 37 mm. \"P-63A-10\" měla zvětšenou hmotnost pancéřování na 113 kg.\n\nVerzi \"P-63C\" poháněl motor Allison V-1710-117 o maximálním výkonu 1103 kW, který mohl být krátkodobě zvýšen až na 1324 kW vstřikováním vody do válců. S výjimkou pohonné jednotky a aerodynamického kýlu pod trupem bylo „céčko“ shodné s verzí P-63A-10.\n\nZačátkem roku 1945 poprvé vzlétl jediný kus varianty \"P-63D\" poháněný motorem V-1710-109, zvětšeným rozpětím křídel a vzad odsouvatelným kapkovitým krytem kabiny.\n\nNásledný typ \"P-63E\" měl opět původní kryt kabiny s bočními dvířky (13 kusů) a v jediném exempláři postavený \"P-63F\" dostal zabudovanou pohonnou jednotku V-1710-135 s výkonem 1048 kW. Celkem bylo vyrobeno 3362 strojů všech verzí (jiné prameny udávají 3303 kusů).\n\nV Sovětském svazu čekal Kingcobru šťastný osud. Po dobrých zkušenostech s P-39 byla i ona nasazena u stíhacího letectva. Dočkala se i střetů s nepřátelskými letouny, byť již ne v tak hojném počtu, protože k jejímu nasazení došlo až v závěru války. Její výsledky jsou následující:\n\n85. gardový stíhací pluk (GIAP): 15. listopadu 1944 — dvě P-63 zaútočily na formaci 6 německých letadel (piloty byly identifikovány jako Bf 110). Dosaženo dvou sestřelů bez vlastních ztrát.\n\n67. gardový stíhací pluk (GIAP): 19. ledna 1945 — 4 stroje P-63 se střetly s 8 německými letouny (identifikované jako Fw 190F). 2 letouny sestřeleny, bez vlastních ztrát. Další 4 P-63 téhož dne na tom též místě bojovaly s další skupinou Fw 190F (počet není udáván) a jeden sestřelily, beze ztrát.\n\n7. března 1945 — Roj P-63 doprovázel Iljušiny Il-2. Skupina čtyř Bf 109 na ně zaútočila. Dosaženo 3 sestřelů beze ztrát. Tentýž den udeřily dvě P-63 na letiště poblíž Berlína, kde překvapily skupinu Fw 190F při startu. Dva sestřelily. Při zpáteční cestě zaútočily na Me 262, ten jim ale ulétl.\n\nTýž den 8 strojů P-63 doprovázelo Pe-2. Střetly se s 10 Bf 109 a 2 Fw 190. Sestřelily jeden Focke-Wulf při ztrátě jedné Kingcobry. 67. gardový stíhací pluk (GIAP) ztratil ještě dvě další P-63, které sestřelil flak (15. 4. 1945 při průzkumu a 22. 4. 1945 při bojovém letu).\n\nPoslední boj P-63 měl proběhnout 15. srpna 1945 v Mandžudsku, kde dvě Kingcobry od 17. stíhacího pluku (IAP) zaútočily na dva stroje Nakadžima Ki-43 a jeden sestřelily.\n\nSovětští piloti si na nich cenili jejich skvělé manévrovací schopnosti a schopnost vydržet velká poškození (podobně jako u P-39) a navíc oceňovali, že oproti jejich starším sourozencům měly lepší letové vlastnosti a při pilotáži byly méně záludné. Po válce podle některých zdrojů byly v záloze drženy až do konce 40. let. V NATO tyto „potenciálně nepřátelské“ stroje dokonce obdržely kódové jméno \"Fred\".\n\nZe sovětských stíhacích es na P-63 koncem války létali Alexej Michailovič Rešetov, Ivan Ivanovič Kobyleckij a Nikolaj Fjodorovič Kuzněcov.\n\nV roce 1944 obdržela dva stroje Bell P-63A-9-BE Kingcobra Velká Británie, používané v Royal Aircraft Establishment k výzkumu laminárního proudění a mezní vrstvy na křídle. Oba dva stroje sériových čísel FR408 (původní USAAF 42-68937) a FZ440 (42-69423) byly v roce 1948 sešrotovány.\n\nCelkem 332 strojů Kingcobra bylo přestavěno na pilotované cílové letouny. Stroje \"Bell RP-63G-1 „Pinball“\" nenesly žádnou výzbroj, byly však opatřeny zesíleným potahem, chránícím letoun i pilota před zásahy střel speciální cvičné munice, vyrobené ze snadno se tříštícího materiálu (vývoj této munice byl poměrně komplikovaný, protože z jedné strany bylo nutno zajistit neškodné roztříštění střely na zesíleném potahu letounu, ale z druhé strany střely musely mít srovnatelné balistické vlastnosti jako běžné střelivo, aby výcvik ve střelbě na letící cíl byl realistický). Dopad střel byl snímán čidly a signalizován světelným zařízením. V roce 1948 se ještě řada terčových Kingcober dočkala přeznačení, takže z \"RP-63A-12\", \"RP-63C-2\" a RP-63G-1 se staly QF-63A, QF-63C a QF-63G.\n\n\n\n\n"}
{"id": "186801", "url": "https://cs.wikipedia.org/wiki?curid=186801", "title": "Jedouchov", "text": "Jedouchov\n\nJedouchov () je místní částí obce Věž. Leží 9 km jihozápadně od Havlíčkova Brodu a 2 km severně od Věže.\n\nPrvní zmínka o bývalé obci pochází z roku 1379. Dřívější název Jedouchova byl Dedouchov. V prvních písemných záznamech byl veden pod názvem Dyeduchov. V 17. století se psal Gedauchowie nebo Gedauchow. Nejdříve byl součástí lipnického panství, potom panství ve Věži.\n\n"}
{"id": "186803", "url": "https://cs.wikipedia.org/wiki?curid=186803", "title": "Mistrovství světa v letech na lyžích 1996", "text": "Mistrovství světa v letech na lyžích 1996\n\nMistrovství světa v skocích na lyžích se v roce 1996 konalo 11. února v rakouském Bad Mitterndorfu na tamním mamutím můstku Chełmnu.\n"}
{"id": "186805", "url": "https://cs.wikipedia.org/wiki?curid=186805", "title": "Jakub I. Stuart", "text": "Jakub I. Stuart\n\nJakub I. Stuart (19. června 1566 – 27. března 1625) byl král Skotska jako Jakub VI. a Anglie jako Jakub I.. Ve Skotsku vládl od 24. července 1567, kdy se ve věku jednoho roku stal nástupcem své matky Marie Stuartovny. Do roku 1578 jeho jménem vládli regenti. 24. března 1603 se stal nástupcem posledního panovníka Anglie a Irska z rodu Tudorovců Alžběty I. Vládl Anglii, Skotsku a Irsku 22 let až do své smrti roku 1625 a často používal titul král Velké Británie.\n\nZa jeho vlády pokračovala \"zlatá éra\" literatury a divadla s takovými osobnostmi jako byli William Shakespeare, John Donne, Ben Jonson a sir Francis Bacon. Jakub sám byl literárně činný a je autorem děl \"Daemonologie\", \"True Law of Free Monarchies\" a \"Basilikon Doron\".\n\nNarodil se 19. června 1566 v Edinburghu jako jediný syn skotské královny Marie a Jindřicha Stuarta, vévody z Albany, běžně známého jako lord Darnley. Jeho nástupnické právo k anglickému trůnu bylo odvozeno od jeho prababičky Markéty Tudorovny, starší sestry Jindřicha VIII.\n\nJakubův otec byl zavražděn 10. února 1567 v Edinburghu. Marie byla jako královna nepopulární a její sňatek s Jamesem Hepburnem, který byl podezříván ze spoluúčasti na smrti jejího manžela, tuto neoblíbenost jen zvýšil. V červnu 1567 ji protestantští vzbouřenci zajali a uvěznili. V červenci byla přinucena abdikovat ve prospěch svého syna Jakuba, jehož regentem byl stanoven James Stewart, hrabě z Moray. Jakub byl svěřen do péče hraběte a hraběnky z Maru. Formálně byl ve věku třinácti měsíců korunován jako Jakub VI. a v souladu s přesvědčením většiny skotské šlechty byl vychováván v protestantském duchu.\n\nRoku 1568 se Marii podařilo z vězení uniknout, ale po porážce v bitvě u Langside byla nucena uprchnout do Anglie, kde byla krátce nato Alžbětou uvězněna. 22. ledna 1570 byl hrabě z Moray zabit a Jakubovým regentem se stal Matthew Stewart, hrabě z Lennoxu, který asi po roce zemřel na následky zranění. Další regent John Erskine zemřel v říjnu 1572 na otravu jídlem. Po něm byl regentem ustanoven bratranec Jakubova otce Esme Stewart, hrabě z Lennoxu, kterého Jakub v červnu 1581 jmenoval vévodou.\n\nVýchovu malého Jakuba zajišťovali různí opatrovníci a pěstouni, jako např. Peter Young a dramatik a humanista George Buchanan. Zpočátku Jakub Buchanana neměl rád, později však byl na jeho výchovu hrdý. Byl to právě on, kdo vštípil mladému králi přesvědčení o božské královské moci, podle níž se snažil vládnout nejen Jakub, ale i jeho následovníci.\n\nVychovatelé vypěstovali v mladém Jakubovi vztah k umění a poezii. Četl díla latinských a řeckých autorů a zajímal se i o divadlo, hlavně hry Williama Shakespeara, vzdělával se, studoval umění, teologii a sám psal poezii. Roku 1584 vydal svoji první sbírku básní, v níž projevoval oddanost bohu, která se odrážela i ve způsobu jeho vlády. Jeho pozdější manželka Anna Dánská s ním sdílela podobné zájmy v umění.\n\nVévoda z Lennoxu nebyl mezi skotskou šlechtou oblíben. V srpnu 1582 protestantská hrabata Gowrie a Angus vylákali Jakuba na hrad Ruthven, tam ho uvěznili a přinutili vévodu z Lenoxu prchnout ze země. Poté, co byl v červnu 1583 Jakub propuštěn, převzal (ač ješt mlád – byl teprve šestnáctiletý) moc nad Skotskem do vlastních rukou. V letech 1584 až 1603 vybudoval mladý král efektivní vládu a urovnal spory mezi šlechtici. Hlavním pomocníkem mu byl John Maitland, který vedl vládu až do roku 1592. Roku 1586 podepsal s Anglií mírovou dohodu z Berwicku. Tato dohoda a poprava jeho matky pomohla připravit cestu k jeho pozdějšímu nástupu na anglický trůn.\n\nV posledních letech Alžbětiny vlády probíhala mezi Jakubem a sirem Robertem Cecilem, hlavním představitelem anglické vlády, tajná korespondence, která měla připravit klidné předání anglického trůnu Jakubovi. Alžběta zemřela 24. března 1603 a odpoledne byl Jakub prohlášen anglickým králem. Jakub se vydal do Londýna, aby se ujal anglického trůnu. Byl korunován 25. července.\n\nNavzdory hladkému předání moci a vřelému přijetí musel Jakub v počátečním období čelit dvěma spiknutím. To vedlo mimo jiné k uvěznění lorda Cobhama a Waltera Raleigha. Vzbouřenci předpokládali, že Jakub bude provádět reformy a byli pobouřeni tím, že tajná královská rada zůstala, tak jak bylo dojednáno mezi Jakubem a Cecilem, beze změny. Jakub ji nicméně později rozšířil o své spojence Jindřicha Howarda, Thomase Howarda a dalších pět skotských šlechticů. V počátečním období řídil každodenní správu země Robert Cecil, který byl později jmenován hrabětem ze Salisbury. Jakub se tak mohl věnovat otázkám personální unie, zahraniční politice a svým zálibám, především lovu.\n\nJakubovou ctižádostí bylo vytvoření personální unie Skotska a Anglie, aby tak vzniklo jednotné království s jedním panovníkem, jedním parlamentem a jednotnými zákony. Tento plán se setkal s odporem v obou zemích. V dubnu 1604 Dolní sněmovna odmítla na základě právních rozborů jeho požadavek, aby byl titulován jako \"král Velké Británie\".\n\nV zahraniční politice byl Jakub úspěšnější, když se mu podařilo ukončit anglo-španělskou válku. V srpnu 1604 díky diplomatickým schopnostem Roberta Cecila a Jindřicha Howarda byla podepsána mírová dohoda mezi oběma zeměmi. Možnost provozovat katolické bohoslužby, což byl hlavní zájem Španělska, byla v Anglii tolerována. V době jeho vlády docházelo k expanzi anglického obchodu a vlivu především prostřednictvím Východoindické společnosti. Byla například vybudována anglická osada v Indonésii.\n\nV předvečer úvodního jednání parlamentu 5. listopadu 1605 byl ve sklepení Westminsterského paláce dopaden Guy Fawkes nedaleko od sudů naplněných střelným prachem. Byl jedním ze členů spiknutí střelného prachu, kteří chtěli následující den vyhodit do vzduchu budovu parlamentu a zabít tak krále i členy parlamentu. Spiklenci byli odhaleni a Fawkes byl po mučení popraven.\n\nSpolupráce mezi králem a parlamentem po odhalení spiknutí byla odchylkou od běžných vztahů. V červenci 1604 Jakub rozpustil jednání parlamentu poté, co nezískal podporu ani pro personální unii ani pro finanční subvence. V dalším období jeho vlády se Jakub potýkal s finančními problémy způsobenými inflací a nekompetencí jeho úředníků. V únoru 1610 Robert Cecil předložil plán, který zahrnoval předání deseti královských koncesí parlamentu za schválení jednorázového příjmu ve výši 600000 liber a pravidelného ročního příspěvku ve výši 200000 liber. Následná jednání nevedla k výsledku, Jakub ztratil trpělivost a 31. prosince 1610 parlament rozpustil. Podobně se zachoval i roku 1614, kdy rozpustil jednání parlamentu po dvou týdnech neúspěšného jednání o zvýšení příjmu dvora. Jakub pak vládl bez parlamentu až do roku 1621. Z finančních důvodů vytvořil šlechtický titul baronet.\n\nZa vlády Jakuba I. se politická situace v Anglii stabilizovala, lid mu však vyčítal téměř sedm let vlády bez parlamentu; je ale pravda, že jeho rádce, Robert Cecil, se snažil nastolit reformy, které přerušila jeho smrt. Cecilův nástupce lord Buckingham posílil absolutismus a byl odpůrcem puritánů, požadujících laickou církev. Jakub se obával zásahů parlamentu do státní politiky. Parlamentu a lidem se jeho praktiky s božskou mocí nelíbily. Později měl Jakub spory s parlamentem ohledně financí, potřeboval totiž splatit dluhy po Alžbětě I. Parlament se však vždy obhájil, neboť argumentoval v souladu se zákonem.\n\nZa Jakubovy vlády začala od roku 1621 kolonizace amerického kontinentu, hlavně Severní Ameriky, a to především přesídlenci z řad nespokojených puritánů.\n\nJakubovu zahraniční politiku charakterizují především ústupky Španělsku. Věno ze sňatku mezi Jakubovým synem Karlem a španělskou princeznou Marií bylo dalším možným zdrojem příjmů. Tento svazek měl také pomoci udržet mír se Španělskem a vyhnout se tak válečným výdajům. Výhody této politiky mohly být využity po dobu, kdy probíhala tato jednání a byl to zřejmě důvod, proč Jakub jednal o tomto svazku téměř deset let.\n\nPočátek třicetileté války Jakubova mírová jednání ohrozil. Jeho zeť Fridrich Falcký, jenž byl na podzim roku 1619 zvolen a korunován českým králem, byl již následujícího roku 1620 z Čech vyhnán Ferdinandem II. Jakub svolal na rok 1621 jednání parlamentu, aby získal prostředky na válečné tažení na podporu svého zetě Fridricha. Dolní sněmovna odsouhlasila finanční podporu, ale ve výši, která nedostačovala na financování odpovídající výpravy, a dále připomněla příjmy, které Anglie získávala v době vlády Alžběty z přepadávání lodí dovážejících zlato z Ameriky. Tato připomínka jasně směřovala proti Španělsku. V listopadu 1621 skupina šlechticů vydala petici, v níž požadovala vyhlášení války Španělsku a požadavek, aby se princ Karel oženil s některou z protestantských princezen. Jakub jim odpověděl, aby se nepletli do královských záležitostí. To vyprovokovalo mezi členy dolní komory vydání prohlášení požadující dodržování práva na svobodu projevu. Jakub tento protest odmítl a parlament znovu rozpustil.\n\nRoku 1623 se princ Karel v doprovodu vévody z Buckinghamu vydal tajně do Španělska, aby přímým jednáním dohodli jeho sňatek s Marií. Té se ale Karel nelíbil a Španělé navíc požadovali, aby Karel konvertoval ke katolické víře a zůstal ve Španělsku jeden rok jako rukojmí. Karel a vévoda z Buckinghamu se po neúspěšném jednání vrátili do Anglie, vzali politiku vůči Španělsku do svých rukou a chtěli vyhlásit Habsburkům válku. Pro shromáždění dostatečných prostředků na jejich financování bylo svoláno jednání parlamentu na únor 1623. Jakub nechtěl válku proti Španělsku vyhlásit, hlavní politickou silou se však již stával jeho syn Karel podporovaný vévodou z Buckinghamu.\n\nJakub I. miloval lov. Pokud se nemohl zúčastnit této zábavy, míval mrzutou náladu, když si však vyjel do lesů, zapomínal na celý okolní svět, lov byl jeho největší vášní, na kterou plýtval časem a financemi. Zvláštně se choval ve chvílích, když se mu podařilo skolit jelena – tu údajně seskočil s koně, prořízl ulovenému zvířeti hrdlo a krví pomazal tváře dvořanů, kteří ho provázeli. Měl rád i kohoutí zápasy a souboje býků či medvědů. Rád se kochal i pohledem na svou zoologickou sbírku – choval lvy, krokodýly, antilopy, velbloudy a další exotická zvířata.\n\nV letech 1597 až 1598 Jakub napsal dvě knihy – \"The Trew Law of Free Monarchies\" a \"Basilikon Doron\", ve kterých pojednával o ideologických základech monarchie. V \"Trew Law\" vyjádřil myšlenku o božském původu králů, kteří jsou tímto postaveni na úroveň nad ostatní obyvatele. Kniha popisuje absolutistickou monarchii, kde panovník vydává zákony královským výnosem, ale měl by zároveň brát ohled na tradici a Boha. Jakub zde mimo jiné uvádí, že panovník je vlastníkem svého království. \"Basilikon\" obsahuje praktické rady pro správu království a byl určen jako soubor rad pro jeho syna Karla. Je považován za jedno z nejlepších Jakubových děl.\n\nKrál Jakub I. Stuart byl významný intelektuál a kromě shora uvedených prací o způsobu vlády zasahoval i do debaty o teologických otázkách. Nečinil tak však s náležitým taktem a od Jindřicha IV. Francouzského si vysloužil cejch „nejmoudřejší hlupák v celém křesťanstvu\". Napsal řadu teologických pojednání, především spis \"Daemonologie\", který byl vytištěn roku 1597 ve Skotsku (v Edinburghu) a v němž hájil pronásledování čarodějnic. Čtyři jeho teologické traktáty zařadila katolická církev na Index zakázaných knih.\n\nJakub měl blízké vztahy s několika muži, především Esme Stewartem, hrabětem z Lennoxu, Robertem Carrem, hrabětem ze Somersetu a Jiřím Villiersem, vévodou z Buckinghamu. Někteří historikové vyvozují z jeho korespondence s nimi, že byl homosexuál nebo bisexuál. Ve skutečnosti je tato skutečnost zahalena nejasnostmi. V době, kdy mu bylo 23 let, podnikl Jakub se svými muži dobrodružnou výpravu na záchranu své budoucí manželky Anny. Později se vzali a měli spolu několik dětí. Je také doložen Jakubův dvouletý vztah s Annou Murrayovou. Na druhé straně při obnově Apethrope Hall v letech 2004 až 2008 byla objevená tajná chodba mezi jeho ložnicí a ložnicí jeho oblíbence Jiřího Villierse.\n\nPro zajištění nástupnictví se Jakub rozhodl hledat vhodnou manželku. Vybral si čtrnáctiletou Annu Dánskou, mladší dceru protestantského dánského krále Frederika II. Krátce po dojednání sňatku vyplula Anna do Skotska, ale bouře zahnala její loď k norskému pobřeží. Když se tato zpráva donesla Jakubovi, vyrazil do Leithu, aby Annu doprovodil do Skotska osobně. Pár byl oddán 23. listopadu 1589 v biskupském paláci v Oslu a po krátké době se vrátil do Skotska. V počátečním období jejich vztahu projevoval Jakub Anně náklonnost, nicméně v letech 1593 až 1595 měl vztah s Annou Murrayovou, kterou označoval za svou milenku. Z manželství Jakuba a Anny Dánské vzešly tři děti:\n\n\nJakub byl vzdělaný a inteligentní muž, některé povahové rysy mu však vynesly pověst podivína. Král měl nevyrovnanou povahu, v níž se střídaly chvíle veselého a přívětivého chování s mrzutými náladami, možná trpěl maniodepresivní psychózou. Za podivné bylo označováno Jakubovo voyeurské chování. Navštěvoval ložnice čerstvě ženatých dvořanů a kladl jim dotěrné otázky, týkající se intimních detailů z jejich svatební noci. S rozpaky byla u dvora přijímaná i jeho homosexualita a zájem o magii. Král Jakub získal za svého života pověst nesympatického, svárlivého a netaktního muže.\n\nAni u veřejnosti nebyl obraz Jakuba I. příliš lichotivý. Za jeho vlády došlo k mnohým skandálům (např. tajný sňatek, útěk a uvěznění Jakubovy sestřenice Arabelly Stuartovny), čarodějnickým procesům, úplatkářským aférám (úplatkářství lorda ze Suffolku), k neúspěšným pokusům o reformu státní správy a financí, k prodejům šlechtických titulů a k hospodářské stagnaci.\n\nZ dnešního hlediska jsou zvláště povážlivé jeho aktivity při pronásledování čarodějnic. Profesor Vladimír Vondráček o tom napsal: „Jakub I. začal hned po svém nastoupení na anglický trůn pilně pronásledovat čarodějnice. Byl v tom »odborníkem«, sám napsal pojednání o čarodějnictví. Byl vůbec velmi učený, jiné jeho vlastnosti byly ovšem méně chvalitebné. Ač po svém nastoupení na anglický trůn přestoupil – syn horlivé katoličky Marie Stuartovny – k anglikánství a zaujal tím nepřátelský postoj nejen ke katolíkům, ale i k puritánům, nicméně byl proniknut pochmurným duchem puritánství a zejména jeho vírou v ohromnou moc satanovu. Rád prý býval při výslechu osob obviněných z čarodějnictví. Mučeným čarodějnicím prý přikazoval, aby mu zpívaly nápěvy, jež zaznívají při ďábelských průvodech. Nesmírně se zaradoval, když od jistého obviněného uslyšel, že ho ďábel nazývá mužem božím a svým úhlavním nepřítelem.\"\n\nNěkteří jeho současníci se však o Jakubovi I. vyjadřují pozitivně, např. tehdejší benátský velvyslanec ho označil za muže vysoké inteligence a podle londýnského právníka Rogera Wilbrahama byl tento král ostrovtipný a vynalézavý člověk s výjimečně dobrou pamětí a přátelskou povahou.\n\nPoslední období jeho vlády bylo poznamenáno vzrůstajícím vlivem vévody z Buckinghamu na Jakubova syna Karla a Jakubovým zhoršujícím se zdravotním stavem. Na počátku roku 1625 se jeho zdravotní stav nadále zhoršil a 27. března 1625 Jakub zemřel na úplavici.\n\nPřes všechny své kontroverzní vlastnosti Jakub nikdy neztratil zájem o to, jak se daří obyvatelům jeho království a obyvatelé se těšili z dlouhého období míru a relativně nízkých daní. Jeho následník Karel přivedl zemi do mnoha válečných dobrodružství. Jakub vštípil svému synovi názor na božský původ králů doplněný pohrdáním parlamentem, který vyvrcholil občanskou válkou. Jakub často zanedbával své vládní povinnosti pro své zábavy, z nichž ho nejvíce těšil lov. Jeho vztahy s muži také snížily autoritu panovníka, kterou tak pečlivě budovala Alžběta.\n\nStabilita vlády ve Skotsku a v počátečním období vlády v Anglii, stejně tak jako relativně osvícenecký názor na církevní záležitosti a válečná tažení změnily původní protistuartovské názory, pocházející především z období 17. století, na plastičtější obraz jeho osobnosti. Překlad Bible, publikovaný roku 1611, vznikl pod patronací krále Jakuba I. a jeho plný název zní \"Authorized King James Version\" [Schválená verze krále Jakuba]; je oficiálně užíván anglikánskou církví a užívá ho i mnoho církví protestantských.\n\nJames Stewart z Moray (1531)\n\n"}
{"id": "186807", "url": "https://cs.wikipedia.org/wiki?curid=186807", "title": "Mistrovství světa v letech na lyžích 1972", "text": "Mistrovství světa v letech na lyžích 1972\n\nHistoricky první mistrovství světa v letech na lyžích se v roce 1972 konalo 23.-26. března ve slovinské (tehdy Jugoslávie) Planici na tamním mamutím můstku Letalnica (K-165).\n"}
{"id": "186808", "url": "https://cs.wikipedia.org/wiki?curid=186808", "title": "Mistrovství světa v letech na lyžích 1973", "text": "Mistrovství světa v letech na lyžích 1973\n\nMistrovství světa v letech na lyžích se v roce 1973 konalo 10. března v západoněmeckém středisku Oberstdorfu na tamním mamutím můstku Heini-Klopfer-Skiflugschanze (K-175).\n"}
{"id": "186810", "url": "https://cs.wikipedia.org/wiki?curid=186810", "title": "3. pěší divize Spojených států amerických", "text": "3. pěší divize Spojených států amerických\n\n3. pěší divize je americká pěší divize. Sídlí ve státě Georgia.\n\nVznikla v roce 1917 v Camp Greene v Severní Karolíně. Byla odeslána do Francie a zúčastnila se druhé bitvy na řece Marně.\n\nZa druhé světové války bojovali její příslušníci v Severní Africe a účastnili se italského tažení. V srpnu 1944 se vylodili v jižní Francii.\n\nV letech 1950–1954 bojovala divize v korejské válce. Vyznamenala se zejména osvobozením Soulu.\nOd roku 1958 byla divize umístěna v Západním Německu. V roce 1961, po postavení berlínské zdi, se na čas přesunula do Západního Berlína, aby se Američané ujistili, že NDR nehodlá omezovat jejich přístup do města.\n\nTřetí divize se rovněž účastnila misí v Iráku, Turecku, Egyptě, Bosně, Kosovu, Afghánistánu a Pákistánu.\n\n"}
{"id": "186812", "url": "https://cs.wikipedia.org/wiki?curid=186812", "title": "Mistrovství světa v letech na lyžích 1975", "text": "Mistrovství světa v letech na lyžích 1975\n\nMistrovství světa v letech na lyžích se v roce 1975 konalo 14.-16. března v rakouském Bad Mitterndorfu na tamním mamutím můstku Kulm (K-165).\n"}
{"id": "186813", "url": "https://cs.wikipedia.org/wiki?curid=186813", "title": "Krajinomalba", "text": "Krajinomalba\n\nKrajinomalba je druh malířství, v němž je na obraze zachycena primárně krajina. Tvorbou takových obrazů se zabývá malíř specialista, tzv. krajinář. Jako autonomní umělecké odvětví, v němž je námětem obrazu samotná krajina, se krajinomalba zrodila v 16. století v Holandsku. Hlavním důvodem byl silný vliv kalvínské reformace v této zemi. Kalvinismus totiž striktně zapověděl tvořit náboženské obrazy, což však vždy bylo hlavním úkolem výtvarného umění - malíři se zde tedy museli začít specializovat na témata, proti nimž nemohlo být z náboženských důvodů námitek. Kromě portrétů to byly různé výjevy z běžného života, zátiší a právě krajiny.\n\nV mimoevropském umění se krajinářství pěstovalo především v čínském a japonském umění, které má hlubokou a nesmírně významnou tradici malby krajiny.\n\nMalba krajiny nebyla dlouhou dobu předmětem jakéhokoli zájmu tvůrců. V pravěkém umění a také dodnes v dílech domorodých výtvarníků nehraje zobrazení krajiny žádnou významnější roli. Veškerá pozornost se soustředila na zobrazení člověka, případně zvířete. Až později, ve starověkém umění, je na malbách a reliéfech zobrazována také krajina, do níž je výjev zasazen. Zpočátku bylo zobrazováno pouze nejnutnější okolí (terén, strom, budova). Proto hovoříme o tzv. \"krajinném rámci\". Později však docházelo k tomu, že byl na pozadí určitého výjevu zobrazen veliký úsek krajiny nebo tato krajina celému vyobrazení dokonce dominuje. To můžeme pozorovat například v některých malbách z egyptských pohřebišť nebo v dochovaných nástěnných malbách v Herculaneu a v Pompejích.\nV raně středověkém malířství nebyla krajina na obrazech opět zachycována zpravidla vůbec nebo byl zobrazen pouze nejnutnější krajinný rámec. Byla-li na obraze znázorněna i krajina, pak měla pouze symbolický, ideový význam (např. stromy = ráj, město = věčný Jeruzalém).\n\nV pozdní gotice ovšem začalo docházet k velmi intenzivnímu zájmu o zobrazení krajiny vzhledem k určité proměně dobového vnímání: svět už nadále není nazírán jako divoké, životu nepřátelské místo či jako pouhá přestupní stanice před cestou na Boží věčnost, ale i jako místo se svými specifickými půvaby. Tak je to například už na dílech tzv. bratří z Limburka (\"Přebohaté hodinky vévody z Berry\"), později v díle Rogiera van der Weyden nebo Jana van Eyck.\n\nO vyslovené krajinomalbě lze ovšem hovořit spíše až s rozvojem perspektivy a kompozice v renesančním umění, například v dílech Pietera Brueghela staršího, Hendricka Avercampa, Hieronyma Bosche nebo v akvarelech Albrechta Dürera. U těchto malířů jde ovšem stále ještě o zobrazení morality, přísloví či žánru na pozadí krajiny, případně o pouhé studie pro osobní potřebu. Nejstarší \"topograficky\" přesně identifikovatelnou krajinu představuje obraz \"Zázračný rybolov\" od Konrada Witze z roku 1444, na němž je v pozadí zobrazena krajina na břehu Ženevského jezera. Ústředním prvkem obrazu se krajina stává v deskových obrazech Albrechta Altdorfera a malířů tzv. Dunajské školy zhruba v první třetině 16. století, v Itálii pak v některých obrazech Benátčana Giorgioneho (\"Bouře\", 1515).\nKrajinomalba jako žánr se objevuje až počátkem sedmnáctého století, tedy v období barokního umění. Za jednoho ze zakladatelů krajinomalby je počítán Esaias van de Velde, dalšími známými holandskými krajináři jsou Jan van Goyen, Salomon van Ruysdael, Hercules Seghers, Jacob van Ruisdael a Meindert Hobbema. Tito malíři usilovali o velkou realističnost krajiny. Chtěli ji malovat takovou, jaká skutečně byla, zároveň ale s nádechem důvěrnosti a intimního poklidu.\n\nNaproti tomu francouzští barokní klasicisté malují idealizovanou krajinu antikizující pastorální idyly. K nejvýznamnějším patří malíři Nicolas Poussin (maluje \"heroické krajiny\" s mytologickými nebo biblickými výjevy, např. \"Krajina s Orfeem a Eurydikou\" nebo slavný obraz \"Et in Arcadia Ego\") a Claude Lorrain (\"ideální krajiny\", harmonické a racionálně komponované).\n\nNa sklonku 18. století se umělci vrací k realistickému zobrazení krajiny. Výrazným způsobem k tomu přispěl John Constable, jehož bezprostřední studie např. mraků a vln a věrné zachycení obrazového dojmu z neustálých proměn přírody výrazně ovlivnilo budoucí generace. Malbou městské krajiny (Benátek) se v osmnáctém století zabýval a proslavil Giovanni Antonio Canal, zvaný \"Canaletto\".\n\nS rozvojem romantismu připadl krajině pod vlivem Rousseauových myšlenek nový, často až transcendentální význam, umělci prožívají přírodu jako duchovně náboženský zážitek. Příroda je viděna jako zdroj silného emocionálního působení na člověka a jeho senzibilitu, jako u v Německu (a Čechách) působícího Caspara Davida Friedricha; ve Velké Británii maluje William Turner dramatické výjevy atmosférických živlů v krajině, jak se odehrávají před jeho vnitřním zrakem.\n\nV realistickém krajinářství devatenáctého století je zájem o bezprostřední smyslové postižení krajiny vyjádřen tím, že malíři začínají malovat bezprostředně v krajině neboli v plenéru, tak jako umělci tzv. Barbizonské školy nebo jim blízký Francouz Camille Corot, který jejich realistické vidění krajiny někdy obohacuje o alegoricko-mystické postavy a výjevy. Barbizonskou školou byli inspirováni francouzští impresionisté, z nichž zde připomeňme zejména Clauda Moneta nebo Camille Pissarra. Po svém dále rozvíjeli krajinářský odkaz impresionismu umělci jako Paul Cézanne, Vincent van Gogh nebo Georges Seurat.\n\nPočátek 20. století proměňuje krajinu v symbol např. v pojetí expresionistů ze skupiny Die Brücke. S rozvojem moderního umění se silně rozšiřuje škála možností, jak s tímto tématem pracovat, ať už jsou to barevné studie fauvismu nebo detailně propracované výjevy fotorealismu. Krajinou svého druhu jsou i fantaskní kompozice surrealismu, zájem stoupá rovněž o ztvárnění krajiny industriální a městské. Celkově však lze říci, že během dvacátého století zájem o krajinomalbu spíše opadl, do popředí se dostávají jiné druhy umění, jako např. fotografie nebo land art.\n\nV českém umění se krajinářství objevuje až v době rudolfinského manýrismu. Významnými barokními krajináři byli Václav Hollar a Václav Vavřinec Reiner, malířem rokokových intimních krajinek Norbert Grund.\n\nJako samostatná disciplína se krajinářství utváří v 19. století, kdy vzniká na pražské Akademii postupně několik škol. Ty byly postupně vedeny významnými krajináři Karlem Postlem (1806-36), Antonínem Mánesem (1836-44), Maxem Haushoferem (1843-66, žáci jako Adolf Kosárek, Alois Bubák nebo Julius Mařák), nejvýznamnější z nich byla posléze škola vedená právě Juliem Mařákem (1887-99, Antonín Slavíček, František Kaván, Jaroslav Panuška, Alois Kalvoda, Václav Březina a další). Vlivným romantickým malířem-samoukem byl A. B. Piepenhagen, představitelem realistické plenérové krajinomalby Antonín Chittussi, mimořádné krajiny pražské i mimopražské namaloval Jakub Schikaneder.\nPo roce 1900 se také výraz české krajimomalby láme do mnoha směrů: k předním představitelům krajinářství realisticko-impresionistického patřili Václav Radimský, malíř Moravského Slovácka Joža Úprka a především Antonín Slavíček či Otakar Nejedlý, modernější metody vyznávali mj. Otakar Kubin, Emil Filla nebo Bohumil Kubišta a rovněž skupina Tvrdošíjných: Václav Špála, Josef Čapek nebo Jan Zrzavý. Mimo zaběhlé umělecké směry pak působili osobití malíři jako Josef Lada nebo Ferdiš Duša a také mnoho umělců regionálních.\n\nSpecifickým pojetím krajiny, zejména městské a předměstské, se vyznačovali umělci Skupiny 42, zvláště Jan Smetana, František Hudeček, Kamil Lhoták nebo František Gross. Zvláštní krajiny imaginativní a fantaskní najdeme v dílech surrealistů jako Jindřich Štyrský, Toyen nebo v počátcích tvorby Bohdana Laciny. Nezapomenutelným krajinářem lyrickým byl Ota Janeček.\n\nUmění krajinomalby prostřednictvím grafických technik rozvíjeli Cyril Bouda, Ladislav Čepelák, Karel Svolinský, Vladimír Silovský nebo Karel Štika.\n\nKe krajinářům poslední generace dvacátého století patří mj. František Hodonský, Jiří Sozanský nebo Jaroslav Valečka.\n\n\n"}
{"id": "186817", "url": "https://cs.wikipedia.org/wiki?curid=186817", "title": "Mardonios", "text": "Mardonios\n\nMardonios (staropersky \"Mardunija\"; † 479 př. n. l.) byl perský vojevůdce a jeden z hlavních aktérů řecko-perských válek. Jeho otcem byl Góbryas, muž, který se zúčastnil spiknutí proti mágu Gaumátovi, manželkou dcera krále Dareia I. Artozostra.\n\nMardonios velel roku 492 př. n. l. výpravě, která moci perského krále znovu podrobila Thrákii a Makedonii, ztracené v souvislosti s iónským povstáním. Během Xerxovy výpravy proti Řekům, kterou osobně připravoval, stál v čele armády, jež v letech 480–479 př. n. l. přezimovala na řeckém území a v létě 479 př. n. l. se zúčastnila bitvy u Platají. Zde Mardonios, jehož jinak Řekové oceňovali pro jeho statečnost, padl a bitva sama skončila perskou porážkou.\n\n\n"}
{"id": "186818", "url": "https://cs.wikipedia.org/wiki?curid=186818", "title": "Mistrovství světa v letech na lyžích 1977", "text": "Mistrovství světa v letech na lyžích 1977\n\nMistrovství světa v letech na lyžích se v roce 1977 konalo 18.-20. února v norském Vikersundu na tamním mamutím můstku Vikersundbakken (K-155).\n"}
{"id": "186820", "url": "https://cs.wikipedia.org/wiki?curid=186820", "title": "Zenwalk", "text": "Zenwalk\n\nZenwalk GNU/Linux (dříve MiniSlack) je minimalistická distribuce GNU/Linuxu založená na mnohem starším, zavedeném Slackware, je určen především pro desktopové použití, klade důraz na jednoduchost používání. Tvůrci Zenwalku dbají na to, aby v jejich distribuci nedocházelo k překrývání funkcí software – standardní verze Zenwalku obsahuje pro vykonávání určité činnosti jediný program.\n\nZenwalk používá stejně jako Slackware a většina ostatních z něho odvozených distribucí systém tgz balíčků.\nV Zenwalku se pro správu balíčků používá nástroj Netpkg, který rozšiřuje možnosti standardních pkgtools převzatých ze Slackware, lze ho ovládat z příkazové řádky, ale disponuje i intuitivním grafickým rozhraním. Netpkg dokáže příslušné balíčky nejen nainstalovat, ale i stáhnout z internetu, podobně jako známější Swaret nebo Slapt-get.\nZenwalk je částečně kompatibilní se Slackware, to znamená, že tgz balíčky vytvořené pro Slackware jdou povětšinou bezproblémově nainstalovat i v Zenwalku, což samozřejmě platí i opačně.\n\nZenwalk existuje ve čtyřech verzích, které se liší svým určením.\n\nStandardní verze Zenwalku určená pro použití na Desktopu a notebooku.\n\nLive Edition je Live CD verze Zenwalk Linuxu. Umožňuje vyzkoušet si Zenwalk bez nutnosti instalace na pevný disk počítače.\n\nServerová verze Zenwalku.\n\nZenwalk Core Edition je Zenwalk bez X window systému a grafických aplikací. Je určen pro uživatele s omezeným místem na disku, nebo jako výchozí bod pro instalaci desktopové stanice, nebo serveru. Core Edition umožňuje nainstalovat pouze ten software, který uživatel požaduje.\n\nZenwalk GNU/Linux vychází z nejstarší dosud vyvíjené linuxové distribuce Slackware. První verze Zenwalku (0.1) vyšla 21. května 2004 pod názvem MiniSlack. Do verze 1.1 se Zenwalk nazýval Minislack, od verze 1.2 vydané 12. srpna 2005 nese současné jméno.\nKlíčový rozdíl mezi Zenwalkem a jeho „mateřskou“ distribucí Slackwarem byl v použitém Linuxovém jádře. Zenwalk již delší dobu používá jako výchozí jádro řady 2.6, kdežto ve Slackware se jádro této řady objevilo poprvé až ve verzi 11, avšak pouze jako volitelné (jako výchozí až ve verzi 12). Jako výchozí desktopové prostředí je použito Xfce (v repozitářích se samozřejmě vyskytuje také KDE a Gnome), namísto KDE, které je hlavním prostředím ve Slackware.\n\n\n"}
{"id": "186821", "url": "https://cs.wikipedia.org/wiki?curid=186821", "title": "KS Dyskobolia Grodzisk Wielkopolski", "text": "KS Dyskobolia Grodzisk Wielkopolski\n\nKS Dyskobolia Grodzisk Wielkopolski byl polský fotbalový klub z Grodzisk Wielkopolski. Založen byl roku 1922. Zanikl roku 2008. V sezoně 2007/08 hrál klub v nejvyšší polské fotbalové soutěži Ekstraklasa. Tým hrával na stadionu s názvem Stadion Dyskobolia (6 800 míst).\n\n\n\n\n\n"}
{"id": "186831", "url": "https://cs.wikipedia.org/wiki?curid=186831", "title": "Předběžné projednání obžaloby", "text": "Předběžné projednání obžaloby\n\nPředběžné projednání obžaloby nařídí v trestním řízení předseda senátu, když je již státním zástupcem podána obžaloba k soudu, ale když po skutkové nebo právní stránce trpí takovými vadami, že není způsobilá k projednání při hlavním líčení. Soudce proto ještě toto hlavní líčení nenařizuje, o předběžném projednání rozhodne jen na základě studia státním zástupcem postoupeného spisu, případně může i vyslechnout obviněného.\n\nPředběžné projednání se koná zásadně v neveřejném zasedání, v odůvodněných případech ve veřejném zasedání, a soud se v něm zaměří na opodstatněnost a kvalitu obžaloby.\n\nPo tomto projednání lze rozhodnout buď o:\nJe-li obviněný ve vazbě, vždy se rozhodne i o jejím dalším trvání.\n\nJestliže byla věc vrácena státnímu zástupci k došetření a ten posléze opět podá obžalobu k soudu, předseda senátu je povinen znovu posoudit, zda už je na místě nařídit hlavní líčení, nebo zda dojde k novému předběžnému projednání obžaloby.\n\n"}
{"id": "186832", "url": "https://cs.wikipedia.org/wiki?curid=186832", "title": "Tetčiněves", "text": "Tetčiněves\n\nTetčiněves (něm. \"Tetschendorf\") je vesnice na východě okresu Litoměřice v Ústeckém kraji, jedna ze 24 místních částí města Úštěk. Vesnice leží v údolí Úštěckého potoka necelé 3 km jižně od Úštěka v nadmořské výšce od 208 do 220 m. Při sčítání lidu roku 2011 zde ve 55 domech žilo 117 obyvatel.\n\nV osadě stávala kdysi vladycká tvrz, což dokazují vlastní jména vyskytující se v starých listinách Českého království. Vůbec nejstarší zmínka o Tetčiněvsi pochází z roku 1318. Roku 1391 držel tvrz rytíř Chval z Tetčiněvsi. Roku 1401 seděl na tetčiněvské tvrzi Jan z Rochova. Roku 1505 dostal Jan, bratr Zikmunda z Vartemberka, Tetčiněves. V 16. století získali Tetčiněves pro své rozsáhlé panství úštěčtí Sezimové a od té doby měla Tetčiněves stejnou historii s Úštěkem.\n\nV roce 1780 zde bylo 65 čísel, v roce 1820 už 74 popisná čísla s 331 obyvatelem. Vesnice patřila do oblasti Sudet a je to patrné i dnes např. ze stále čitelných německých nápisů na některých domech (Požární stanice, hospoda). V současné době má Tetčiněves okolo 125 obyvatel. a jezdí sem mnoho chatařů.\n\n\n"}
{"id": "186835", "url": "https://cs.wikipedia.org/wiki?curid=186835", "title": "Nejlepší rapový videoklip", "text": "Nejlepší rapový videoklip\n\nNejlepší rapový videoklip je jedna z udílených cen MTV Video Music Awards.\n"}
{"id": "186846", "url": "https://cs.wikipedia.org/wiki?curid=186846", "title": "Makrela obecná", "text": "Makrela obecná\n\nMakrela obecná (\"Scomber scombrus\" Linné, 1758) je dravá mořská ryba z čeledi makrelovitých.\n\nMakrela dosahuje velikosti až 45 cm. Makrela obecná je rychle plovoucí dravá ryba s malou, hluboce vykrojenou ocasní ploutví, se dvěma hřbetními ploutvemi a s přídavnými ploutvičkami za druhou hřbetní a za řitní ploutví.\n\nPřestože nežije v hlubinách, nemá dokonale vyvinutý plynový měchýř. Aby se neutopila, musí být v neustálém pohybu, zato může lovit v různých hloubkách.\n\nMnoho ryb, jako jsou sledi, makrely a platýsi, plavou ke tření do velkých vzdáleností, tam, kde jsou podmínky pro mladé rybičky nejvýhodnější. Vzestup průměrné roční teploty na severní polokouli od konce 10. století způsobil, že makrely, které vyžadují mírně vyšší teplotu vod, pronikly až do mořských zálivů východního Finska, a také u Grónska dále v severu, a objevily se i v Bílém moři.\n\nV zimě hejna makrel přezimují v hlubších vodách.\n\nMakrela má jemné zoubky, kterými loví svoji potravu.\n\nTabulka udává dlouhodobě průměrný obsah živin, prvků, vitamínů a dalších nutričních parametrů zjištěných v mase makrely.\n\n"}
{"id": "186850", "url": "https://cs.wikipedia.org/wiki?curid=186850", "title": "Leonidas", "text": "Leonidas\n\nJméno Leonidas má více nositelů:\n\n\n"}
{"id": "186853", "url": "https://cs.wikipedia.org/wiki?curid=186853", "title": "Ryan Ross", "text": "Ryan Ross\n\nGeorge Ryan Ross III (*30. srpna 1986 Las Vegas, Nevada) je americký kytarista, známý především svým působením u americké kapely Panic! at the Disco v letech 2004-2009. Na debutové album A Fever You Can't Sweat Out napsal také všechny texty. S Jonem Walkerem si poté založil kapelu The Young Veins.\n\nRyan Ross se narodil na předměstí Las Vegas a navštěvoval katolickou střední školu společně se svým kolegou ze skupiny Spencerem Smithem. Později studoval Nevadskou univerzitu, ale nedokončil ani první pololetí, protože se začal naplno věnovat hudbě.\n\nDvě písně \"Camisado\" a \"Nails for Breakfast, Tacks for Snacks\", které se objevily na debutovém album P!ATD napsal z osobních zkušeností, které zažil, když vyrůstal s otcem alkoholikem, který zemřel 28. června 2006. Jeho otec byl vojenským námořníkem během války ve Vietnamu. Po smrti otce řekl: „Nebyl jsem nablízku mému tatínkovi, neměl rád má rozhodnutí.“\nKdyž bylo Ryanovi dvanáct, dostal od rodičů k Vánocům kytaru, poté začal spolupracovat se Smithem, který hrál na bubny.\n\nPrvních pár let hráli většinou cover verze skupiny blink-182. Jejich skupina se tehdy jmenovala \"Pet Salamander\".\nPo přijetí na vysokou školu dostal stipendium, ale rozhodl se ze školy odejít, což odmítal jeho otec. Spencer Smith se mezitím setkal s Brentem Wilsonem a Brendonem Uriem, kteří se později ke skupině také připojili.\n\nRoss je znám i tím, že umí hrát na více nástrojů. Během koncertů hraje i na další instrumentální nástroje a v současné době navštěvuje hodiny klavíru a zpěvu.\n"}
{"id": "186862", "url": "https://cs.wikipedia.org/wiki?curid=186862", "title": "Armand-Jean du Plessis de Richelieu", "text": "Armand-Jean du Plessis de Richelieu\n\nArmand Jean du Plessis, vévoda de Richelieu, také známý pod svým titulem kardinál Richelieu (9. září 1585 Paříž – 4. prosince 1642) byl francouzský šlechtic, duchovní a státník, první ministr francouzského krále Ludvíka XIII. v letech 1624–1642. Je obecně považován za jednoho z nejvýznamnějších francouzských politiků 17. století.\n\nSpolu s králem Ludvíkem XIII., který na něm nechával většinu rozhodnutí, byl hlavním strůjcem politiky Francie. Konsolidoval královskou moc, rozdrtil opozici z řad francouzské šlechty a protestantů a postupně vytvořil z Francie silný a vysoce centralizovaný stát. Všemožně podporoval kolonizaci, zejména v Severní Americe, přičemž oponoval mocenským snahám rakousko-španělské Habsburské dynastie a z tohoto důvodu podpořil ve třicetileté válce stranu protestantů.\n\nRichelieu byl velkým mecenášem vědy a umění, mimo jiné založil Francouzskou akademii, zodpovědnou za péči o francouzský jazyk.\n\nObecně je považován za průkopníka a symbol nového stylu politiky, která z velké části upozadila morální a náboženské ohledy, před kterými upřednostňovala \"raison d'État\".\n\nJeho postava vystupuje v řadě historických románů a jejich televizních a filmových adaptacích, zejména pak v Dumasově sérii \"Tři mušketýři\".\n\nRichelieu pocházel z malé poitouské šlechtické rodiny. Jeho otec František byl kapitánem tělesné stráže Jindřicha IV. Richelieu se nejprve vzdělával na vojenskou dráhu, ale pak vstoupil do stavu duchovního a stal se jako dvacetidvouletý mladík biskupem v Luçonu. Z počátku se chtěl stát velikým řečníkem a literárním bojovníkem za katolickou věc a spravoval své chudé biskupství velmi horlivě. Ale jeho vrozená ctižádost si brzy našla lepší cíl na politické dráze.\n\nČinnost v tom směru zahájil roku 1614, kdy byl zástupcem kněžstva svého kraje na shromáždění stavů a zastával rázně zájmy duchovenstva. Tím na sebe upozornil dvorské kruhy a posléze byl roku 1615 jmenován královniným almužníkem a brzo potom byl povolán do státní rady královny-vladařky Marie Medicejské. Ale když roku 1617 padl Concini, milostník královny, Ludvík XIII. se osobně chopil vlády a on sám musel ode dvora odejít a roku 1618 byl dokonce vypovězen do Avignonu. Tam pokračoval v dřívějších studiích a vydal ' a '. Po smíru Ludvíka XIII. (mír v Pont de Cé v srpnu 1624) s matkou, o nějž se Richelieu sám přičinil, přišel opět ke dvoru roku 1622, byl povýšen na kardinála a roku 1624 povolán znovu do státní rady. Tam si získal v krátké době převahou svého ducha rozhodující slovo hned po králi a spolu s ním až do své smrti vládl Francii. Ludvík XIII. názory svého prvního ministra respektoval, ale vždy měl poslední slovo. Po nástupu k moci začal Richelieu měnit sousedské smlouvy a začínal spolupracovat se zeměmi jako Švýcarsko, Nizozemsko, Anglie.\n\nJeho zahraniční politika směřovala k podkopání habsburské moci ve Svaté říši a ve Španělsku, uvnitř především k posílení královské moci a zničení všech zbytků feudálních práv šlechty a politických privilegií hugenotů. Tyto plány prováděl s jasným vědomím cíle, rychlou rozvahou a neohroženou energií přes všechny překážky, jež mu působila jednak králova vrtkavost, jednak pletichy a vzpoury jeho dvorských nepřátel a nespokojené šlechty.\n\nProti nepřátelům se neštítil časem ani největší krutosti, podobně jako se neostýchal vytvářet proti katolickým mocnostem, Španělsku a císaři spolky s Anglií, Nizozemskem atd. Tato politika měla ovšem ve Francii mnoho odpůrců, kteří posilovali řady Richelieuových protivníků. Hned roku 1626 se proti němu utvořilo dvorské spiknutí, v jehož čele stál sám králův bratr Gaston, ale spiknutí bylo včas vyzrazeno a zmařeno.\n\nRichelieu se pak obrátil se vší mocí proti hugenotům, kteří se kvůli různým útiskům bouřili, a zničil jejich politickou moc v říjnu 1628, když dobyl jejich silnou pevnost a přístav La Rochelle a později byli poraženi i na jihu Francie, ponechal jim však náboženskou svobodu. Ve vnějších politických zápletkách se Richelieu stavěl důsledně na protihabsburskou stranu. Ve válce o dědictví mantovské (1629–31) podporoval vévodu neverského; dvakrát (1629 a 1630) se sám vypravil v čele vojska do Itálie, dobyl Pinerolo a přivedl k cíli pro Francii a její postavení v Itálii příznivý mír v Cherasku (1631).\n\nZatím se udál nejnebezpečnější útok na jeho postavení. Do čela jeho dvorských protivníků se postavila sama královna-matka Marie Medicejská, a jeho pád se zdál být neodvratný. Ale tu se objevil v plné síle vliv osoby Richelieuovy na slabého krále a v poslední chvíli se král 11. listopadu 1630 postavil za svého všemocného ministra, který pak neopominul svého vítězství náležitě zužitkovat. Tento den vešel ve známost jako – den zklamání. Vzbouření, jež potom proti němu nastrojili se španělskou pomocí vévoda Gaston a Henri Montmorency, překonal Richelieu roku 1632 vítězstvím u Castelnaudary. Tím se upevnilo Richelieuovo postavení tak, že mohl bez překážky provádět své zahraniční plány.\n\nRichelieu se zasadil o zhroucení středověkého univerzálního konceptu mravnosti a jeho nahrazení logikou státního zájmu (\"raison d'état\"). Nehledě ke svému vyznání se v průběhu třicetileté války spojil s protestantskými knížaty proti snaze císaře Svaté říše římské národa německého Ferdinanda II., jenž usiloval o znovunastolení katolické univerzality a vymýcení protestantství.\n\nFrancie byla na počátku 17. století obklopena sousedy přímo či nepřímo ovládanými španělskou či rakouskou větví Habsburků. Ferdinandova snaha mohla vyústit v rozšíření habsburské nadvlády i do severního Německa, což by do budoucna výrazně oslabilo postavení Francie. Přestože Ferdinand ve skutečnosti neměl takto prvoplánové pohnutky, reagoval Richelieu ve světle zmíněného národního zájmu. Byl proto ochoten se proti Rakousku postavit za použití všech dostupných prostředků včetně spojenectví s protestantskými Švédy i muslimskými Turky. Nesoulad mezi svou osobní vírou v Boha a bojem proti panovníkovi, který usiloval o ustavení katolické univerzální říše hájil slovy: „Člověk je nesmrtelný a později bude spasen, avšak stát není nesmrtelný. Buď bude spasen nyní, nebo nebude spasen nikdy.“\n\nV roce 1629, tedy ve stejném roce, kdy Ferdinand vydal restituční edikt, na jehož základě měli protestantští panovníci navrátit území, která byla po roce 1555 odebrána katolické církvi (a propásl tak příležitost k politickému kompromisu, jemuž v té době byla protestantská knížata nakloněna), vydal Richelieu tzv. edikt milosti zaručující svobodu vyznání francouzským protestantům. Kromě zajištění vnitřní stability Francie se tak francouzskému prvnímu ministrovi podařilo na svou stranu získat německá protestantská knížata.\n\nRichelieu přesvědčil krále Ludvíka XIII., aby Francie zůstala mimo třicetiletou válku až do roku 1635, kdy zahájila francouzsko-španělskou válku útokem na španělské državy ležící západně od francouzského území. Proti Španělsku podporoval roku 1640 povstání Katalánska a Portugalska a proti anglickému králi Karlovi I. parlamentní opozici. Ovoce této politiky ovšem se nedožil, ale viděl vítězný postup Francie v Německu a její rostoucí převahu na politickém kolbišti. Při tom Richelieu nespouštěl se zřetele jiné státní zájmy a všude důmyslně zasahoval, vždy ovšem ve prospěch absolutismu. Zřídil dobré loďstvo, podporoval obchod a zakládání kolonií v Africe a Americe, zavedl prospěšné opravy v administraci a všímal si zejména pilně duchovního života své doby. Nejvýznamnějším dokladem toho je založení akademie roku 1635. Ke konci jejich společné vlády zhoršil vztah krále a Richelieua nezdařený pokus králova favorita Cinq-Marsa Richelieua svrhnout. Cinq-Mars byl nakonec popraven a král svého ministra později, když umíral, dvakrát navštívil a řídil se i jeho posledními radami.\n\nRichelieu těsně před smrtí jako svého nástupce doporučil králi Julese Mazarina. Zemřel pravděpodobně na zánět pohrudnice roku 1642. Jeho plány vlády však byly naplněny až roku 1643 po vítězství Francie u Rocroi. Nový princip národního zájmu pak postupně přijaly všechny ostatní evropské státy. Jeho statky a titul po něm zdědil jeho prasynovec Armand-Jean de Vignerot.\n\nNa jednu stranu byl Richelieu bystrý, zbožný, kreativní člověk s rozsáhlým vzděláním a plný energie, na druhou stranu byl ale povýšený, mstivý, velice ambiciózní, s velkou touhou po majetku a někdy bezcitným chováním.\n\nZa jeho vlády se Francii podařilo dobýt nová území (malou část Itálie, posunula se její severní hranice, Roussillon), zesílilo i francouzské námořnictvo. V podstatě neúspěšná byla ale jeho kolonizace Ameriky. Sice porazil hugenoty, ale podařilo se mu pouze eliminovat jejich politickou moc, nikoli vyřešit náboženské problémy ve Francii. Dařilo se mu kontrolovat politické ambice šlechty, ta ovšem po jeho smrti na několik let povstala během tzv. frondy. Jeho úspěchy v zahraniční politice byly vykoupeny zničující daňovou zátěží rolnictva, v důsledku které docházelo k opakovaným vzpourám.\n\nJeho socha je jednou ze 146 soch umístěných na fasádě budovy Hôtel de ville de Paris. Bylo po něm pojmenováni i několik lodí francouzského námořnictva, včetně bitevní lodě Richelieu.\n\n\n"}
{"id": "186865", "url": "https://cs.wikipedia.org/wiki?curid=186865", "title": "Lilli Lehmann", "text": "Lilli Lehmann\n\nLilli Lehmann (24. listopadu 1848 Würzburg – 17. května 1929 Berlín, celým jménem Elisabeth Maria Lehmann) byla německá operní zpěvačka (soprán) a pěvecká pedagožka. Její matka byla židovská zpěvačka Maria Theresia Löw (Heidelberg 1809 – Berlín 1885), jež byla vdána za tenoristu Karla Augusta Lehmanna (?–?). Její sestra Marie Lehmann (1851–1931) byla rovněž sólovou sopranistkou dvorní opery ve Vídni.\n\nLilli Lehmann měla svůj pěvecký debut v Praze. Od roku 1870 pracovala v berlínské Dvorní opeře a v letech 1885–1889 a 1891–1892 v Metropolitní opeře v New Yorku. Byla věhlasnou wagnerovskou a mozartovskou zpěvačkou. V roce 1901 se stala spoluzakladatelkou Salcburských slavností. Roku 1916 založila Lilli Lehmann Letní akademii na konzervatoři Mozarteum, která je dnes organizována pod záštitou University Mozarteum, jež je se svými více než 60 odbornými kurzy jednou z největších a nejrenomovanějších institucí svého druhu na světě. K jejím žákům patří např. Gustav Zeitzschel.\n\nLilli Lehmann se vdala za tenoristu Paula Kalische (1855–1946), syna Davida Kalische. Byla sestrou mezzosopranisky Marie Lehmann (1851–1931).\n\nJejí hrob se nachází berlínském hřbitově Dahlem.\n\n\n\n"}
{"id": "186871", "url": "https://cs.wikipedia.org/wiki?curid=186871", "title": "Larry Page", "text": "Larry Page\n\nLawrence Edward „Larry“ Page (* 26. března 1973) je americký podnikatel, který je spolu se Sergeyem Brinem spoluzakladatelem společnosti Google, která provozuje stejnojmenný fulltextový vyhledávač a spoustu dalších převážně web aplikací. Během studií Ph.D. v oblasti počítačů na Stanfordově univerzitě se seznámil se Sergeyem Brinem a spolu v roce 1998 založili vyhledávač Google. Ten na základě provázanosti webových stránek počítal tzv. PageRank, který udává „důležitost“ jednotlivých stránek na Internetu. Aktuálně je Larry prezidentem přes produkty společností Google a jeho jmění je odhadováno na 20 miliard dolarů (částka výrazně závisí na pohybu akcií).\n\nNarodil se v East Lansingu v Michiganu. Jeho matka je židovka, ale byl vychován bez náboženské víry. Jeho otec, Carl Vincent Page, získal doktorský titul v oboru počítačových věd v roce 1965 a byl považován za \"průkopníka v informatice a umělé inteligenci.\"  Byl profesorem počítačových věd na Michiganské Universitě a Pageova matka, Gloria, byla instruktorka v programování. \n\nPage byl vášnivým čtenářem již během jeho mládí. V rozhovoru zmiňuje: \"Vzpomínám si, že jsem trávil obrovské množství času zíráním do knih a časopisů.\" Page také hrál na saxofon a během dospívání studoval hudební kompozici. Page uvedl, že jeho hudební vzdělání inspirovalo jeho netrpělivost a posedlost rychlostí v počítači. \"Když se nad tím zamyslíte z hudebního hlediska, pokud jste bubeník, musíte do něčeho udeřit, to se musí dít v milisekundách, zlomky sekundy. Čas je primární věc\"\n\nPage přišel poprvé do kontaktu s počítačem, když mu bylo šest let. Stal se prvním dítětem na své základní škole, který vypracoval domácí úkoly v textovém editoru. V rozhovoru prozradil, že: \"Od útlého věku jsem si uvědomil, že chci vymýšlet věci. Tak jsem se opravdu začal zajímat o technologie a podnikání. Zhruba v době, kdy mi bylo 12, jsem věděl, že chci nakonec založit společnost.\" \n\nLarry Page studoval na Montessoriovské škole v Okemosu, v letech 1975 až 1979 a následně vystudoval střední školu v East Lansing v roce 1991. Zatímco studoval na střední škole, navštěvoval dva roky centrum pro umělce jako saxofonista. \n\nS vyznamenáním vystudoval bakaláře v oboru výpočetní techniky na univerzitě v Michiganu a inženýra ve stejném oboru na univerzitě ve Stanfordu. Během studia na v Michiganu, vytvořil inkoustovou tiskárnu, vyrobenou z Lego kostek. Domníval se, že je možné tisknout velké plakáty s použitím levných inkoustových kazet. Také navrhl, aby škola nahradila svoji systémovou sběrnici s něčím, co nazval \"PRT\" nebo \"osobní systém rychlé přepravy\", který byl v podstatě bez řidiče jednokolejná s oddělenými automobily pro každého cestujícího. Během této doby taktéž vyvinul obchodní plán pro společnost, která by používala software k vybudování syntetizátoru hudby.\n\nV roce 1998, Brin a Page založili Google, Inc. s počátečním názvem domény \"Googol,\" odvozené z čísla, které se skládá z jedničky a sto nul - což mělo reprezentovat údaje, které tento vyhledávač dokáže najít. Následně se Page jmenoval jako CEO společnosti, a Brin byl určen jako spoluzakladatel, a sloužil jako prezident společnosti Google.\n\nCílem této dvojky bylo: \"organizovat světové informace a aby byly globálně dostupné a nápomocné\" S půjčkou jeden milion dolarů od rodiny a kamarádů, se tým eventuálně přestěhoval začátkem roku 2000 do Mountain View kanceláře. V roce 1999, Page experimentoval s menším množstvím serverových jednotek aby mohl Google uložit více dat na čtvereční metr které byly uloženy ve skladech třetí strany, toto eventuálně vedlo k vyhledávači, který fungoval mnohem rychleji než konkurenti Googlu v té době. \n\nV červnu 2000, Google indexoval jeden bilion internetových URL, s čímž se stal nejvíce obsáhlou internetových vyhledávačů na webu v té době. Společnost citovala data NEC výzkumného institutu, zveřejněné 26. Června, které říkali \"dnes existuje více než jedna miliarda web stránek online\" s tím, že Google \"poskytuje přístup na 560 milionů fulltextově indexovaných webových stránek a 500 milionů částečně indexovaných URL adres.\n\nBěhem svého funkčního období jako CEO, Page se pustil do neúspěšného pokusu, propustit všechny projektové manažery Googlu v roce 2001. Page zdokumentoval své principy managementu pro svůj tým:\n\n- \"Nedelegujte: Vše co můžete, udělejte sami, aby věci šly rychleji.\"\n\n- \"Nestůjte v cestě pokud nepřidáváte hodnotu. Nechte lidi, kteří dělají práci, mluvit mezi sebou, dokud ty půjdeš dělat něco jiného.\"\n\n- \"Nebuď byrokrat.\"\n\n- \"Nápady jsou důležitější než věk. Jen proto, že někdo je junior, to neznamená, že si nezaslouží respekt a spolupráci.\"\n\n- \"Nejhorší věc, kterou můžeš udělat, je zastavit někoho, aby neudělal něco slovy \"Ne. Tečka.\" Pokud řekneš ne, musíš jim pomoci najít lepší cestu, jak to udělat.\" \n\nPage věřil, že čím rychleji bude vyhledávač Google vracet odpovědi, tím více bude využíván. Také prosazoval, aby si Google ponechal čím jednodušší design domovské stránky, aby se mohly výsledky tím rychleji načítat.\n\nPoté, co dva nejprominentnější investoři Silicon Valley, Kleiner Perkins Caufield & Byers a Sequoia Capital, investovali dohromady 25 milionů dolarů do Google, vytvořili tlak na Page, aby odstoupil z pozice CEO, aby mohl více zkušený vůdce vytvořit \"světový manažerský tým.\" Page odstoupil z této pozice poté, co se setkal s jinými CEO jako Steve Jobs a Andrew Grove a jeho pozici převzal Eric Schmidt. \n\nPod vedením Schmidta, se Google začal ve velkém rozvíjet. Přece jen, stále se snažil konzultovat s Page-em a Brin-em pokud musel převzít iniciativu například v přijímání nového exekučního týmu a vytvoření řídícího systému prodejní síly. Page zůstával nadále ředitelem společnosti v očích zaměstnanců, jelikož dával schválení na příjem nových zaměstnanců a Page poskytl podpis pro IPO, čímž se stal miliardářem, když měl třicet let. \n\nPo vyhlášení v lednu 2011, Page se stal oficiálně CEO Google 4. Dubna 2011 a Schmidt odstoupil na pozici výkonného předsedy. V této době měl Google přes 180 miliardový kapitál na trhu a zaměstnával více než 24000 zaměstnanců.\n\nJako nový CEO Googlu, Page-ovy dva důležité cíle byly vytvoření větší autonomie pro manažery, kteří dohlíželi na nejdůležitější divize, a vyšší level spolupráce, komunikace a jednoty mezi týmy. Page také vytvořil co média nazvali \"L-team\" skupinu seniorských vice-prezidentů kteří se odpovídali přímo jemu a pracovali v blízkosti jeho kanceláře po část pracovního týdne. Dále, restrukturizoval senior management společnosti, a dosadil něco jako CEO manažera na vrchol nejdůležitějších produktových divizí Googlu, jako YouTube, AdWords a Google Search. \n\nV září 2013, Page zahájil nezávislou Calico iniciativu , a R & D projekt v oblasti biotechnologie. Google prohlásil, že Calico se snaží vytvářet inovace a zlepšení v oblasti lidského zdraví a jmenoval Art Levinsona jako CEO nové divize. Page-ové oficiální vyjádření obsahovalo následující: \"\"Nemoc a stárnutí ovlivňuje všechny naše rodiny. V delším časovém horizontu, ve velkém myšlení v oblasti zdravotní péče a biotechnologie, věřím že můžeme zlepšit miliony životů.\"\" \n\nPage oznámil velkou restrukturalizaci v managementu v říjnu 2014, aby nemusel být zodpovědný den co den za rozhodnutí spojené s produktem. Page řekl, že hlavní byznys Googlu by mohl pokročit v typickém chování, zatímco on by se mohl soustředit na další generaci ambiciózních projektů, včetně Google X iniciativ, Google Fiber, smart-home automatizaci přes Nest Labs a biotechnologické inovace pod Calico. \n\nPage je společně s např. Elonem Muskem jedním z hlavních členů nadace technologického rozvoje X Prize. V roce 2004 byl také zvolen do americké Národní akademie inženýrství a získal Marconiho cenu, kterou každoročně udílí Marconiho nadace. Tato cena je udílena za pokroky v komunikaci.\n\nLarry Page je také investorem ve společnosti Tesla Motors a s pomocí filantropické větve Google.org investuje do obnovitelných zdrojů energií a podporuje přijetí hybridních elektrických vozidel a dalších druhů alternativních pohonů.\n\nNa konci roku 2014 byl časopisem Fortune jmenován \"Obchodníkem roku\" a také byl \"prohlášen\" nejodvážnějším ředitelem. V říjnu 2015 byl americkým časopisem Forbes zvolen \"Nejpopulárnějším ředitelem Ameriky\" v anketě hlasování zaměstnanců.\n\nNa začátku roku 2016 je Larry Page dle Indexu miliardářů společnosti Bloomberg 11. nejbohatší muž na světě s odhadovaným čistým jměním 39,1 miliardy $.\n\n\n"}
{"id": "186872", "url": "https://cs.wikipedia.org/wiki?curid=186872", "title": "Philip Claeys", "text": "Philip Claeys\n\nPhilip Claeys (* 24. května 1965 Gent) je belgický politik a poslanec Evropského parlamentu.\n\nPhilip Claeys vystudoval překladatelství a marketing. V letech 1995 až 2003 byl poslancem vlámského parlamentu za Vlámský Blok a od roku 1999 šéfredaktor jeho časopisu. Od roku 2003 je poslancem Evropského parlamentu, v roce 2004 byl znovu zvolen. Po rozpuštění Vlámského bloku v listopadu 2004 působí v nově utvořené straně Vlámský zájem \"(Vlaams Belang)\".\n\nV Evropském parlamentu je členem výboru pro zahraniční záležitosti. Na počátku roku 2007 spoluzaložil parlamentní frakci (skupinu) Identita, tradice, suverenita, jejímž je místopředsedou.\n\n"}
{"id": "186873", "url": "https://cs.wikipedia.org/wiki?curid=186873", "title": "Feministická filmová teorie", "text": "Feministická filmová teorie\n\nFeministická filmová teorie se objevuje v 70. letech 20. století, v době, kdy dochází v rámci teorie filmu ke kritice ideologie v řeči masové kultury. Hlavní proud se inspiruje sémiologií Rolanda Barthese, psychoanalýzou Jacquese Lacana a marxismem Louise Althussera. V rámci feministické teorie nastává v 70. letech tzv. druhá vlna, soustřeďující se na témata struktury moci, (ne)rovnosti a diskriminace.\n\nJednou z prvních teoretiček feministické filmové teorie byla Claire Johnstonová, jež jako první nabídla kritiku genderových stereotypů na sémiotické bázi (1973) – ukázala, jakým způsobem klasická kinematografie konstruuje ideologický obraz ženy, mýtu. (Znak „žena“ může být analyzován jako struktura, kód či konvence. Reprezentuje ideologický význam, jaký „žena“ má pro muže. Žena, která je negativně zobrazovaná jako ta druhá, ne-muž.)\n\nZa jednu z nejvlivnějších představitelek je označována britská teoretička filmu Laura Mulveyová. Ta bývá díky své revoluční teorii řazena do skupiny představitelů tzv.„opoziční kinematografie“ (counter cinema), kterou David Rodowick nazval „politickým modernismem“, jež za mnohé vděčí oživenému vlivu levicové avantgardy 20. a 30. let 20. století, především Bertolda Brechta.\n\nPrávě její text „Vizuální slast a narativní film“ („Visual Pleasure and Narrative Cinema“), vydaný v roce 1975 v časopisu \"Screen\", je považován za historicky první stať feministické teorie filmu. Mulveyová zde vychází z Freudovy psychoanalýzy a jeho teorie o uspokojování lidských pudů k dosažení slasti.\n\nJako první z možností, které poskytuje film divákovi, uvádí Mulveyová slast z dívání se, tzv. \"skopofilii\". Její obsedantní variantou je pak voyeurismus. Vysvětluje to tím, že film je v kině divákům předkládán jako možnost nahlédnutí do soukromí hlavních postav. Tuto iluzi podporuje nejen tma, která diváky v kině izoluje od sebe navzájem, ale také jejich pozice, která způsobuje potlačení jejich přirozeného exhibicionismu a projekci potlačené touhy na herce.\n\nDruhá možnost vychází z narcismu a identifikace s viděným obrazem. Plátno přirovnává Mulveyová k zrcadlu (zarámování postavy) – to tvoří v procesu utváření Já dítěte důležitou roli, neboť dítě díky němu rozpoznává samo sebe. Analogicky pak divák v kině nalézá podobnosti mezi sebou a hlavním hrdinou a tímto se s ním identifikuje.\n\nVe světě uspořádaném nerovností pohlaví je ženě zobrazené ve filmu podle Mulveyové přisouzena pasivní exhibicionistická role, jsou do ní promítány mužské fantazie, je vnímána jako erotický objekt nejen postav na plátně, ale i jako erotický objekt diváka.\n\nMuž je naopak v klasickém narativním filmu vnímán jako aktivní postava, která je tvůrcem příběhu a posouvá jej dopředu. Oslnivost mužské filmové hvězdy proto nevychází z erotického zpředmětnění pro pohled (to-be-looked-at-ness), ale z dokonalejšího, mocnějšího a ideálnějšího Já, se kterým se divák identifikuje.\n\nŽena však zároveň z pohledu psychoanalýzy symbolizuje tzv. kastrační komplex, který je založen na absenci penisu jako nejviditelnějšího rozdílu mezi dvěma pohlavími. Hrozba kastrace, kterou žena ve filmu představuje, spouští dva mechanismy, umožňující se této hrozbě vyhnout – voyeurismus a fetišismus. V prvním případě vychází slast z prokázání viny (pomocí zkoumání ženy, odhalení jejího tajemství). Ve druhém případě jde o úplné popření kastrace a její nahrazení fetišistickým předmětem či přeměnou zobrazené postavy ve fetiš. Příkladem mohou být filmy Josefa von Sternberga s Marlene Dietrich v hlavní roli. Oba mechanismy, voyeurismus i fetišismus, se pak projevují ve filmech Alfreda Hitchcocka, např. ve \"Vertigu\" či \"Okně do dvora\".\n\nPřínosem Mulveyové byl nový pohled film jako symbolické médium, které stejně jako ostatní součásti masové kultury formují diváky jako buržoazní subjekty. Pro ukotvení své teorie genderované subjektivity, používala Lacanovu psychoanalýzu. \n\nI přes fakt, že na stať Mulveyové se sneslo množství kritiky (zejména proti využívání primárně patriarchálního nástroje – psychoanalýzy, nereflektování rozdílů mezi ženami, fenoménů jako např. masochismus) zůstává její text zásadním mezníkem ve feministické filmové kritice.\n\nV české filmové tvorbě se pokusila jako jedna z prvních filmových tvůrkyň narušit stereotypní pohled na umělecké ztvárnění rolí žen a mužů režisérka a scenáristka Věra Chytilová, čelná představitelka tzv. „nové vlny“ 60. let 20.století v československém filmu. Ve svých dílech (\"Sedmikrásky\" – 1966, \"Ovoce stromů rajských jíme\" – 1969, \"Hra o jablko\" – 1976, \"Faunovo velmi pozdní odpoledne\" – 1983, \"Šašek a královna\" – 1987) se snaží svým uměleckým přístupem vypořádat s mravním úpadkem společnosti a pomocí osvobozeného pohledu kamery ve zhmotnění času a prostoru rozbít dosavadní stereotypní umělecké vnímání lidských životů. Uvolněním pohledu diváka a důrazem na nutnost vlastní myšlenky k pochopení předkládaných obrazů se blíží k pozicím objasňovaným Laurou Mulvey. Ve svých ženských postavách vidí (obdobně jako Julia Kristeva) něco, co nemůže být zcela reprezentováno, jejím uměleckým ztvárněním jsou ženy prezentovány jako osobnosti nad jakoukoli moc a ideologii.\n\n"}
{"id": "186875", "url": "https://cs.wikipedia.org/wiki?curid=186875", "title": "Robert Smith", "text": "Robert Smith\n\nRobert James Smith (21. dubna 1959, Blackpool) je zpěvák, textař, kytarista a člen kapely The Cure. Je známý svým typickým hlasem a zvláštním vzhledem – rozcuchané vlasy, make-up a rtěnka.\n\nNarodil se rodičům Alexovi a Ritě Smithovým jako třetí ze čtyř dětí. Pocházel z katolické rodiny a navštěvoval školu v Crawley, kde byl velmi dobrým žákem. Na kytaru začal hrát už v jedenácti letech, když mu bylo čtrnáct potkal Mary Poole – svou budoucí ženu (napsal pro ni např. píseň „Lovesong“). Je autorem většiny písní The Cure, umí hrát na kytaru, basu a klávesy. \n\nPři psaní skladeb byl ovlivněn skupinami jako The Beatles, Jimi Hendrix, The Ink Spots a také Davidem Bowiem. Inspiraci hledá v punku („So What?“), surrealismu („Accuracy“), přímočarém pop-rocku („Boys Don´t Cry“) a v poetických náladách („Another Day“), kde se zabývá tajemnem, smutkem a zlomeným srdcem. Ve svých písních (především na albech Pornography, Disintegration a Faith), zpívá o osamění, smutku a bolesti, která ještě víc přidává na pochmurnosti jeho projevu a stává se tak inspirací pro pozdější gothické skupiny, i když sám označení gothic odmítá.\n\nByl členem skupiny Siouxsie and the Banshees a s jejím členem Stevenem Severinem založil hudební projekt The Glove.\n\n"}
{"id": "186882", "url": "https://cs.wikipedia.org/wiki?curid=186882", "title": "Kostel svaté Máří Magdalény (Liberec)", "text": "Kostel svaté Máří Magdalény (Liberec)\n\nKostel svaté Máří Magdalény (nazývaný též \"Jubilejní kostel\") je bývalý kapucínský klášterní kostel. Byl postaven v letech 1908–1911 v novobarokním slohu s prvky secese. Nachází se v Liberci v Jungmannově ulici, na rozhraní městských částí Nové Město a Jeřáb. Od roku 1966 chráněn jako kulturní památka České republiky.\n\nObjekt kostela působí poněkud neobvyklým dojmem. Prostorná klenutá loď kostela je 28 m dlouhá a 20 m široká, na jihovýchodním konci zakončená půlkruhovým kněžištěm a dvěma sakristiemi. Po obou stranách lodi se nachází trojice kaplí, místo hlavní věže má jen secesně tvarovaný sanktusník. Při jižní straně kostela byl vybudován nevelký klášter řádu menších bratří (kapucínů).\n\nV místě dnešního kostela, při cestě z Františkova do Liberce, stávala kaple Zvěstování Panny Marie z roku 1735. Výstavba nového kostela byla naplánována v roce 1908, v době oslav šedesátého výročí panování císaře Františka Josefa I., proto bývá kostel často označován také jako \"Jubilejní\" (\"Jubilejní kostel císaře Františka Josefa\", německy \"Kaiser Franz Joseph Jubiläums-Kirche\").\n\nPoloha stavebního pozemku na úpatí Keilova vrchu nebyla vzhledem ke svažitosti terénu pro stavbu této velikosti a významu příliš vhodná. Přesto si s ní stavitel Albert Hübner a architekti Max Kühn a Heinrich Fanta poradili.\n\nKostel byl vysvěcen dne 11. června 1911 rukou litoměřického biskupa Josefa Grosse. Na jižní kostela straně byl později přistavěn kapucínský klášter obklopený zahradou. V době socialismu sloužil klášter jako mateřská škola.\n\nChrám byl za socialismu využíván jako sklad národního podniku Kniha, pak jako depozitář, později jako obytná vila a následně byl na několik desítek let ponechán svému osudu.\n\nV roce 2006 poničený kostel od církve koupila společnost Iberus. O pět let později obecně prospěšná společnost GEPO zahájila jeho rekonstrukci – náklady byly odhadovány na 64 milionů korun, z nichž 56 milionů měla zaplatit dotace Evropská unie. Později však vyšlo najevo, že společnost nevyvíjela žádnou činnost a že cena rekonstrukce byla uměle navýšena. Skutečná potřebná částka se měla pohybovat kolem 39 milionů korun.\n\nV případu je obviněno 18 lidí, mj. liberecký hejtman Martin Půta nebo podnikatel a iniciátor projektu Jiří Zeronik. Ten je také zakladatelem společnosti GEPO, která firmě Metrostav, jež kostel opravovala, dluží přes 43 milionů korun. Rekonstrukce tak zůstala nedokončena, stavba je zakonzervována.\n\n"}
{"id": "186885", "url": "https://cs.wikipedia.org/wiki?curid=186885", "title": "Vol. 4", "text": "Vol. 4\n\nBlack Sabbath Vol. 4 je název hudebního alba od anglické hudební skupiny Black Sabbath vydané v roce 1972. Toto album je také studiová práce, nesoucí se v duchu předchozích tří alb, ale nově s akustikou a zvukovými efekty. Skladby \"FX\" a \"Laguna Sunrise\" jsou pouze instrumentální na rozdíl od zbytku skladeb na této desce.\n\nSkupina jakoby „vyzrála“ a ukazuje na tomto albu, jak daleko se za ty dva roky od vydání prvního alba Black Sabbath dostala a jak pokročila ve svém hudebním vývoji. Nemyslí se tím, že by radikálně změnila styl své hudby, ale že dále pokročila ve svém rozvíjení typického „sabbatovského“ pojetí skladeb.\n\nUž před nahráváním svého čtvrtého alba, které se původně mělo jmenovat podle kokainového songu \"Snowblind\", skupina prohlašovala, že jejich novinka bude hudebně různorodější a svůj slib dodržela. Nalezneme zde jak tvrdou „klasiku“ v podobě písní \"Supernaut\", \"Cornucopia\" nebo \"Under The Sun\", tak osmiminutovou progresivní kompozici \"Wheels of Confusion\". Instrumentálka \"Laguna Sunrise\" a balada \"Changes\" zase odhalují dosud skrývanou lyrickou stránku kapely. „Čtyřkou“ začali Black Sabbath také hudebně více experimentovat. Ve skladbě \"Changes\" vůbec poprvé použili syntezátor a Butler v ní hraje na mellotron, \"Laguna Sunrise\" byla doplněna smyčci. LP Vol. 4 je nenápadné, na skladby však velice silné řadové album.\n\nNa obálce alba zezadu je Ozzy Osbourne stojící u mikrofonu v roláku, který má na rukávech dlouhé, rádoby kovbojské třásně, a zepředu je Ozzy v podobné, ne-li stejné pozici, ale jen jako žlutý vyplněný obrys na černém pozadí.\n\nAutory skladeb jsou Ozzy Osbourne, Tony Iommi, Geezer Butler a Bill Ward.\n\n"}
{"id": "186886", "url": "https://cs.wikipedia.org/wiki?curid=186886", "title": "Luis Palau", "text": "Luis Palau\n\nLuis Palau (* 27. listopadu 1934) je křesťanský evangelista narozený v Ingeniero Maschwitz v Buenos Aires v Argentině a žijící v současnosti v Portlandu v Oregonu ve Spojených státech.\n\nJak sám říká, znovuzrodil se když ve dvanácti letech zasvětil svůj život Ježíši Kristu a již v osmnácti začal kázat. Prostřednictvím velkých evangelizačních kampaní po celém světě oslovil vyučováním evangelia miliony lidí.\n\nNapsal řadu knih včetně:\n\n\n"}
{"id": "186890", "url": "https://cs.wikipedia.org/wiki?curid=186890", "title": "Computer Press", "text": "Computer Press\n\nComputer Press, a.s. je české vydavatelství se sídlem v Brně. Vydává knihy a časopisy především z oblasti informačních a komunikačních technologií a působí i na internetu.\n\nComputer Press vznikl v roce 1994 jako společný projekt pěti českých podnikatelů – Jiřího Hlavenky, Kateřiny Dubské, Petra Samšuka, Tomáše Baránka a Rudolfa Volného. Jednotliví akcionáři prodali v roce 2000 část svých podílů americkému investičnímu fondu Bancroft a zbytek pak následně americké investiční společnosti Riverside Europe Publishing v roce 2005, Hlavenka svůj podíl odprodal společnosti Riverside začátkem roku 2007.\n\nV roce 2008 došlo k rozštěpení firmy na dvě divize: časopisy a internet má na starosti CPress Media, knižní vydavatelství si ponechalo název Computer Press. Obě nové firmy měly do konce září 2010 stále stejného vlastníka a sídlily na stejné adrese. Ke 30. září 2010 společnost Computer Press (vydavatelství literatury) byla prodána nakladatelství Albatros. CPress Media ve stejném roce koupila mediální skupina Mladá fronta. V roce 2010 společnost získala v soutěži Křišťálová Lupa 1. a 2. místo v kategorii média - specializovaná. První místo za Živě.cz a druhé za Mobilmania.cz.\n\n\nKromě toho společnost vydává internetová média Živě.cz, Mobilmania.cz, Autorevue.cz, Doupě.cz, Finexpert.cz, Gadgets.cz, Navigovat.cz a další.\n\n"}
{"id": "186892", "url": "https://cs.wikipedia.org/wiki?curid=186892", "title": "Věznice Jiřice", "text": "Věznice Jiřice\n\nVěznice Jiřice je nápravné zařízení, které stojí nedaleko středočeské obce Jiřice v okresu Nymburk. Je profilována jako věznice s ostrahou s oddělením pro výkon trestu s dozorem. Trest zde vykonávají pouze dospělí muži. Celková kapacita je 602 míst, z toho 120 pro oddělení s dozorem. Věznice má více než 310 zaměstnanců, z toho téměř 200 příslušníků vězeňské a justiční stráže.\n\nJiřická věznice vznikla v polovině 90. let 20. století rekonstrukcí kasárenských objektů, které v minulosti sloužily jako hlavní velitelství sovětských vojenských jednotek (nedaleko odtud leží někdejší centrum sovětské okupační armády – Milovice). Zřízena byla rozkazem ministra spravedlnosti ze dne 1. srpna 1991. Zprovoznění věznice předcházely dvě etapy rekonstrukce. První z nich, během které vzniklo 120 míst v oddělení s dozorem, byla ukončena v polovině roku 1994, druhá byla ukončena v říjnu 2001. Do plného provozu byla věznice uvedena ještě před ukončením rekonstrukčních prací dne 10. července 2000.\n\nVedení věznice usiluje o vysokou míru zaměstnanosti vězňů. Ti většinou pracují mimo objekt věznice v zemědělské nebo strojírenské výrobě, příp. uvnitř věznice v kuchyni, skladech, truhlářské dílně apod. Odsouzení mají také možnost dobrovolně pracovat v neplacených činnostech, jako jsou pomocné práce v sadu a při úklidu venkovních a vnitřních ploch věznice.\n\nPro vězně jsou zajištěny vzdělávací programy, výuka cizích jazyků nebo základů výpočetní techniky, pracovního i trestního práva a forem sociálního zabezpečení. Po úspěšném ukončení lze získat certifikát, který slouží jako doklad o absolvování rekvalifikačního kurzu. Výrobky z rukodělného kroužku věznice poskytuje dětem z dětských domovů, ústavům sociální péče či mateřským školkám. Věznice spolupracuje s probační a mediační službou, církvemi a různými nevládními organizacemi a je v úzkém kontaktu se sociálními pracovníky.\n"}
{"id": "186899", "url": "https://cs.wikipedia.org/wiki?curid=186899", "title": "Sovinec (hrad)", "text": "Sovinec (hrad)\n\nSovinec () je hrad ve stejnojmenné obci v krajině Nízkého Jeseníku asi 14 km jižně od Rýmařova ve směru na Uničov. Byl postaven na konci 13. století, později byl pozdně goticky a renesančně rozšířen; přestavby raně barokní (opevnění z let 1632–1643). Roku 1945 vyhořel. V těsném sousedství stojí empírový kostel ze čtyřicátých let 19. století. Hrad je od roku 1963 chráněn jako kulturní památka. Hrad se objevil ve filmu Bathory.\n\nHrad Sovinec byl postaven před rokem 1332 na skalnatém ostrohu nad stejnojmenným městečkem bratry Vokem a Pavlem ze Sovince. Ti měli předtím v držení a sídlo na hradě Mutkov u Huzové jako manové olomouckého biskupství. První písemná zmínka pochází z 18. července roku 1332, kdy se uvádí Pavel ze Sovince.\n\nPáni ze Sovince byli starým českým rodem z domácí moravské čeledi Hrutoviců (podle právní knihy Ctibora Tovačovského z Cimburka náleželi páni ze Sovince mezi patnáct starobylých moravských panských rodů, jako byli Boskovicové, Cimburkové či Pernštejnové). Za moravských markraběcích válek mezi markrabaty Joštem a Prokopem na sklonku 14. století držel hrad Pavlík ze Sovince, který měl jedenáct potomků. Po majetkových třenicích získali hrad bratři Petr, Pavel, Aleš a Vok ze Sovince.\n\nPo smrti Vokova syna Jaroslava ze Sovince se panství dostalo do rukou poručníka Jana Heralta z Kunštátu a v roce 1490 je zpět pro rod získal Jan II. Pňovický ze Sovince z pňovické větve rodu. Sovinecké zboží tehdy tvořil rozsáhlý komplex území rozprostírající se z roviny Hornomoravského úvalu až po Moravici na úpatí Hrubého Jeseníku.\n\nSyn Voka Pňovického ze Sovince Ješek Pňovický ze Sovince zdědil v roce 1531 panství značně zadlužené a byl nucen hrad Sovinec před rokem 1545 prodat jednomu z nejbohatších moravských pánů, Kryštofovi z Boskovic a Třebové. Kryštofův vnuk Jan před svou smrtí prodal sovinecké panství v roce 1578 Vavřinci Ederovi ze Štiavnice – zástavnímu držiteli sousedního rabštejnského panství. Vavřincova jediná dědička dcera Anna si vzala po otcově smrti (asi v roce 1592) za manžela Jana staršího Kobylku z Kobylího, kterého sňatek s bohatou Ederovnou přivedl mezi nejbohatší moravské rody. Jako horlivý evangelík se stal jedním z třiceti moravských direktorů, jimž byla za stavovského povstání z let 1618–1620 svěřena správa země. Po Bílé hoře byl proto nucen roku 1623 prodat Sovinec hluboko pod cenou řádu německých rytířů a žil pak ve Šternberku a Olomouci. S Kobylkou zmizel ze sovineckých hradních prostor i český jazyk.\n\nZa vlády Řádu německých rytířů byl hrad poznamenán třicetiletou válkou a v roce 1626 hrad opatřený pouze malou posádkou padl do rukou dánských Mansfeldových vojsk. Řádový místodržitel Jiří Vilém z Elkershausenu padl do zajetí a hrad i okolí byly vypleněny.\n\nPo návratu Jiřího Viléma ze zajetí a provedených přestavbách byla posádka doplněna na asi 600 dobře vycvičených a vyzbrojených vojáků. V létě roku 1642, kdy Švédové pod vedením maršála Lennarta Torstensona vtrhli na Moravu a postupně dobyli a zpustošili Olomouc, Uničov, Bruntál a Mírov. Po třítýdenním obléhání Sovince podepsal 6. října 1643 řádový místodržitel Augustin Osvald z Lichtenštejna kapitulaci. Dobytím byl osud Sovince do konce války zpečetěn, protože po odchodu jej Švédové zanechali ve zuboženém stavu. Řád hrad Sovinec po třicetileté válce opravil a obnovil zničené opevnění, když však v osmdesátých letech 17. století bylo definitivně zažehnáno „turecké nebezpečí“, Sovinec úlohu pevnosti dohrál.\n\nV 18. století se správa statků Řádu začala soustřeďovat v Bruntálu a na nákladných opravách hradu již neměl Řád zájem. Po úderu blesku v roce 1784 požár poškodil hlásku a přilehlé objekty. Opravy byly provedeny jen v nejnutnějším rozsahu. Teprve v roce 1837 dal velmistr řádu arcivévoda Maxmilián Josef Sovinec opravit a zřídil zde Řádový chlapecký seminář. Od roku 1867 zde působila lesnická škola (přestěhovaná koncem 19. století do Hranic).\n\nKolem roku 1903 dal velmistr řádu arcivévoda Evžen hrad uvnitř opravit a jednoduše vyzdobit. Poté sloužil jako letní sídlo Řádu. Bylo zde řádové muzeum, s převážně vojenskými sbírkami, lapidáriem a knihovnou (měla téměř 20 000 svazků).\n\nZa okupace byl hrad zkonfiskován nacisty a z hradu se stalo vězení pod správou speciální jednotky SS. V prvních dnech po osvobození roku 1945 hrad z blíže nezjištěných příčin vyhořel. V místě se vypráví, že byl hrad zapálen oslavující sovětskou armádou. Hrad ovšem mohl v té době zapálit kdokoliv, třeba i ustupující němečtí vojáci.\n\nV roce 1960 převzal hrad do správy Vlastivědný ústav v Bruntále, který zde započal s obnovou zřícených konstrukcí, stavebními opravami a restaurátorskými pracemi.\n\nŘád německých rytířů, nyní Německý řád, usiluje o vrácení hradu. V případě, že by došlo k jeho navrácení, památka by nadále sloužila svému účelu a byla by přístupná veřejnosti.\n\nHrad Sovinec stojí na skalnatém ostrohu nad stejnojmenným městečkem. Někdy těsně kolem roku 1333, kdy se uvádí poprvé, si zde bratři Vok a Pavel ze Sovince postavili hrad. Původní hrad nebyl velký a zvedal se na skupině skal, která na všech stranách klesá příkře dolů. Na dlouhé skalní plošině stála vysoká válcová hláska o průměru 9,1 m se zdmi silnými téměř 4 m. Nedochovala se ve své původní velikosti a výšce, protože byla částečně zničena požárem v roce 1784 a její horní část musela být snížena. Teprve na sklonku 15. a v 16. století se kolem původního hradu nakupily na nižších skalních stupních rozsáhlé další stavby a opevnění.\n\nZa nejvyššího zemského sudího Ješka Pňovského ze Sovince (1492–1506) došlo na přelomu 15. a 16. století se k některým přístavbám a přestavbám – byl rozšířen palác vnitřního hradu a postaveny hospodářské budovy tehdejšího předhradí po obou stranách druhého nádvoří. Tyto úpravy dodnes připomíná znak pánů ze Sovince nad nejstarší gotickou bránou uzavírající vstup do původního hradu.\n\n16. století znamenalo důležitý pokrok v dalším stavebním vývoji hradu směrem k novému typu panského sídla – zámku. Za Boskoviců se na Sovinci setkáváme s novým slohem – renesancí. V jižní a východní části hradu, postavené za Kryštofa z Boskovic, jsou již prvky renesanční architektury, jejímž dokladem je dodnes zachovaný portál tzv. boskovického sálu. Oba paláce byly postaveny ve čtyřicátých a padesátých letech 16. století. Jižní palác byl původně dvouposchoďový: dole byl zbrojnošský sál, později proměněný na kapli, ve druhém poschodí obytné – tzv. knížecí sály. Tato nová část hradu byla pak doplněna hradbou kolem velkého obdélníkového dvora, po jehož obvodu byl ve výši prvního patra původně dřevěný ochoz. Stavební práce pokračovaly i za Vavřince Edera v osmdesátých letech 16. stol. Šlo o vnitřní úpravy paláců a o stavbu nového hospodářského křídla se dvěma bránami z maletínský pískovec.\n\nPo návratu ze zajetí se snažil Jiří Vilém dobudovat vypleněný hrad Sovinec na dokonalou pevnost. Velké vnitřní prostory dvorů byly v roce 1632 rozděleny na menší, vnější hradby byly podstatně zpevněny a opatřeny palisádami. Silná, železnými pláty pobitá brána chránila vchod. Na východní straně stála masívní věž s předsunutými bastiony. Opevnění Sovince z třicetileté války je nejrozsáhlejším zachovaným opevněním v našich zemích. V rámci opevňovacích prací byly rozšířeny i hradní sklepy.\n\nV letech 1844–1845 byla část hradu zbourána a na jejím místě v jihovýchodní části areálu byl postaven pozdně empírorý filiální kostel svatého Augustina. Původní osmiboká věž, postavená za třicetileté války k ochraně hlavní brány, byla přestavěna na věž kostela.\n\nSlohovou čistotou a dokonalostí provedení náleží k nejcennějším empírovým stavbám na Moravě.\n\nNa hradě se natáčel film Bathory.\n\n\n"}
{"id": "186901", "url": "https://cs.wikipedia.org/wiki?curid=186901", "title": "Bitva u Liberce", "text": "Bitva u Liberce\n\nBitva u Liberce byla jedna z bitev sedmileté války, která se odehrála 21. dubna 1757 v okolí dnešního města Liberce (tehdejšího \"\").\n\nV říjnu roku 1756 se po bitvě u Lovosic podařilo pruským vojskům zmocnit téměř celého Saska. Proti nim se podél severočeských hranic rozestavila vojska rakouská a svedla s protivníkem několik šarvátek. Od listopadu se pak rakouské síly začaly opevňovat také v Liberci, kde se usadily na pravém břehu Nisy a za pomoci místních obyvatel zbudovaly řadu opevnění. Nejsilnějším z nich byla pozice artilérie na Keilově vrchu.\n\nV dubnu roku 1757 tak proti sobě stála přibližně dvacetitisícová pruská armáda utábořená kolem Žitavy pod velením vévody Augusta Wilhelma Braunschweig-Beverna a rakouské sbory v okolí Liberce a Jablonného čítající na 26 000 mužů. Rakušané pod velením polního maršála Lascyho stáli podél Nisy: pravé křídlo od Keilova vrchu (\"dnes část Nové Město\") směrem do Ruprechtic až k dnešnímu kostelu Matky Boží U Obrázku, slabší levé křídlo se táhlo planinou mezi Františkovem a Růžodolem až někam do prostoru dnešních Karlinek. Podle rakouského plánu měly zasáhnout pruský týl výpadem přes Chrastavu oddíly maršála Maquira dislokované za Ještědským hřebenem o síle zhruba 10 000 mužů.\n\nPruská vojska překročila hranice 20. dubna 1757 a postupovala proti proudu Nisy, po cestě obsadila Hrádek nad Nisou, Grabštejn a Chrastavu a do večera pronikla až k Horní Suché. Před rozbřeskem tak proti sobě stálo asi 16 000 pruských a přibližně 10 000 rakouských vojáků levého křídla podporovaných dalšími 7 000 vojáky křídla pravého pod velením hraběte Lascyho.\nBitvu samotnou zahájili Prusové útokem proti levému rakouskému křídlu, když překročili pomocí dvou provizorních brodů Ostašovský potok a přiblížili se až k rakouské linii. Tu prolomilo 15 švadron pruských dragounů, kteří navíc zahnali rakouskou jízdu až k Františkovu. Přitom se však pruská jízda příliš vzdálila od vlastní pěchoty a ocitla se mimo její podporu. Rakouským granátníkům z úbočí Ještědu se této chyby podařilo využít a vpadnout pruským dragounům do zad, čímž je přinutili se obrátit. Znovuzformovaná rakouská vojska pak za podpory silné palby dělostřelectva z Keilova vrchu donutila Prusy k ústupu. Nepodařilo se jim však přejít do rázného protiútoku, naopak – nově povolaní pruští husaři dokázali ústup svých druhů zastavit a přejít s nimi do protiútoku. Následující jezdecký střet patrně celou bitvu rozhodl, když byly rakouské eskadrony přinuceny ustoupit. Situaci nezvrátil ani bodákový střet granátníků a jedenáct pruských praporů zteklo rakouskou linii a dobylo ji. V 11 hodin byla bitva rozhodnuta a rakouská vojska vyklízela prostor ve směru na Rochlici.\n\nBitvu ještě mohl pro Rakousko zachránit hrabě Macquire a jeho dva dragounské a jeden pěší pluk, kteří přepadli Chrastavu a tím také pruské týlové jednotky. Zpočátku se zdálo, že Rakušané uspějí a dokonce se jim podařilo začít rabovat pruské zásobovací vozy, pak je ale zatlačily zpět dva pruské prapory a Macquire se musel stáhnout zpět do Jablonného, kde se spojil s ustupující armádou.\n\nV bitvě zahynulo nebo bylo zraněno 25 rakouských, 30 pruských důstojníků, 849 rakouských a 625 pruských vojínů. Pruští ranění byli ošetřování na libereckém zámku a okolních budovách. Těla prostých vojáků byla pohřbena v hromadných hrobech na úbočí Ještědu, důstojníci v Liberci.\n\nPruská vojska se po svém vítězství přesunula k Praze, kterou oblehla a z Čech byla přinucena se stáhnout až po bitvě u Kolína (18.6.). Prostor bitvy je dnes zastavěn, střet připomíná název ulice Na Bojišti. Někdejší pomník u kostela v Janově Dole se do dnešních dní nezachoval.\n\n"}
{"id": "186905", "url": "https://cs.wikipedia.org/wiki?curid=186905", "title": "Asmara", "text": "Asmara\n\nAsmara (též \"Asmera\") je nejlidnatějším a hlavním městem Eritrejského státu. Založeno bylo italskými kolonialisty, avšak již dávno předtím toto místo bylo známé svým obchodním a politickým životem. Architektura a urbanismus jádra města pochází z období italské kolonie a díky své jedinečnosti byla tato část města v roce 2017 zařazena mezi památky světového kulturního dědictví UNESCO.\n\nNejstarší záznamy o jakémsi obchodním městečku nalézajícím se na území dnešní Asmary sahají až do samotného středověku, tak 700 let zpět.\n\nÚzemí obývaly čtyři klany žijící na území zvaném Kebessa Plateau, na kterém se nachází dnešní velkoměsto. Následkem neustálého ohrožování těchto čtyř kmenů bandity došlo ke kmenovému spojení. Po vítězství přijalo místo také nové jméno Arbaete Asmara – což v překladu z místního jazyka Tigrinya znamená „čtyři se spojili“.\n\nModerní ráz hlavního města italské kolonie vtiskl guvernér Martini v roce 1897. Začala se zde stavět infrastruktura města připomínající města na evropském kontinentě. Se svými 500 000 obyvateli to bylo největší město v tehdejší Eritrei.\n\nPostupná výstavnost a na tehdejší dobu i modernita města však po třicetileté okupaci etiopskými vojsky a následnými boji velmi vzala za své. Svobodným se stalo až v roce 1991 kdy Eritrea získala opět svou krvavě nabytou samostatnost.\n\nKaždé ráno ve městě začíná svoláváním věřících muezínem z Hlavní asmarské mešity, nedaleko odsud jsou slyšet masivní údery zvonů Katolické katedrály a ortodoxních kostelů.\n\nAsmara je totiž známa svým multináboženským cítěním a smířlivostí.Ze všech afrických hlavních měst je Asmara právě snad nejčistším městem. Se svými elegantními uličkami lemovanými kavárnami a restauracemi připomíná jih Itálie.\n\nAsmara je rozdílnou zemí různých náboženství. Ve městě se nachází tři monumentální budovy náboženského rysu:\n\nSvými budovami postavenými za období kolonialismu se může jako jedno z afrických měst Asmara pyšnit. Můžeme se zde setkat s pravými klenoty koloniálního stavitelství. Mezi takovéto poklady patří například:\n\nBěhem vlády Haile Selassie bylo hlavní město Eritrey definováno jako dynamicky se rozvíjející aglomerace. Avšak situace je jiná - následnými válkami a plundrováním zažívá město i země spíše hluboký propad. I přes četné potíže se ve městě nachází textilní továrna Godaif Asmara Eritrea, nově zřízená továrna New Santa Famiglia Pasta factory - Adi Guadad Asmara Eritrea, továrna společnosti COCA COLA, Asmarský pivovar - známý výrobou piva, ginu a koňaku, British American Tabaco Company Office, Asmarská továrna na mýdlo.\n\nv Asmaře je devět kin, jsou zde promítány anglicky, italsky a indicky mluvené filmy, doplňované titulky v místním jazyce.\nEritrejské divadlo nemá tradici v dramatických představeních. Místní divadelní hry tak velmi často směřují k hraní a zesměšňování politické situace.\n\nV eritrejské Asmaře mají velvyslanectví tyto země: USA, Belgie, Spojené království, Kanada, Čína, Dánsko, Džibutsko, Egypt, Etiopie, Evropská delegace, Francie, Německo, Řecko, Izrael, Itálie, Japonsko, Libye, Nizozemsko, Nigérie, Norsko, Rusko, Rwanda, Saúdská Arábie, Súdán, Švédsko, Švýcarsko, Jemen.\n"}
{"id": "186910", "url": "https://cs.wikipedia.org/wiki?curid=186910", "title": "Salomon van Ruysdael", "text": "Salomon van Ruysdael\n\nSalomon van Ruysdael (někdy také Ruisdael) [salmon fan rojzdál] (mezi lety 1600 – 1603, Naarden nebo Haarlem – 3. listopadu 1670, Haarlem nebo okolí Haarlemu) byl nizozemský krajinář 17. století.\n\nRoku 1623 se Ruysdael stal členem a roku 1648 dokonce předsedou Haarlemského malířského bratrstva svatého Lukáše. Pravděpodobně byl žákem Esaiase van de Velde, později byl výrazně ovlivněn dílem Jana van Goyen. Zvláště jeho díla ze třicátých let jsou Goyenovým velmi podobná. Podobně jako Goyen maloval holandský venkov, kanály a rybářské lodě. Jeho krajiny ale postrádají Goyenovu sílu a syrovost, jsou spíše pouze malebné. Salomonova barevná paleta je také poněkud pestřejší, s větším počtem jasných tónů než paleta Goyenova. Mezi lety 1659 a 1662 vytvořil Ruysdael také několik poměrně kvalitních zátiší. Salomon van Ruysdael byl patrně také učitelem svého synovce Jacoba van Ruisdael, který se taktéž věnoval krajinomalbě.\n\n"}
{"id": "186913", "url": "https://cs.wikipedia.org/wiki?curid=186913", "title": "Slivoň švestka", "text": "Slivoň švestka\n\nSlivoň švestka nebo švestka domácí (\"Prunus domestica\") je známý strom z rodu slivoň (\"Prunus\") a čeledi růžovitých. Plodem slivoně švestky je švestka (v Čechách místy nářečně \"slíva\", na Moravě \"kadlátka/karlátka/kadlátko\" nebo \"trnka\", ve Slezsku \"slíva/slivka\" aj.). Je to peckovice modré až fialové barvy, mírně nasládlé chuti. Plody se konzumují syrové, konzervované mražením nebo kompotované, vyrábějí se z nich povidla, plní se jimi ovocné knedlíky, buchty i koláče, suší se nebo se z nich po zkvašení destilací vyrábí slivovice.\n\nVe střední Evropě má pěstování švestky domácí, stromovité dřeviny nižšího vzrůstu, dlouhou tradici. Švestka bývá součástí ovocných sadů. Snadno se množí vegetativně, výmladky. Je spíše teplomilná a daří se jí v mírném podnebí. Je známo mnoho různých šlechtěných forem domácí švestky. Většinou se jedná o odrůdy krajového významu. Mezi ně patří i šlapanická švestka.\n\nJedná se o strom nebo keř, který je až 10 m vysoký. Korunu má obvykle vejcovitou a bohatě větvenou.\n\nKmen má hnědošedou, matnou borku, která je podélně mírně rozpraskaná. Letorosty jsou chlupaté až olysalé. Mladé jsou zelené a ze začátku mírně chlupaté. Starší větévky jsou lysé a mají fialově hnědou až černohnědou barvu. Někdy mají též kolce.\n\nPupeny většinou nabývají kuželovitého tvaru, jsou špičaté, jejich šupiny mají tmavohnědou až fialově hnědou barvu.\n\nListy rostou střídavě nebo nahloučené na brachyblastech. Čepel je obvejčitá až podlouhle vejčitá či dokonce eliptická. Její délka se pohybuje v rozmezí 2 – 10 cm, nejčastěji je však rozmezí 4 – 8 cm. Šířka čepele je 1,5 – 5 cm. Vrchol je často tupě špičatý až tupý, na bázi je klínovitě zúžený a okraje jsou jemně vroubené nebo pilovitě zubaté. Svrchní strana je šedozelená až tmavozelená, lysá či slabě chlupatá. Na spodní straně je světlejší a krátce chlupatá až olysalá. Řapík je 1 – 2 cm dlouhý a s 1 až 2 žlázkami nebo výjimečně bez nich.\n\nKvět obvykle vyrůstá po 1 až 3, nejčastěji však po 2, jsou zelenavé a v průměru měří 1,5 - 2,5 cm. Vykvétají ve stejnou dobu, kdy raší listy. Květní stopka je dost krátká, 0,5 – 1,5 až 2 cm dlouhá. Kališní lístky jsou 2,5 – 5 mm dlouhé, vejčité a slabě chlupaté. Korunní lístky jsou obvejčité až eliptické s délkou od 7 do 15 mm, široké 3 – 8 mm a krátce nehetnaté. Doba kvetení je od dubna do května.\n\nPlod je většinou podlouhlý až široce vejcovitý, někdy i elipsoidní a výjimečně nabývá kulovitého tvaru, 2 – 5 cm dlouhý. Barva je tmavomodrá, fialovomodrá až modročerná či načervenalá. Má výraznou aromatickou vůni, je objemný s podélnou rýhou, dužnatý a šťavnatý.\n\nPecka je elipsovitá, na vrcholu špičatá, na bázi zaoblená a bočně zploštělá. Má hnědou až červenohnědou barvu.\n\nSlivoň domácí je pěstována v sadech a zahradách v celé ČR. Nejvíce plodí v teplejších oblastech v nadmořské výšce mezi 300 – 500 m, s ročními srážkami okolo 500 – 700 mm ročně a na nepříliš živinami bohatých a středně těžkých půdách. Špatně snáší jarní mrazy, naproti tomu zimní mrazy jí nevadí. Na křovinatých svazích, v okolí sadů a v příkopech často zplaňují. Plané rostliny nedosahují vysokého věku. Nalézáme je v pohraničí jako zbytky kultury. Nejlepší švestky na našem území jsou pěstovány na jižní Moravě ve Vizovických vrších a v Čechách v Železných horách. Pěstování slivoní stěžují virové choroby, hlavně šarka, která je velmi rozšířená. Způsobuje deformaci a následné opadávání listů a plodů.\n\nŠvestky jsou velmi oblíbené ovoce nejen u nás, ale také v zemích bývalé Jugoslávie, jsou důležitým prvkem hospodářství a vývozu. Používá se v potravinářském a konzervárenském průmyslu. Vyrábí se z nich kompoty, povidla, sušené švestky, aj. Vyzrále až přezrále plody se nechají zkvasit a používají se k výrobě destilátů (slivovice). Jsou velmi oblíbené v kuchyni, plní se jimi ovocné knedlíky, povidly se plní buchty i koláče. Dřevo švestky se v nábytkářství používá jen zřídka, spíše se využívá pro výrobu drobných předmětů.\n\nPlody obsahují 78 % (přezrálé) až 87 % (nezralé) vody, 7 % až 14 % cukru (invertní cukr 6 %, sacharosa 4,8 %). Švestky také obsahují organické kyseliny (např. jablečná), třísloviny, dusíkaté látky, minerální látky (sodík, draslík, fosfor, vápník, hořčík, železo) a vitamíny (provitamín A 0,21 mg/%, B1 0,14 mg/%, B2 0,03 mg/% a C 5 – 10 mg/%).\n\nJe pravděpodobně hybridního původu. Většina autorů říká, že švestka je kříženec druhů slivoň třešňová (\"P. cerasifera\") a slivoň trnka (\"P.spinosa\"). Tuto teorii experimentálně podpořil sovětský vědec V. K. Rybin. Část autorů však tvrdí, že vznikla zkřížením jihoevropského druhu \"P. coccomilla\" a \"P.spinosa\". Trnka obecná (\"Prunus spinosa\") je v České republice původní. Slivoň třešňová pochází ze Střední Asie, Íránu a roste na Kavkazu. U nás se pěstuje pro plody zvané myrobalány (marabulány).\n\nŠvestka pochází z Kavkazu, odkud se pak rozšířila do celého světa. Lidé jí při rozšiřování pomáhali přenášením odkopků a slivoň se stala často pěstovanou rostlinou. Jedny z nejstarších pecek našly archeologové už v předhistorických sídlištích a ve vykopávkách z doby Římské říše. Původní švestky měly drobnější plody, které se spíše podobaly dnešním trnkám. Na naše území se švestka dostala již v 5. st. se Slovanskými kmeny.\n\nSlivoň švestka (\"Prunus domestica\") je dle botaniky a pomologie dělena do tří poddruhů, které se ještě dělí na další skupiny, a ty jsou hodnocené jako konvariety. Lze nalézt i odlišné přístupy.\n\nV některých částech USA (1913) jsou švestky rozmnožovány z výhonů (výmladků) rostoucích u paty starých stromů. Toto může být provedeno jen v případě odrůd pěstováných na jejich vlastních kořenech, jinak vegetativně rozmnožené dřeviny nebudou stejného kultivaru jako strom který je úmyslem rozmnožit. Tato metoda\nje tedy levná, ale to není příliš používaná. Švestky jsou obecně rozmnožovány buď roubováním nebo očkováním. Podnož může být vypěstována ze semena sadařem nebo jednoletá podnož může být zakoupena od dovozce.\n\nObecně používanou metodou je roubovat na jednoletou podnož. Roubování starých švestek je používáno velmi málo. Bývá používáno v některých případech pro obnovu koruny stromů které byly poškozené. Švestky rozmnožované očkováním jsou jednoleté stromy na podnoži. Kořeny a vrcholy jsou zakráceny a stromy prodány na jaře. Důkladná kultivace je vhodná během období když je provedeno očkování v srpnu. Pupen zůstává spící do následujícího jara, když růst začíná a vrchol podnože by měl být odříznut těsně nad pupenem. Strom může být vydobyt následující rok a prodaný jako jednoletý strom (špičák) nebo může být zapěstován na korunku a prodán jako dvouletý strom.\n\nŠvestky jsou úspěšně pěstovány na řadě různých podnoží. V Nové Anglii a Severoatlantických Státech je za nejvhodnější podnož považován myrobalán, ačkoli některé z japonských švestek jsou očkovány na broskev, zvláště v písečné půdě, a některý z domácích druhů jsou štěpovány na americké podnože. Někteří školkaři dávají přednost podnoži St. Julien, která je však dosti drahá. Myrobalánové podnože jsou používány téměř výlučně, protože stromy rostlé na této podnoži jsou ve 2. roku věku větší než stromy na jiných podnožích. Další výhodou je, že podnože jsou levné a mají dobrou afinitu s téměř všemi odrůdami dováženými ve velkém z Francie.\nNevýhodou myrobalánu je, že v chladnějších oblastech mohou kořeny namrzat.\n\nDříve byla podnož St.Julien používána častěji než myrobalán a někteří pěstitelé tvrdí že je mnohem lepší podnož než jakákoliv jiná pro křížence. To je založeno na víře, že stromy déle žijí, jsou více otužilé. Nevýhodou je že jsou drahé, těžko dostupné, a podnože jsou napadány houbovitými chorobami. Broskvové podnože lépe snášejí horko a sucho a mají dobrou afinitu s kultivary \"Prunus salicina\" ale broskvové podnože jsou někdy napadány škůdci.\n\nV USA byla velkou měrou jako podnož používána Mariannina švestka. Je údajně křížencem mezi myrobalánem a původní chickasawskou švestkou a bývá rozmnožovánarouby. V chladnějších částech USA jsou nejvhodnější původní švestky. Nevýhodou této podnože je drahé osivo a dost špatně srůstají s odrůdami.\n\nV ČR je nejpoužívanější podnoží pro slivoně myrobalán. Myrobalán je velmi různorodý ve vlastnostech, a má různý vliv na naštěpované odrůdy, takže způsobuje různě intenzivní růst naštěpovaných odrůd a rozdílný nástup do plodnosti, plodnost stromů atp. Má také různou afinitu. Je však značně přizpůsobivý půdním podmínkám. Většina ušlechtilých odrůd slivoní s myrobalánem dobře srůstá. Také je používána Wangenheimova švestka a její kříženci. Často používanou vegetativně množenou podnoží je MY-KL-A - červenolistý myrobalán. Kříženec mezi \"Prunus cerasifera\" a \"P. cerasifera\" 'Atropurpurea'. Podnož je snadno množitelná ze zelených i dřevitých řízků.\n\nSlivoně prospívají na různorodých půdách, hlavní je, aby půda byla dost propustná. Kříženci P. d. insititia rostou na bohatých jílovitých hlínách, a kultivary \"Prunus salicina\" rostou dobře na půdách vhodných pro broskve nebo písčito štěrkové hlíně. Na tichomořském pobřeží, švestky rostou na různých půdách, v mnoha případech plody rostou pod závlahou, čímž výrobce může ovládat vlhkost půdy.\nZvlněný terén je považován za lepší než rovná půda pro pěstování švestek, kvůli lepšímu odvodnění a průtoku vzduchu. Severní svahy bezpochyby snižují riziko poškození pozdními mrazíky, alespoň do určité míry. Někteří pěstitelé švestek ovšem preferují jihovýchodní svahy , a to zejména v regionu, kde pozdní mrazy nejsou závažným problémem.\n\nV minulosti tam byla tendence vysazovat slivoně příliš blízko u sebe. V současné době je tendence k širšímu výsadbě. Od 12-20 stop od sebe . Stromy jakéhokoliv volně rostoucí odrůdy by měly být stanoveny na druhé vzdálenosti.\n\nJe vždy vhodné zasadit ty odrůdy, které mají být sklizeny jako první, v části sadu nejdále od převládajícího větru, a ty, které mají být sklizeny jako poslední na straně sadu, odkud vítr vane. Cílem je, aby se zabránilo, pokud je to možné, šíření spór moniliózy. Tyto spory přirozeně napadají zralé ovoce dříve, a stojí lií taková dřevina na návětrné straně, bude pak stálým zdrojem infekce do celého sadu.\n\nMnoho odrůd švestek je cizosprašných, jsou sterilní, pokud jsou opylovány vlastním pylem, netvoří pak tedy ovoce. Z tohoto důvodu je nutné vysadit u sebe dvě odrůdy, které kvetou ve stejném období. Dobrý způsob, jak zajistit opylení je zasadit tři řádky jedné odrůdy, pak tři řady další odrůdy, a tak dále střídavě.\n\nV nejlepších švestkových sadech jsou obvykle v meziřadí pěstovány další plodiny. Agrotechnika tak obvykle sestává z mělké orbě na jaře, následuje pěstování plodin v meziřadí až do konce července a srpna, kdy je zaseto zelené hnojení. Může být použit jetel, vikev, sója, oves nebo ječmen, nebo jejich směsi s tuřínem a řepkou, v závislosti na umístění. Nejvhodnější jsou luštěniny, protože přidávají dusík a humus do půdy. V některých lokalitách může být nezbytné pěstování zeleného hnojení až do srpna, protože švestky mají velkou spotřebu vody, je často velmi důležitým faktorem růstu.\n\nRozsah řezu slivoní se liší podle odrůdy. Odrůdy slivoní druhu slivoň švestka (\"Prunus domestica\") přirozeně dělají dobré koruny s malými úpravami prořezáváním, a je třeba jen toho, aby se občas větev odstranila, či aby se vrchol koruny prosvětlil, protože příliš zhoustnul. Mnoho z původních švestek tvoří stromy, které jsou s křivými kmeny, nepravidelné a nevzhledné, nebo které mají husté, trnité koruny, které tvoří sběr plodů velmi obtížným. Tyto chyby v růstu musí být opraveny řezem. Nicméně, mnoho pěstitelů je toho názoru, že původní druhy švestek by neměly být řezány tak silně jako jabloně. Na druhé straně bylo zjištěno, že je nutné prořezávat některé odrůd švestek velmi silně. Ve skutečnosti, někteří pěstitelé doporučují zmlazování, kvůli tomu, že slivoně mají tendenci dělat dlouhé výhony každý rok. Je velmi důležité mít na paměti, že ti pěstitelé, kteří se začínají silně prořezávat, musí v tomto způsobu údržby pokračovat důsledně. A někteří pěstitelé věří, že ti, kteří prořezávají málo, mohou použít i jiné prostředky ke kontrole růstu a zajistit stejné výsledky. Raná plodnost je sama o sobě jedním ze způsobů kontroly růstu.\n\nDvě metody zahradnických úprav slivoní jsou běžné. Jednou z nich je, aby korunu tvořil terminál se čtyřmi nebo pěti kosterními větvemi vycházejícími z něj. Terminální výhon je kontrolován řezem po dosažení určité výšky. Tato metoda je často používána pro \"Prunus domestica\" i odrůdy \"Prunus insititia\". Druhý způsob , který je často používán pro odrůdy \"Prunus triflora\", je vytvoření kotlovité koruny odstraněním terminálu a vytvořením koruny ze čtyř kosterních větví. Takto tvoří dřevina tvar vázy, nebo něco jako obrácený deštník. Větve by měly být 4-6 palce od sebe na kmeni, aby se zabránilo vylomení. Stromy mají obvykle korunu asi 2 metry od země. \n\nNásledný řez se skládá z odstranění větví, které překračují vhodnou délku. Až stromy začínají rodit, méně prořezávání vede k časné plodnosti.\n\nSlivoně mají poměrně hluboké kořeny a vzhledem k této skutečnosti nevyžadují příliš přihnojování. Slivoně nevyčerpají nijak úrodnost půdy a je známo, že někteří pěstitelé tvrdí, že půda ve švestkových sadech je poměrně úrodná.\n\nAby bylo možné vyrobit prvotřídní ovoce, je obvykle nutné probírat plody slivoní. Slivoň často nasadí dvakrát až desetkrát více plodů, než co může dozrát. To platí zejména pro některé z japonských a původních druhů švestek. V některých lokalitách se probírka plodů švestek již stala zvykem. V jiných lokalitách to ale naproti tomu velmi zanedbávají. Probírka plodů by měla být provedena okamžitě na začátku léta, často v červnu. Žádná švestka, která by mohla přijít do styku s jinou, by neměla být ponechána. Někteří pěstitelé tvrdí, že probírka plodů by měla plody držet 6-9 palců od sebe na větvích. Nejlepší způsob je ruční práce. Tato metoda je ovšem poněkud drahá, ale pěstitelé, kteří ji praktikují, zjišťují, že kvalita ovoce zajistí pokrytí více než nákladů za provedení operace. \n\nŠvestka obvykle zdaleka není tak dlouhověká jako jabloň nebo hrušeň a z tohoto důvodu nenabízí tak velké možnosti rekonstrukce starých stromů, jako jsou uvedené druhy. Z tohoto důvodu jsou i poměrně málokdy renovovány zanedbané švestkové sady. Když je švestkový sad zanedbán po řadu let, výnos klesá tak rychle, že se obecně doporučuje vysadit nové stromy, spíše než pokoušet zachránit starý ovocný sad.\n\nŠvestky musí být sklizeny několik dní před tím, než jsou dokonale zralé, a čím větší je vzdálenost, na kterou mají být odeslány, tím nezralejší musí být sklizeny. Švestky, pokud plně dozrají na stromě, jsou mnohem náchylnější k napadení moniliózou, než když jsou sklizeny nezralé. Mnoho odrůd druhu \"Prunus triflora\" lze sklidit 6-10 dnů před tím, než plody zcela dozrají a mohou rozvíjet barvu a chuť po sklizni. Odrůdy \"Prunus domestica\" mohou dozrát na stromech, dokud nejsou dobře zbarvené, ale musí se sklidit pevné. Neexistuje žádná vyhovující mechanické zařízení pro sběr švestek a práce musí být provedena ručně. Stopky by měly být ponechány na švestkách, protože při jejich odstranění je poškozena pokožka a ovoce může předčasné hnít. \n\nV mnoha případech je balení švestek, ve kterém je ovoce prodáváno, také tou nádobou, do které se sklízí. Pěstitelé, kteří třídí své švestky před odesláním, si tak mohou zajistit lepší cenu. V některých západních státech USA jsou švestky pečlivě tříděny před expedicí.\n\n\n\n"}
{"id": "186927", "url": "https://cs.wikipedia.org/wiki?curid=186927", "title": "Švýcarský frank", "text": "Švýcarský frank\n\nŠvýcarský frank je zákonným platidlem ve dvou alpských státech – Švýcarsku a Lichtenštejnsku. Zároveň je jediným oficiálním platidlem italské enklávy na švýcarském území – Campione d'Italia. Celá Itálie vyjma Campione d'Italia používá euro. Jiná enkláva na švýcarském území – německý Büsingen am Hochrhein – má formálně jako jedinou měnu euro, ale švýcarský frank je zde oblíbený a v každodenním platebním styku je častěji používaný než euro.\n\nLichtenštejnsko, které je se Švýcarskem v celní a měnové unii, používá švýcarský frank jako svou měnu od roku 1921 a má podle smlouvy se Švýcarskem z roku 1980 právo razit mince švýcarského franku, ale nemůže vydávat bankovky. Lichtenštejnsko zavedlo frank v roce 1921 místo rakouské koruny, kterou používalo od roku 1918, a která byla nestabilní měnou. Ještě před ní používalo jako svou měnu rakousko-uherskou korunu (od 1898).\n\nŠvýcarský frank ( \"Schweizer Franken\", \"franc suisse\", \"franco svizzero\", rétorománsky \"franc svizzer\") se dělí na 100 rappů (německy \"Rappen\", francouzsky \"centimes\", italsky \"centisimi\", rétorománsky \"raps\"). ISO 4217 kód je CHF. Název „frank“ má tato měna shodný s několika měnami v Africe a Tichém oceánu.\n\n\nVšechny bankovky jsou stále platné. Tyto bankovky jsou postupně stahovány z oběhu a nahrazovány novými z deváté série.\n\n"}
{"id": "186929", "url": "https://cs.wikipedia.org/wiki?curid=186929", "title": "Mistrovství světa v letech na lyžích 1981", "text": "Mistrovství světa v letech na lyžích 1981\n\nMistrovství světa v skocích na lyžích se v roce 1981 konalo 27. února - 1. března v západoněmeckém Oberstdorfu na tamním mamutím můstku Heini-Klopfer-Skiflugschanze.\n"}
{"id": "186930", "url": "https://cs.wikipedia.org/wiki?curid=186930", "title": "Mistrovství světa v letech na lyžích 1983", "text": "Mistrovství světa v letech na lyžích 1983\n\nMistrovství světa v skocích na lyžích se v roce 1983 konalo 17. - 20. března v tehdy československém Harrachově na tamním mamutím můstku Čerťáku.\n"}
{"id": "186931", "url": "https://cs.wikipedia.org/wiki?curid=186931", "title": "Mistrovství světa v letech na lyžích 1985", "text": "Mistrovství světa v letech na lyžích 1985\n\nMistrovství světa v skocích na lyžích se v roce 1985 konalo 16.-17. března v tehdy jugoslávské Planici na tamním mamutím můstku Letalnica.\n"}
{"id": "186932", "url": "https://cs.wikipedia.org/wiki?curid=186932", "title": "Mistrovství světa v letech na lyžích 1986", "text": "Mistrovství světa v letech na lyžích 1986\n\nMistrovství světa v skocích na lyžích se v roce 1986 konalo 8.-9. března v rakouském Bad Mitterndorfu na tamním mamutím můstku Chełmnu. Jedná se o první mistrovství světa v letech na lyžích, které spadá do současného pravidelného systému rozdělení pořádání tohoto šampionátu mezi pouhopouhých pět funkčních mamutích můstků na celém světě.\n"}
{"id": "186933", "url": "https://cs.wikipedia.org/wiki?curid=186933", "title": "Mistrovství světa v letech na lyžích 1988", "text": "Mistrovství světa v letech na lyžích 1988\n\nMistrovství světa v skocích na lyžích se v roce 1988 konalo 10. - 13. března v západoněmeckém Oberstdorfu na tamním mamutím můstku Heini-Klopfer-Skiflugschanze.\n"}
{"id": "186934", "url": "https://cs.wikipedia.org/wiki?curid=186934", "title": "Mistrovství světa v letech na lyžích 1990", "text": "Mistrovství světa v letech na lyžích 1990\n\nMistrovství světa v skocích na lyžích se v roce 1990 konalo 22. - 25. února v norském Vikersundu na tamním mamutím můstku Vikersundbakken.\n"}
{"id": "186935", "url": "https://cs.wikipedia.org/wiki?curid=186935", "title": "Mistrovství světa v letech na lyžích 1992", "text": "Mistrovství světa v letech na lyžích 1992\n\nMistrovství světa v skocích na lyžích se v roce 1992 konalo 22. března v tehdy československém Harrachově na tamním mamutím můstku Čerťáku.\n"}
{"id": "186938", "url": "https://cs.wikipedia.org/wiki?curid=186938", "title": "Mistrovství světa v letech na lyžích 1994", "text": "Mistrovství světa v letech na lyžích 1994\n\nMistrovství světa v skocích na lyžích se v roce 1994 konalo 20. března ve slovinské Planici na tamním mamutím můstku Letalnica.\n"}
{"id": "186940", "url": "https://cs.wikipedia.org/wiki?curid=186940", "title": "Mistrovství světa v letech na lyžích 1998", "text": "Mistrovství světa v letech na lyžích 1998\n\nMistrovství světa v skocích na lyžích se v roce 1998 konalo 24. a 25. února v německém Oberstdorfu na tamním mamutím můstku Heini-Klopfer-Skiflugschanze.\n"}
{"id": "186941", "url": "https://cs.wikipedia.org/wiki?curid=186941", "title": "Roy Farell", "text": "Roy Farell\n\nRoy Farell je literární postava, kterou vymyslel Jaroslav Foglar a kterou popsal ve své knize Hoši od Bobří řeky.\n\nDaleko na severu žil na \"Bobří řece\" ve Sluneční zátoce uprostřed lesní divočiny zálesák \"Farell\" se svým synem Royem. Maminka Royovi zemřela záhy po dostavění srubu.\n\nPíseň úplňku zpívala maminka Royovi vždy za měsíčních večerů. Proto, když se měsíc vrátil do kraje sundal jeho otec Farell ze stěny starý indiánský nástroj, rozechvěl temnými údery struny a zpíval Royovi píseň jeho maminky.\n\nJednou se Roy procházel srubem a spatřil 13 hřebíků. Rozhodl se, že na každý hřebík pověsí kůži z vlastnoručně uloveného bobra. Opravdu ulovil 13 bobrů a na tom staví 13 bobříků z knihy Hoši od Bobří řeky.\n\nJednoho podzimního dne přišel z hor do Sluneční zátoky starý Indián. Požádal Farella o přístřeší po dobu zimy a během této doby vyprávěl po večerech u krbu Royovi své zkušenosti. Jednou mu vyprávěl o zkoušce hocha na muže. Royovi se ta zkouška zalíbila a chtěl ji podstoupit. Farell souhlasil a proto se do ní pustili. V první části zavázal Svištící šíp Royovi oči a vodil ho všemi směry v lese. Royovým úkolem bylo dostat se zpátky ke srubu. Dostal se! Druhá část byla zkouška nebojácnosti. Rozpálil v krbu hák až do běla a pak se s ním začal přibližovat k holým zádům Roye. Už byl docela blízko, tři, dva, už jen jeden krok…, ale žádný výkřik se nekonal, protože Svištící šíp hák v posledním momentě obrátil a Roye se dotkl studeným dřevěným koncem. Ale nebojácnost tím byla potvrzena. Třetí část zkoušky byla určovat druh a stáří zvířat podle stop ve sněhu. Na jedničku to Roy zvládl! Během určování zvěře sestřeloval větve, šišky i pouhé bobule ze stromů, na které Svištící šíp ukázal. Vždy se zdarem! Pak ho Indián zavedl na Převislou skálu čnící několik metrů na zem pokrytou sněhem. Najednou do Roye udeřil a ten spadl do sněhu, kde se po pás zabořil. Ale žádné výkřiky, křičení o pomoc, nic takového! A pak přišla poslední zkouška-tři dny a noci nesměl Roy promluvit. Zkoušel ho jeho otec i Indián zlákat k promluvení, v noci ho budili a kladli mu otázky, marně. Po všech těchto zkouškách Svištící šíp pronesl: , Je vidět, že nejsi povídavá squaw (indiánská žena). Držíš jazyk za zuby a dovedeš se ovládat. Jsi dokonalý chlapec a jsi na nejlepší cestě stát se i dokonalým mužem. Také ostatní zkoušky mě o tom přesvědčily. Tvůj život bude řadou úspěchu. Dobrý duch ti dal vzácné dary. Važ si jich, šetři jich a užij je k dobru.\"\n\nNa jaře chodil Roy na průzkumy kraje. Ale jednoho krásného dne se ani do pozdního večera nevracel. Jeho otec celý zarmoucený šel do indiánské vesnice \"Silver Star\" podat zprávu o zmizení hocha. Všichni se rozešli, aby hocha Roye hledali, ale marně. Posléze starý Farell spálil svůj srub a odešel do hor, kde zemřel. A co se stalo s Royem? To už nikdo neví.\n"}
{"id": "186942", "url": "https://cs.wikipedia.org/wiki?curid=186942", "title": "Mistrovství světa v letech na lyžích 2002", "text": "Mistrovství světa v letech na lyžích 2002\n\nMistrovství světa v skocích na lyžích se v roce 2002 konalo 9. března v českém Harrachově na tamním mamutím můstku Čerťáku. Druhý soutěžní den, který se měl konat o den později, byl zrušen.\n"}
{"id": "186944", "url": "https://cs.wikipedia.org/wiki?curid=186944", "title": "Mistrovství světa v letech na lyžích 2004", "text": "Mistrovství světa v letech na lyžích 2004\n\nMistrovství světa v skocích na lyžích se v roce 2004 konalo 21. a 22. února ve slovinské Planici na tamním mamutím můstku Letalnica. Poprvé v historii se zde uskutečnila také soutěž družstev v letech na lyžích.\n"}
{"id": "186945", "url": "https://cs.wikipedia.org/wiki?curid=186945", "title": "Northrop P-61 Black Widow", "text": "Northrop P-61 Black Widow\n\nNorthrop P-61 Black Widow byl americký noční stíhací letoun, který byl používán ve druhé světové válce.\nStroj byl od počátku konstruován jako noční stíhací, na rozdíl od většiny ostatních nočních stíhaček druhé světové války, vzniklých modifikací ze strojů původně jiného určení, většinou lehkých bombardérů.\n\nEvropské válečné zkušenosti potvrdily, že byl podceněn boj proti nočním bombardérům protivníka. I když existovaly radary použitelné na palubách letadel, výkonné jednomístné stíhačky je nést nemohly. Jednak bylo zařízení dosti těžké, jednak bylo potřeba nést ještě operátora, který by stíhačku naváděl. Vývoj u firmy Northrop začal v roce 1940, první stroje byly objednány již před vzletem prototypu roku 1942. Černě natřený letoun (odtud název Černá vdova) nesl v trupové gondole tříčlennou osádku, v přídi radar, ve spodní části kanónovou výzbroj. Na hřbetě v gondole byla umístěna otočná dálkově ovládaná věž se čtyřmi kulomety ráže 12,7 mm. Stroj byl zdařilý, ovšem projevovaly se problémy s otočnou věží. Proto první výrobní série (první výrobní serie P-61A byla taktéž s otočnou věží, letouny pozdějších bloků P-61A byly teprve bez otočné věže) byla bez věže a letoun byl pouze dvoučlenný. Od verze P-61B se střelecká věž vrátila, potíže s aerodynamikou byly odstraněny. V nevelkém počtu vyráběný letoun dosahoval rychlosti až 692 km/h, což bylo více, než u většiny jednomístných stíhaček.\n\nV červenci 1945 začala výroba varianty P-61C se zvýšenými výkony a křídly opatřenými výklopnými brzdícími štíty, určenými k zmenšení rychlosti při útoku na pomalu letící cíle. Vzhledem ke konci války již bylo letectvem přejato pouze 41 exemplářů. Pro výcvik posádek nočních stíhacích letounů pak byla v poválečném období upravena varianta TP-61C. Dva prototypy verze P-61C byly posléze dále modifikovány na prototyp verze P-61D s motory varianty Pratt & Whitney R-2800-14 původně užívanými námořnictvem, ale její sériová výroba nebyla zahájena.\n\nDva sériové exempláře varianty P-61B byly upraveny na prototypy dálkové denní doprovodné stíhací varianty P-61E s nově tvarovanou trupovou gondolou, v níž pilot a druhý pilot/navigátor seděli pod společným kapkovitým překrytem, namísto stupňovitého uspořádání samostatných kabin pilota a radarového operátora u předchozích variant. Radar byl nahrazen čtyřmi kulomety ráže 12,7 mm v přídi a v zadní části gondoly byly instalovány dodatečné nádrže paliva. Vývoj varianty byl zastaven protože souběžně vyvíjený konkurenční XP-82 Twin Mustang sliboval vyšší výkony. Aerodynamické řešení P-61E se pak stalo základem vývoje průzkumného stroje Northrop F-15 Reporter.\n\nŠestnáct strojů P-61B bylo po válce upraveno pro meteorologický průzkum a označováno jako P-61G.\n\nNěkolik strojů P-61 označených jako FT-1 a později F2T-1 převzalo Námořnictvo Spojených států amerických, které je použilo k výcviku posádek nočních stíhaček Grumman F7F-2N.\n\nCelkem bylo vyrobeno 706 letounů P-61.\n\nPrvní letouny Northrop P-61 Black Widow se objevily na jaře roku 1944 na letištích ve Velké Británii a na ostrovech v Tichomoří. Stroje úspěšně bojovaly v 2. světové válce, v USA sloužily ještě po válce.\n\n\n\"Data podle\" a\n\n\n\n"}
{"id": "186951", "url": "https://cs.wikipedia.org/wiki?curid=186951", "title": "Staveniště", "text": "Staveniště\n\nStaveniště (také jen \"stavba\") je místo, na kterém se provádí stavební činnost nebo udržovací práce na stávající stavbě. Staveniště se zřizuje na stavebním pozemku nebo na jeho části, může také zahrnovat stávající stavbu nebo její část. Pokud má být staveniště i na jiných pozemcích, než jsou pozemky stavebníka, pak musí být s majitelem těchto pozemků uzavřena dohoda o jejich dočasném pronájmu. Pokud mezi zúčastněnými nedojde k dohodě a je nezbytně nutné provést stavební práce ze sousedního pozemku, případně ze sousední stavby, pak stavební úřad potřebné rozšíření staveniště majitelům sousedních pozemků či staveb uloží.\n\nPodle druhu stavby, která se na staveništi provádí, rozlišujeme:\nStaveniště tvoří zpravidla jednu ucelenou plochu. Nejvýhodnější je staveniště \"na zelené louce\", kde je ke stavbě neomezovaný přístup ze všech stran. Ve stísněných městských prostorech jde nejčastěji o staveniště \"v proluce\", kde je obvykle nutné některé části zařízení staveniště (kanceláře, šatny atp.) vybudovat na jiném, odděleném místě.\nStaveniště je tvořeno pásem podél budované stavby, objekty zařízení staveniště jsou soustředěny na jednom vhodném místě. U rozsáhlých staveb se buduje samostatný \"stavební dvůr\", kde jsou na jednom místě všechny objekty zařízení staveniště a odkud se pracovníci rozvážejí na jednotlivé části stavby, (pracoviště).\n\nStaveniště musí\n\nPředání a převzetí staveniště je akt, při kterém stavebník, nebo jím pověřený zástupce, seznámí zhotovitele stavby, zastupovaného nejčastěji stavbyvedoucím, s podmínkami a okolnostmi, které mohou ovlivnit bezpečnost pracovníků zhotovitele na novém neznámém pracovišti. O předání a převzetí staveniště se vyhotoví zápis.\n\n\"Za uspořádání staveniště, popřípadě vymezeného pracoviště, odpovídá zhotovitel, kterému bylo toto staveniště, popřípadě pracoviště, předáno a který je převzal. V zápise o předání a převzetí se uvedou všechny známé skutečnosti, jež jsou významné z hlediska zajištění bezpečnosti a ochrany zdraví fyzických osob zdržujících se na staveništi, popřípadě pracovišti.\"\n\n\n"}
{"id": "186955", "url": "https://cs.wikipedia.org/wiki?curid=186955", "title": "Lockheed P-80 Shooting Star", "text": "Lockheed P-80 Shooting Star\n\nLockheed P-80 Shooting Star byl první americký bojeschopný proudový stíhač a první americký proudový letoun, který zvítězil ve vzdušném souboji, a také prvním, který získal vítězství v boji mezi proudovými letouny. Jako první letoun tankoval při bojovém letu ve vzduchu.\n\nVývoj proudových letadel v USA začal již počátkem druhé světové války, přičemž Spojené státy úzce spolupracovaly s Velkou Británií. Na vzniku amerických strojů nové generace se podílelo více firem. První americký proudový letoun Bell P-59 létal již na sklonku roku 1942, ovšem pro bojovou činnost byl kvůli nízkým výkonům nepoužitelný (ostatně prakticky již od počátku se s ním počítalo jen jako s experimentálním). V továrně Lockheed vzlétl 8. ledna 1944 prototyp letounu XP-80 s původním dovezeným motorem de Havilland H-1B s tahem 10,9 kN a výzbrojí pěti kulometů Colt-Browning M-2 ráže 12,7 mm. V březnu 1944 následovala objednávka na stavbu třinácti předsériových YP-80A (dostaly sériová čísla 44-83023 až 44-83035), první z nich vzlétl 13. září 1944 (druhý z nich, stroj se sériovým číslem 44-83024, byl dokončen jako prototyp průzkumného XF-14). Výsledky byly tak povzbudivé, že si jich americké letectvo postupně objednalo 5000 kusů. První stíhačku P-80A obdrželo americké válečné letectvo v únoru 1945. Stroje měly zpočátku motory J-33-GE-9 a J-33-GE-11, poté verze J-33-A-11 a J-33-A-17 s tahem 17,8 kN vyráběné v licenci u společnosti Allison. S koncem války byl kontrakt seškrtán na 917 strojů (nakonec bylo postaveno 677 strojů P-80A a fotoprůzkumných FP-80A). Výroba se znovu plně rozeběhla až za Korejské války a v dobách studené války, přičemž stroj byl postupně modernizován. Celkem bylo vyrobeno 6447 kusů, z toho v USA 5691, v Japonsku 210 a v Kanadě 656 kusů.\n\nShooting Star začal být zaváděn do služby koncem roku 1944 v počtu 12 kusů, ve verzi YP-80A, což byla předsériovou verzí. Třináctý kus byl upraven na průzkumnou verzi F-14, přičemž byl zničen při havárii v prosinci.\nÚčast letadel P-80 na bojištích druhé světové války se omezila jen na nebojové lety nad Itálií a Velkou Británií. Čtyři stroje byly odeslány na zkušební nasazení, ale když 28. ledna, při havárii způsobené požárem motoru, zahynul zkušební pilot major \"Frederic Borsod\", všechny stroje tohoto typu byly uzemněny. Kvůli zpoždění se P-80 bojů v druhé světové válce nezúčastnil. V té době nebezpečí strojů Messerschmitt Me 262 dokázala plně eliminovat moderní pístová letadla.\n\nPočáteční výrobní objednávka po schválení USAAF v únoru 1948 tvořila 344 kusů P-80A. Do konce července 1948 bylo dodáno celkem 83 strojů P-80 a 45 kusů zařazených k 412. stíhací skupině na letišti Muroc. Po válce výroba pokračovala, i když původně plánovaná objednávka na 5 000 strojů byla rychle zredukována na 2 000, za cenu kolem $ 100 000 za kus. Do konce výroby v roce 1950 bylo vyrobeno 1 714 jednosedadlových strojů F-80A, F-80B, F-80C a RF-80, z nichž 927 bylo ve verzi F-80C (včetně 129 kusů F-80A předělaných na standard F-80C-11-LO). Dvousedadlový stroj TF-80C, který poprvé vzlétl 22. března 1948, se stal základem pro cvičné letadlo T-33, kterého bylo vyrobeno 6 557 kusů.\n\nDne 27. ledna 1946 uskutečnil plukovník William H. Councill na svém letadle P-80, přelet přes USA bez mezipřistání, ve snaze uskutečnit první transkontinentální let proudovým letadlem. Let mezi Los Angeles a New Yorkem o vzdálenosti 2 457 mil, uskutečnil za 4 hodiny a 13 minut, při průměrné rychlosti 584 mph, stanoviv tak rekord FAI.\n\nPrototyp verze P-80B označovaný jako XP-80R, upravený na závodní letadlo, byl pilotovaný plukovníkem Albertem Boydem, který na něm 19. června 1947 vytvořil světový rychlostní rekord 1 004,2 km/h. Výroba verze P-80C začala v roce 1948 a 11. června byl P-80C jako součást letectva spojených států přeznačen na F-80C.\n\nVelitelství strategického vzdušného velení USAF mělo ve službě svá letadla F-80 Shooting Star od roku 1946 do 1948, která sloužila v 1. a 56. stíhací skupině. První letadla určená ke službě v Evropě se připojila k 55. stíhací skupině na německém letišti Giebelstadt v roce 1946, zůstávajíce tam 18 měsíců.\n\nKdyž Sovětský svaz začal s blokádou Berlína, uskutečnila squadrona 56. stíhací skupiny, vedená plukovníkem Davidem C. Schilling první let přes Atlantik jednomotorovým proudovým letadlem z směru ze západu na východ. Cílem jejího letu bylo Německo, kde se během 45 dní podílela na operaci Fox Able I.\n\nNahradíc 36. stíhací jednotku, nověvybavenou letadly F-80 na letišti v Fürstenfeldbruck, podnikla 56. stíhací skupina v květnu 1949 operaci Fox Able II. V témže roce byl F-80 poprvé dodaný 51. stíhací jednotce, se základnou v Japonsku.\n\nČtvrtá stíhací skupina na základně Langley ve Virginii, 81. stíhací skupina na základně Kirtland v Novém Mexiku a 57. stíhací skupina na letišti Elmendorf na Aljašce, obdržely letadla F-80 v roce 1948. V roce 1948 dostaly své F-80 i záchytné jednotky protivzdušné obrany. První jednotkou Národní vzdušné gardy, která obdržela F-80, byla kalifornská 196. stíhací skupina ANG v červnu 1947.\n\nShooting Star byl bojově nasazen v korejské válce, kde se jí zúčastnily verze F-80C a průzkumná RF-80. Americké letectvo uvedlo, jako první vzdušný souboj v historii mezi proudovými letadly, souboj který se odehrál 8. listopadu 1950, ve kterém poručík Russel. J. Brown, letící na F-80, sestřelil MiG-15. Po konci studené války je obvykle uváděn jako první sestřel proudového letadla proudovým letadlem, dřívější sestřel F-80C (který pilotoval Frank Van Sickle) Migem-15 (pilotovaným Semjonem Fjodorovičem Jominičem /Semyon Fyodorovich Khominich). Tehdy byl tento sovětský sestřel USAF připsán severokorejské potiletadlové obraně. Nikdo nic nenamítal, protože Sověti vytrvale odmítali jakékoli zapojení jejich pilotů do této války a pilot F-80C tento sestřel nepřežil. F-80 se svým rovným křídlem zaostával svými výkony za MiG-15 a v roli stíhačky k vybojování vzdušné převahy byl zanedlouho nahrazen výkonnějším letadlem se šípovitým křídlem – F-86 Sabre. Když byl nasazen dostatečný počet letadel F-86, Shooting Star byl přeřazen do role bojového letadla útočícího na pozemní cíle, letadla určeného k pokročilému výcviku a protivzdušné obraně v Japonsku. Na konci války v Koreji byla jedinou stále operující verzí F-80 průzkumná verze RF-80.\nV Koreji tvořil F-80C výzbroj 110 squadron USAF:\nV Koreji byla nasazena i jedna jednotka vybavená průzkumnými RF-80A:\n\nZ 277 kusů F-80 ztracených během operací (cca 30% stavu) bylo 113 zničeno pozemní palbou a 14 sestřeleno nepřátelskými letadly. USAF tvrdí, že její F-80 dosáhly ve vzdušných soubojích sestřelů 17 letadel a 24 strojů zničily na zemi. Major Charles J. Loring, Jr. byl posmrtně vyznamenán Medailí cti za své činy, během letu na F-80, u 80. stíhací-bombardovací squadrony, dne 22. listopadu 1952.\nF-80 sloužil až do roku 1959, a to u více než třiceti letectev.\n\n\n\n\n\n"}
{"id": "186959", "url": "https://cs.wikipedia.org/wiki?curid=186959", "title": "Lovčíkovití", "text": "Lovčíkovití\n\nLovčíkovití (\"Pisauridae\") jsou čeledí pavouků, kterých je celkově známo přibližně 336 druhů, z toho v ČR žijí tři druhy.\n\nJedná se o pavouky spíše větších rozměrů (12–28 mm), mají nápadně dlouhé a poměrně silné nohy. Svým vzhledem i chováním připomíná tato skupina pavouků čeleď slíďákovitých, liší se od nich ale uspořádáním svých očí – zadní oči mají oproti nim posunuté mnohem blíž k očím druhé řady. Důležitým rozlišovacím znakem je též relativně velká vzdálenost mezi očima řady třetí. Klepítka jsou mohutná a krátká. Samci mají vyvinuty na holeních makadel pomocné apofýzy sloužící pro kopulaci. Zadeček má podlouhlý tvar, hlavohruď je mírně delší než širší.\n\nLovčíci preferují málo zastíněná nebo nezastíněná stanoviště s množstvím rostlin. Nepředou lovecké pavučiny, na kořist číhají na rostlinách. Některé druhy se dokáží potápět pod vodu. Samice nosí neustále s sebou kokon s mláďaty, přidržuje ho makadly a nikdy jej neodkládá. Po otevření kokonu a vylíhnutí nymf, upřede matka velké pavučinové hnízdo, kde je hlídá po celou dobu jejich pobytu.\n\n\n\n"}
{"id": "186963", "url": "https://cs.wikipedia.org/wiki?curid=186963", "title": "Hladina (rozcestník)", "text": "Hladina (rozcestník)\n\nHladina obvykle označuje volný povrch kapaliny. V přeneseném významu však toto označení může být použito i pro označení určité hranice, hodnoty či rozmezí.\n\n\n"}
{"id": "186967", "url": "https://cs.wikipedia.org/wiki?curid=186967", "title": "Emil Schwantner", "text": "Emil Schwantner\n\nEmil Schwantner (1880 Královec – 1956 Schönebeck nad Labem) byl český sochař německé národnosti.\n\nVyučil se modelářem v žacléřské porcelánce Theodora Pohla. 1907 až 1909 absolvoval odbornou keramickou školu v Teplicích. V letech 1909-1912 studoval na Akademii výtvarných umění v Praze u Josefa Václava Myslbeka, který jej přijal ke studiu, ačkoliv neměl maturitu. Myslbekův asistent Jan Štursa ho seznámil s Auguste Rodinem. Během studijní cesty do Belgie se seznámil s dílem Constantina Meuniera. V letech 1912-1913 žil v Lipsku a byl spolupracovníkem Franze Metznera na pomníku ke stému výročí Bitvy národů.\nRoku 1914 se ve Vídni přihlásil jako dobrovolník a bojoval v 1. světové válce. V období mezi první a druhou světovou válkou žil a pracoval v okrese Trutnov a vytvořil řadu pomníků padlým.\n\nPo druhé světové válce byl vysídlen a žil v Schönebecku na Labi (Schönebeck (Elbe), kde také zemřel. Po tomto významném sochaři byla v Trutnově pojmenována ulice ve čtvrti Červený Kopec.\n\nŘada jeho děl je zaměřena na protiválečnou nebo sociální tematiku. Některé jeho práce byly zničeny v době okupace například pomník Tanec smrti, který stával v trutnovském parku jako vzpomínka na oběti I. světové války. Další významné dílo bylo zničeno v 90. letech 20. století sběrači kovů. Kovové sousoší na hrobce Wilhelma Kiesewettera na trutnovském hřbitově, představující zubožené hladové lidi, byl rozmlácen palicemi a odvezen do sběru. Podle nalezených fragmentů a fotodokumentace byla později zhotovena kopie.\n\n\n"}
{"id": "186974", "url": "https://cs.wikipedia.org/wiki?curid=186974", "title": "Šipka (projektil)", "text": "Šipka (projektil)\n\nŠipka je střela, malý kovový projektil o délce 10–35 cm, který se používá při střelbě z kuše. \n\nVyvinula se ze šípu, tak jako kuše se vyvinula z luku jako jeho zdokonalená křížová konstrukce. \nVe středověku byla šipka nástavec na krátkém silném dříku šípu, tedy dřevěné hůlky. Měla kovový, většinou ocelový hrot a roztepaná křídla s kosočtverečným průřezem, v místě nasazení dříku byl průřez kruhový. Honosné české a rakouské šipky byly v 15. století zdobený na křidélkách rytou výzdobou s vtloukaným jinobarevným kovem, objevuje se na nich nejčastěji ornament, iniciály majitele, někdy také ražená značka výrobce. \n\nNabíjení do kuše probíhalo takto: střelec zapřel kuši o zem, natáhl ji buď pomocí speciální kliky (u dobývací kuše) nebo vlastní silou a teprve po natáhnutí vložil šipku do drážky na kuši na rozdíl od luku, kde je šíp založen již při natahování této střelné zbraně.\n\n"}
{"id": "186976", "url": "https://cs.wikipedia.org/wiki?curid=186976", "title": "Beryl (software)", "text": "Beryl (software)\n\nBeryl byl open source software fungující pod operačním systémem Linux, dnes je sloučen s projektem Compiz. Byl to správce oken, který uměl různá efektní zobrazení, jako například 3D plochu (více ploch se zobrazí jako kvádr či mnohostěn) či shoření okna při jeho minimalizaci. Kromě toho dokázal Beryl pracovat i s průsvitností oken i jiných prvků grafické nadstavby OS, dále pak umožňoval jednoduché přepínání mezi jednotlivými okny.\n\nJednalo se o fork Compizu. Původní Compiz vyvíjela společnost Novell (hlavně David Reveman), Beryl byl společným dílem komunity dobrovolných vývojářů. Ti nejdříve vyvíjeli speciální větev Compizu (zvanou Compiz – QuinnStorm), avšak ta se od původního projektu začala příliš vzdalovat, a tak v září 2006 dostal projekt vlastní jméno – Beryl.\n\nOproti tehdejšímu Compizu obsahoval mnoho výhod: nebyl závislý na prostředí GNOME, nastavoval se ne přes prostředí gConf, jako v tehdejší době Compiz, ale uživatelsky přívětivějším způsobem přes program Beryl Setting Manager, pro dekoraci používal program Emerald a díky počtu vývojářů obsahoval velké množství různých efektů a vylepšení.\n\nV dubnu 2007 byl vývoj Berylu ukončen. Mnoho jeho funkcí přejal Compiz, další se postupně přestěhovávaly do kolekce pluginů Compiz Fusion, ze které je možno přidávat pokročilé funkce do jádra Compizu. Zaniklo tak pouze jméno, samotný projekt dnes pokračuje pod názvem Compiz.\n\nVelkými výhodami Berylu, např. oproti kompozitnímu správci oken Windows Aero z prostředí Microsoft Windows, byla vysoká konfigurovatelnost a mnohem nižší hardwarové nároky, pro jeho spuštění stačilo 1,2 GHz procesor, 128MB RAM a 8MB integrovaná grafická karta.\n\n \n"}
{"id": "186986", "url": "https://cs.wikipedia.org/wiki?curid=186986", "title": "Industriální metal", "text": "Industriální metal\n\nIndustriální metal je hudební styl metalu, který se projevuje neuhlazeným zvukem kytar, bicích souprav a vlastně celým svým projevem, který skoro až zaniká díky pro tento styl typickým plochám hluku.\n\n"}
{"id": "186987", "url": "https://cs.wikipedia.org/wiki?curid=186987", "title": "Arancón", "text": "Arancón\n\nArancón je španělské město v autonomního společenství Kastilie a León. Město se nachází v Provincii Soria v nadmořské výšce 1065 m nad mořem. V roce 2006 zde žilo 105 lidí, polovina oproti konci 19. století.\n"}
{"id": "186994", "url": "https://cs.wikipedia.org/wiki?curid=186994", "title": "Esperantista", "text": "Esperantista\n\nEsperantista je člověk, který ovládá nebo používá jazyk esperanto. Podle původního významu slova je esperantista \"ten, který doufá\". Ačkoliv se různé existující definice pojmu „esperantista“ mohou lišit, je podle Buloňské deklarace, dokumentu přijatého prvním Světovým esperantským kongresem, jako esperantista označován každý člověk, který zná jazyk esperanto a používá ho za jakýmkoliv účelem. Esperantista je také člověk, který se podílí na esperantské kultuře.\n\n\n\n\n\n\n\nDle Buloňské deklarace je „příslušnost k některému aktivnímu esperantskému spolku pro každého esperantistu doporučována, avšak nikoliv povinná.“ Na základě toho se dnes velká část esperantistů sdružuje v esperantských organizacích, avšak mnozí esperantisté jsou aktivní také jako jednotlivci.\n\nJiž první esperantský časopis se nazýval „La Esperantisto“ (česky \"Esperantista\").\n\nNamísto termínu \"esperantista\" (esp. \"esperantisto\") bývá také někdy používáno označení \"mluvčí esperanta\" (esp. \"esperanto-parolanto\"), obzvláště tehdy, pokud je cílem zdůraznit praktické používání jazyka či nevyvolat zdání příslušnosti k určitému směru či hnutí.\n\n\n"}
{"id": "186995", "url": "https://cs.wikipedia.org/wiki?curid=186995", "title": "Herrnhut", "text": "Herrnhut\n\nHerrnhut (, ) je město v německé spolkové zemi Sasko, které leží v saské části historického území Horní Lužice, v zemském okrese Zhořelec. Město nacházející se v tzv. Kottmarském regionu mezi Löbau a Žitavou má obyvatel. Osada Herrnhut byla založena moravskými exulanty německého jazyka v roce 1722 na pozemcích hraběte Mikuláše Ludvíka Zinzendorfa. Zinzendorf se pak stal iniciátorem obnovení Jednoty bratrské, která se prostřednictvím misií stala celosvětově známou Obnovenou Jednotou bratrskou, označovanou v angličtině pojmem \"Moravian Church\" nebo zkráceně \"Moravians\", česky potom Moravští bratři. Tato v Německu menšinová církev měla v roce 2018 po celém světě celkem asi 1 210 000 členů (včetně dětí), 1 700 komunit a 1 800 ordinovaných duchovních. Herrnhut je místem jejího původu a rovněž sídlem některých jejích centrálních institucí, jako je např. Archiv Jednoty bratrské (\"Unitätsarchiv\"). \n\nV Herrnhutu se zachovaly unikátní pamětihodnosti připomínající období rozkvětu a největšího rozmachu misionářských aktivit v 18. století. Zdejší historická architektura, která se vyznačuje stylem zvaným \"herrnhutské baroko\", zaujme svou prostotou a elegancí, s níž byly vybudovány stavby jako Sborový sál a některé obytné i provozní budovy zdejší Jednoty bratrské. Ty potom sloužily jako předloha pro církevní architekturu v celosvětové diaspoře. Město je známo produkcí tzv. herrnhutských hvězd, jejichž výrobu lze pozorovat v místní manufaktuře. V turistické propagaci se pro ně používá claim: \"„Herrnhut – malé světové město“\". \n\nMěsto leží v jihovýchodním Sasku v německé části historického území Horní Lužice, kde je součástí tzv. Kottmarského regionu. Nejbližšími městy jsou Löbau (11 km východně) a Žitava (16 km jižně). Od severočeského Rumburka a Varnsdorfu je Herrnhut vzdálen asi 20 km, od Liberce ca 40 km, Drážďany leží 90 km daleko východním směrem. Nejmarkatnější vyvýšeninou Kottmarského regionu je horský hřeben Kottmar (583 m n. m.), vzdálený od centra Herrnhutu 8 km, který zde tvoří přirozené rozvodí. Reliéf území Herrnhutu je charakterizován několika zalesněnými vrchy, jako jsou Hengstberg (421 m n. m.) jižně od centra, Heinrichsberg východně od centra, Witwerberg a zvláště vrch Hutberg (374,6 m n. m.), na němž se nachází hřbitov \"Gottesacker\" a rozhledna v podobě altánu, která je symbolem města vyobrazeným také na městském znaku. Územím Herrnhutu protékají potoky Petersbach pramenící na Kottmaru a Dreibörnerbach, jenž pramení na severním svahu hory Sonnenhübel. Jižně a východně od města se rozkládá les v majetku Jednoty bratrské (\"Unitätswald\") o rozloze ca 700 ha, který byl plánovitě vysázen po roce 1874. \nV geologickém podloží pod územím města Herrnhut převažuje východolužický (případně seidenberský) granodiorit, který na jihovýchodě Horní Lužice tvoří souvislé pásmo (tzv. Granodioritový komplex) vzniklé před 400–260, popř. až 126 miliony let. Následkem vulkanické činnosti před 30–20 miliony let (oligocén, miocén) potom na povrch pronikly bazaltoidy (Hutberg) a fonolity (Kottmar). Půda se zde skládá ze svahové hlíny, úlomků kamene a spraše z pleistocénu a doby ledové (Weichsel), dále pak z usazenin proglaciálního jezera z období Elsteru a nejstaršího miocénu. \n\nV Herrnhutu a jeho okolí v okruhu 25 km je registrováno 76 vodních ploch a toků. Hlavními toky na území města jsou dva potoky: Petersbach a Dreibörnerbach. Petersbach je asi 13 km dlouhým přítokem Pließnitz, což je přítok Lužické Nisy. Pramení na východním svahu Kottmaru a před tím, než do něj vyústí potok Friedensthalbach, přitéká od západu na území města. Jeho povodí je chráněno na základě Směrnice o stanovištích, protože zde žijí chráněné ryby. Potok Dreibörnerbach pramenící na severním svahu hory Sonnenhübel je dlouhý pouze 3 km. Protéká místní částí Großhennersdorf. Největšími místními rybníky jsou Forellenteich v centru města, a Großer Teich a Leubener Teich v místní části Großhennersdorf. Pitná voda, která byla po založení Herrnhutu nejprve získávána ze dvou studní pomocí dřevěného potrubí, je dnes z větší části dodávána vodovodem, jenž patří sdružení \"ZV Oberlausitz Wasserversorgung\".\n\nPodnebí v Herrnhutu je mírné, podle Köppenovy-Geigerovy klasifikace podnebí odpovídá pásmu Cfb, tedy oceánskému podnebí. Po celý rok je zde dostatek srážek, které jsou zřetelné i v nejsušším měsíci. Průměrná roční teplota je tu podle klimatického modelu, který zpracovává data v letech 1982–2012, 7,6 °C. Roční úhrn srážek je 621 mm. V únoru, který je na srážky nejchudší, je jejich množství 34 mm. Největší průměrné množství srážek 75 mm je v červenci. Červenec je s průměrnou teplotou 16,8 °C nejteplejším měsícem roku. Nejchladnější je leden s -2,2 °C.\nÚzemí města se částečně překrývá se dvěma chráněnými oblastmi podle Směrnice o stanovištích, jimiž jsou povodí Pließnitz, což je levý přítok Lužické Nisy, a oblast „Čedičové a znělcové kupy na východě Horní Lužice“ (\"Basalt- und Phonolithkuppen der östlichen Oberlausitz\"), do níž patří vrch Großer Berg/Schönbrunner Berg jihovýchodně od místní části Großhennersdorf. V „Oblasti Pließnitz“ (\"Pließnitzgebiet\"), která zahrnuje potoky: Petersbach, Dreibörnerbach, Triebenbach, Erlichbach, Hinteres Flüssel a rybník Forellenteich, jsou chráněni bezobratlí: modrásek bahenní (\"Phengaris nausithous\"), klínatka rohatá (\"Ophiogomphus cecilia\"), modrásek očkovaný (\"Phengaris teleius\") a obratlovci: mihule potoční (\"Lampetra planeri\"), vranka obecná (\"Cottus gobio\"), sekavec písečný (\"Cobitis taenia\"), vydra říční (\"Lutra lutra\"), netopýr velký (\"Myotis myotis\") a netopýr černý (\"Barbastella barbastellus\"). V oblasti „Čedičové a znělcové kupy na východě Horní Lužice“ jsou chráněni: netopýr velkouchý (\"Myotis bechsteinii\"), netopýr velký (\"Myotis myotis\") a netopýr černý (\"Barbastella barbastellus\").\n\nStudiem rostlin v Herrnhutu a jeho okolí se zabýval botanik a pedagog Jednoty bratrské Friedrich Wilhelm Kölbing (1803–1850). Jeho floristické výzkumy zdokumentované v rukopisech \"Flora Gnadenfeldensis\" a \"Flora Lusatica\", které jsou uloženy v herrnhutském Archivu Jednoty bratrské, jsou cenným dokumentem pro studium flory Horní Lužice. Poskytují totiž informace o zaniklých stanovištích a některých vzácných druzích rostlin, jako je např. kozlíček kýlnatý (\"Valerianella carinata\"), smrkovník plazivý (\"Neottia repens\") či kruštík tmavočervený (\"Epipactis atrorubens\"). \n\nMěsto Herrnhut se dělí na 13 místních částí:\n\nMikuláš Ludvík hrabě z Zinzendorfu a Pottendorfu (1700–1760) byl saský šlechtic narozený v Drážďanech v prastarém rodu pocházejícím z rakouského vévodství, z matčiny strany byl rovněž potomkem hornolužického rodu Gersdorffů. Jeho rod usídlený tehdy na venkovském zámku v Großhennersdorfu byl vlastníkem této obce a okolních pozemků. Zinzendorf zde strávil své rané dětství v prostředí, které bylo výrazně nakloněno hnutí pietistů. Pietismus se jakožto duchovní obnova německého luterství, jež se od 17. století rozšířila i mezi jinými národy, vyznačoval důrazem na mystickou a emocionální zkušenost, která byla chápána jako protiklad vnějšího konformismu. Jeho název je odvozen od tajných společenství, která podporovala i Zinzendorfova rodina, což byla tzv. \"collegia pietatis\" (tj. zbožná společenství). Bezprostředním otcem tohoto hnutí byl luterský kněz Philipp Jacob Spener. Po té se pietismus šířil z univerzity v Halle, kde pod vedením Augusta Hermanna Francka vyvíjel dobře organizovanou dobročinnou činnost, a z Württemberska. Württembergský pietismus šel dále svou vlastní cestou a byl mnohem tolerantnějšího ducha než pietismus hallský.\n\nMladý Zinzendorf studoval v letech 1710–1716 na internátním Franckeho \"paedagogiu\" v Halle mezi dalšími šlechtickými syny z pietistických kruhů. Dobře si vedl v řečtině, latině a francouzštině, podle tehdy obvyklého modelu se začal angažovat v organizování skupinek určených modlitbám a svědectvím. Šestnáctiletý Zinzendorf opouštěl Halle s tím, že zde bude studovat na univerzitě, jeho poručník, strýc Otto Christian, jenž pietistou nebyl, však rozhodl, že se bude připravovat na diplomatickou dráhu studiem práv v saském Wittenbergu – centru ortodoxního luteránství. V období let 1716–1719 navštěvoval přednášky z oblasti práva, historie, fyziky, logiky a etiky, jeho hlavním zájmem však zůstávala teologie. Svůj volný čas proto využíval k četbě Bible, především řeckého Nového zákona, a teologických děl Spenera, Gedikena, Kromayera, Seckendorffa, Schelwega, Langeho a samozřejmě Luthera. Aby se obrnil proti duchovnímu ovzduší Wittenbergu, které vnímal jako ohrožení své hallské pietistické zkušenosti, vytvořil si téměř zákonický systém osobních pobožností. Kromě svého denního modlitebního programu a studia Bible věnoval příležitostně celou noc modlitbám. Zaníceně obhajoval hallská stanoviska, šířil pietistickou literaturu a do francouzštiny přeložil Franckeho pojednání o modlitbě. Mezitím ale chodil také na hodiny tance a šermu, což bral jako zdravé tělesné cvičení. V roce 1718 se neúspěšně pokusil zprostředkovat teologickou disputaci mezi Halle a Wittenbergem. Traktátu, který sepsal o možnostech sjednocení obou náboženských proudů, se dostalo vřelého ocenění. Součástí Zinzendorfova vzdělání byla kavalírská jízda v letech 1719–1720, při níž navštívil Lipsko, Frankfurt nad Mohanem, Porýní, Utrecht, Goudu, Rotterdam, Delft, Haag, Leiden, Harlem a Amsterdam, kde se seznámil nejen s luterskými souvěrci, ale i s reformovanými, mennonity, arminiány a anglikány. Po třech měsících studia v Holandsku odjel na půl roku do Paříže. Zde na něj udělal dojem kardinál Louis de Noailles z jansenistické frakce římskokatolické církve, s nímž sdílel podobný pohled na křesťanství. Zinzendorf tak získal celoživotní respekt vůči katolicismu. \n\nKonec Zinzendorfova pobytu v Paříži v květnu 1720 byl také ukončením jeho univerzitních studií. Před dovršením věku pro vstup do státní služby prožil romantickou epizodu se sestřenicí Theodorou von Castell, na naléhání matky se ovšem přednostního nároku na Theodořinu ruku vzdal a sám zprostředkoval její seznámení se svým přítelem hrabětem Heinrichem von Reuss. Po dovršení plnoletosti si uvědomil, že jediným motivem jeho veškeré práce na univerzitě a studijních cest bylo oslavit Boha. Během následného přechodného drážďanského období pak jeho rodina koupila berthelsdorfské panství nedaleko Großhennersdorfu, které získal Zinzendorf v roce 1722. Další událostí v jeho životě byla svatba se sestrou zmíněného hraběte von Reuss Erdmuth Dorotheou von Reuss (1700–1756), které od samého počátku manželství předal vedení finančních záležitostí. Ve stejnou dobu do Horní Lužice připutovali náboženští exulanti z Moravy, což byla událost, díky níž, jak se později ukázalo, Zinzendorf konečně našel své životní poslání. Skupina těchto exulantů vedená potulným tesařem Christianem Davidem (1692–1751) přišla do kontaktu s Zinzendorfem prostřednictvím budoucího faráře na Berthelsdorfu Johanna Andrease Rotheho. Hrabě ihned pocítil sympatie vůči těmto lidem a jejich tíživé situaci a přislíbil, že pro ně zajistí místo v dosud neobydlené části panství.\n\nPrvním úkolem této skupinky exulantů bylo postavit si vlastní domy. Zinzendorfův správce Heitz předvídal, že se budou rozrůstat, proto zvolil strategicky významné místo mezi Löbau a Žitavou pod úpatím Hutbergu. Dne 17. června 1722 pokácel Christian David první strom na stavbu nové osady. Zinzendorf vše schválil a dal osadě jméno „Herrnhut“ v naději, že toto místo bude nejen pod Pánovou ochranou (\"„unter des Herrn Hut“\"), nýbrž také na stráži pro Pána (\"„auf des Herrn Hut“\"). V roce 1723 se k osadníkům přidala rodina Neiserových, Quittových a Riedelových, čímž osazenstvo dosáhlo počtu 26 osob. O rok později se připojil David Nitschmann, Melchior Zeisberger a Johann Töltschig ze Suchdolu nad Odrou. V témže roce byl položen základní kámen ke stavbě školy, z níž se stal pozdější Sborový dům (\"Gemeinhaus\") na herrnhutském náměstí. Zinzendorf, inspirován z Halle, se pustil do uskutečňování záměru vytvořit ze svého panství centrum sítě náboženské a pedagogické práce. O svém plánu nadšeně informoval Francka, který však tento postup viděl spíše jako konkurenci vlastním institucím. Když počet uprchlíků z Moravy rostl, dostavily se první stížnosti od majitelů sousedních panství, kteří v aktivitách hraběte spatřovali podvracení poslušnosti vůči vrchnosti. Po příchodu fanatika Johanna Sigmunda Krügera, který osadu opustil roku 1726, došlo ke krizi také v samotném herrnhutském společenství. V roce 1727 byl Zinzendorf uvolněn ze státní služby, načež se odstěhoval do nově postaveného \"Herrschaftshausu\" v Herrnhutu. Brzy pochopil, že je nezbytné ponechat moravským bratřím vlastní identitu, jež by byla pokračováním staré \"Unitas Fratrum\". To znamenalo zřízení systému církevní kázně, který byl jedním z charakteristických rysů staré Jednoty. Dne 12. května 1727 byla přijata nově vytvořená herrnhutská ústava, která se svými ustanoveními pokoušela řešit tento problém tak, aby nedošlo k porušení saského církevního práva. Sami emigranti měli jen slabé znalosti vlastní historie, proto Zinzendorf hledal další informace, až v městské knihovně v Žitavě nalezl výtisk \"Ratio disciplinae\", což byla latinská verze stanov českých bratří, k níž roku 1660 napsal biskup Jan Amos Komenský historickou předmluvu. Při čtení tohoto textu si uvědomil, že se zde nejedná o sektu, nýbrž nepopiratelně o církev předcházející vlastnímu luterství. Dne 13. srpna 1727 se Berthelsdorfu konala Večeře Páně za účasti obce čítající již kolem 300 osob, kterou vedl Rothe a Zinzendorf, což je obecně považováno za okamžik duchovního zrození Obnovené Jednoty bratrské. \nPodle zprávy Christiana Davida měla v roce 1729 osada Herrnhut 45 domů. Duchovní vedení obce bylo zprvu charismatické a poskytovalo dostatek prostoru i lidem bez obvyklé církevní přípravy a vzdělání. Pro závažná rozhodnutí bylo od roku 1728 užíváno losu, což bylo mezi pietisty velmi rozšířeno. V roce 1732 bylo dobrovolné užití losu zavedeno i pro rozhodování o sňatku. Okolnosti způsobily, že se dění v Herrnhutu a jeho nakažlivé pojetí křesťanství nevyhnutelně šířilo dál. Zinzendorf, jenž se v roce 1731 definitivně vyvázal ze služeb drážďanského dvora, dokázal při tom obratně využívat svých společenských kontaktů. V roce 1731 se při návštěvě korunovace Kristiána VI. v Kodani seznámil s černošským otrokem ze Západoindických ostrovů, který musel ihned přijet do Herrnhutu a vyprávět zde o potřebě evangelizace svých spolubratrů v otroctví. O rok později se Leonhard Dober a Tobias Leupold přihlásili jako první dobrovolníci k misijní službě. Církevní rada pak rozhodla podle losu o vyslání Dobera s Nitschmannem do Kodaně a potom lodí na ostrov Svatý Tomáš, kde jejich misie existuje dodnes. Následně byli vysláni tři misionáři do Grónska, kde bratrská misie fungovala až do roku 1900, než byla předána dánské státní církvi. Misionáři si zprvu museli na živobytí vydělávat sami, aby domorodce učili hodnotě práce. \n\nV letech 1727–1732 narůstala opozice Herrnhutu v luterské církvi. Zinzendorfovo dobré postavení v této církvi, k níž byl po celý život loajální, nemohlo dlouho vydržet. Silná protizinzendorfská strana v Jeně a Halle byla pobouřena zvláště jeho financováním zpěvníku a modlitební knížky pro římské katolíky koncem roku 1727. Pokračující přistěhovalectví z Čech a Moravy, žárlivost sousedních duchovních a rovněž intriky vlastních příbuzných uvrhly hraběte do nesnadného postavení. Dne 28. října 1732 vydal saský kurfiřt reskript, v němž nařizoval Zinzendorfovi, aby se vzdal svého majetku a do tří měsíců opustil Sasko. Herrnhut a Berthelsdorf byl už 13. listopadu převeden na manželku Erdmuth Dorotheu. Na pozvání hraběte dorazili na panství teologové z Tübingen, kteří v Herrnhutu nenašli nic, co by bylo v rozporu s luteránstvím. V roce 1733 byl z Halle vykázán herrnhutský duchovní vůdce Augustus Gottlieb Spangenberg, čímž se prohloubily rozdíly mezi Halle a Obnovenou Jednotou bratrskou. Zinzendorf byl již tehdy rozhodnut stát se kazatelem, v roce 1734 složil duchovní píseň na téma „Kristovy krve a ran“, která byla příznačná pro jeho další teologické směřování. \n\nRoku 1734 podnikl hrabě s neskrývaným odporem vůči konvenci první kroky ke své ordinaci. Se skupinou spolupracovníků se připravoval zejména intenzivním studiem Bible. Ve Stralsundu se pak podrobil třídenní zkoušce z teologie vedené v latině a řečtině, což vedlo k získání certifikátu o pravověrnosti z luterského hlediska. Po předložení osobního prohlášení v Tübingen byl potom uznán za kazatele evangelia. Dalším krokem bylo biskupské vysvěcení losem vybraného Davida Nitschmanna při soukromém obřadu v Berlíně 13. května 1735, které provedl Daniel Ernst Jablonský, vnuk Jana Amose Komenského. Během tohoto roku se také zrychlilo tempo misijní práce, jež probíhala i v Surinamu, Georgii a Rusku. Po své návštěvě Holandska Zinzendorf dosáhl v roce 1737 přízně pruského krále Fridricha Viléma I., jenž se u Jablonského přimluvil za jeho ordinaci. Slavnost se konala 20. května 1737 v domě Jablonského. Přítomen byl také biskup Nitschmann, biskup Sitkovius z polského Lešna poslal svůj souhlas v dopise. Toto biskupské svěcení bylo nadmíru neobvyklou záležitostí, neboť zde duchovní reformované církve světil luterána na biskupa třetí vznikající církve. \n\nZatímco byl Herrnhut v péči manželky Erdmuth Dorothey, odcestoval Zinzendorf do Londýna na první setkání synodálů Jednoty bratrské, kteří rozhodli, že „jejich vrchním starším bude Ježíš Kristus“. Pak Zinzendorf podnikl plavbu do New Yorku, odkud inkognito pokračoval do Pensylvánie. Při slavnostním latinském projevu, který vyslechl i Benjamin Franklin, však svou identitu odtajnil. V Pensylvánii, kde již probíhala misijní činnost mezi tamními Němci, chtěl realizovat svou vizi neviditelné neformální „církve Božího ducha“. V té době došlo k založení osady jménem Bethlehem. Úsilí o sjednocení protestantských církví tehdy narazilo na spory s přísnými kalvinisty, separatisty a luterány. \n\nBěhem Zinzendorfova pobytu v severoamerických koloniích rostla v hnutí snaha vytvořit samostatnou denominaci. V letech 1743–1748 propuklo v církvi tzv. „období tříbení“, které se vyznačovalo překroucením a úpadkem původní myšlenky. Ve sboru v sídlišti Herrnhaag, v jehož čele byl Zinzendorfův syn Christian Renatus, docházelo v nepřítomnosti hraběte k bizarním výstřednostem: „blázínkovství“ herrnhaagských se vyznačovalo používáním infantilních zdrobnělin a vyjadřováním lásky ke Kristu a jeho ranám s čím dál zřetelnějším sexuálním podtextem, což vyvolávalo pobouření a ostrou kritiku. Teprve, když si v roce 1748 u Zinzendorfa stěžoval vysloužilý voják Karl von Piestel z Herrnhutu, rozhodl se hrabě sesadit svého syna z pozice pastora Herrnhaagu. Zdravý duch církve se pak obnovil sám a Herrnhaag, jehož osazenstvo odcestovalo na misie, byl zcela vyklizen. \n\nAž do roku 1747 byl hrabě stále na cestách. Téhož roku přišly dobré zprávy ze Saska, kde kvetoucí herrnhutská řemeslná výroba, úrodná pole a spořádaný život komunity poskytovaly výmluvné svědectví o tom, jak vypadá praxe nového náboženského hnutí. Fridrich II. Veliký roku 1747 Herrnhut navštívil a to, co zde viděl, na něho udělalo příznivý dojem. Následovala amnestie pro Zinzendorfa, která znamenala ukončení jeho pobytu v exilu. Královský dekret z 11. října odvolal jeho vypovězení a obnovil jeho privilegia. Moravané byli následně v Sasku uznáni jako příslušníci augsburského vyznání s naprostou svobodou vyznání a bohoslužeb. Dne 16. dubna 1748 potom Dolní sněmovna britského parlamentu schválila „Zákon podporující osoby patřící k takzvané Jednotě bratrské v osidlování kolonií Jeho Veličenstva v Americe“. Tím byla církev definitivně vyňata z kategorie sekt. Po tomto úspěchu však Zinzendorf musel v Londýně řešit ožehavou otázku církevních financí, neboť dluh Jednoty bratrské v roce 1753 vzrostl na 130 000 liber. Okružní cestou po sborech se pak Zinzendorf roku 1755 vrátil do Herrnhutu.\n\nPo svém návratu obýval Zinzendorf \"Herrschaftshaus\", v němž s rodinou bydlel už v roce 1727. Administrativní práci, která nebyla jeho silnou stránkou, přenechal povolanějším; jeho soukromé a církevní účty byly odděleny. V roce 1756 zemřela jeho žena Erdmuth Dorothea, po jejíž smrti prožil nesmírně těžký rok. I přes nepříjemné pocity viny se potom v roce 1757 v úzkém rodinném kruhu tajně oženil s Annou Nitschmannovou, která v církvi sloužila jako sestra Starší. V posledních letech žil mezi lidmi jako pastor, jenž se snaží sbor před svým odchodem dát do pořádku. V Herrnhutu tehdy žilo asi devadesát osob hovořících anglicky, pro něž pravidelně pořádal bohoslužby v angličtině. Téměř denně se scházel se staršími, učiteli a misionáři, jejichž prostřednictvím z Herrnhutu spravoval celosvětovou diasporu Obnovené Jednoty bratrské. V roce 1760 začal trpět zánětlivými horečkami, takže byl již po většinu času upoután na lůžko. Dne 9. května 1760 Zinzendorf uprostřed modliteb svých příbuzných, přátel a spolupracovníků zemřel. Na jeho náhrobku na Hutenbergu jsou tato slova: \"„Zde leží pozůstatky nezapomenutelného muže Božího Mikuláše Ludvíka, hraběte a pána z Zinzendorfu a Pottendorfu, který se díky Boží milosti, své věrnosti a neúnavné službě stal váženým biskupem Jednoty bratrské, znovu obnovené v osmnáctém století. Narodil se 26. května 1700 v Drážďanech a do radosti svého Pána vešel 9. května 1760. Byl povolán, aby nesl ovoce a to ovoce aby zůstalo.“\" \n\nPo Zinzendorfově smrti se v Herrnhutu neobyčejně dařilo textilnímu průmyslu a s ním spojenému obchodu, který se mohl opírat o mezinárodní síť misionářů. Herrnhutská firma \"Abraham Dürninger & Co.\" patřila ve 2. polovině 18. století k nejvýznamnějším exportérům plátna v celé Horní Lužici. Její síť obchodníků a zprostředkovatelů vyvážela hornolužické plátno přes opěrné body v Lipsku, Hamburku, Amsterdamu nebo Cádizu až do Střední a Jižní Ameriky. I samotní žitavští pláteníci, kteří se dosud zaměřovali spíše na export do Anglie a Itálie, tehdy v Dürnigerovi viděli nebezpečného konkurenta. V pamětním spise syndika Jednoty bratrské Johanna Friedricha Koebera z roku 1764, který je věnován hospodářské úloze Herrnhutu v Horní Lužici, se píše: „Prostřednictvím Jednoty bratrské jsou v zemi zakládána některá nová místa, jejichž okolí se kultivuje, do země přišlo několik tisíc poddaných a obyvatel, byly založeny nové továrny, manufaktury a obchody..., cirkulují zde tuny zlata, pohybuje se tu mnoho tisíc cizinců, což přispívá k většímu zalidnění.“ \n\nDalší úspěšně rozvíjející se oblastí života komunity, na který Jednota bratrská vždy kladla značný důraz, byla výchova a vzdělávání dětí. Pod vlivem Franckeho školy v Halle se v Herrnhutu a diaspoře zakládaly vzdělávací instituce pro řemeslníky a rovněž centra učenců určená pro výchovu šlechty a duchovenstva. K herrnhutským institucím patřil teologicko-pedagogický seminář stejně jako pedagogium. Jedním z absolventů takovéhoto pedagogia v herrnhutské kolonii Niesky byl např. Friedrich Daniel Ernst Schleiermacher. Školství Jednoty bratrské se v té době vyznačovalo přísnou kontrolou a dozorem nad chovanci, učitelé však usilovali o individuální rozvoj osobnosti, který měl vést k toleranci a k praktickému zvládání životních problémů. To bezpochyby souviselo s následováním Komenského, jenž byl posledním biskupem staré Jednoty bratrské. V realizaci Komenského ideálu univerzálního vzdělání, které je zaměřeno na praktické uplatnění, pokračovali herrnhutští pedagogové Polykarp Müller a Paul Eugen Layritz. Na rozdíl od Komenského a Francka ovšem spatřovali tito Zinzendorfovi žáci smysl vzdělání zvláště v praktické péči o duši a v ideálu pospolitosti. \n\nV roce 1766 navštívil Herrnhut císař Josef II., který se zastavil také na večerní bohoslužbě ve Sborovém sálu, kde pronesl řeč na motivy biblické pasáže 1J 3,23. Podle saského zemského recesu z roku 1777 měla obec 76 domů. Jejich počet pak v průběhu 19. století narostl na 1092 (1871) a 1139 (1890), zatímco počet obyvatel, který v době Zinzendorfovy smrti dosahoval 1200 osob, poklesl na 924 osob (1849). Od prosince 1840 do září 1841 působil ve městě na pozvání český buditel František Vladislav Hek, který pro tou dobou výhradně německy mluvící Jednotu bratrskou překládal její starší, česky psané texty.\n\nPočet členů Jednoty bratrské v Herrnhutu mírně narostl z 824 (1860) na 1352 v roce 1922. Až do konce 19. století fungovala náboženská obec v Herrnhutu jako nezávislá politická jednotka, což bylo umožněno právě tím, že většina obyvatel byla členy Jednoty bratrské. Dne 7. prosince 1929 obdržel Herrnhut městská práva, neboť měl podle listiny Saského ministerstva vnitra „městský charakter a s ohledem na svou reputaci má právo nazývat se městem.“\n\nBěhem období Výmarské republiky se i Herrnhut potýkal s vážnými hospodářskými problémy. Tato komplikovaná epocha donutila Jednotu bratrskou k utvoření relativně nezávislého finančního oddělení ve vedení církve, aby mohly přidružené podniky pružněji i obezřetněji reagovat na tehdejší ekonomickou situaci. V době národního socialismu se správa města v mnohém přizpůsobila novým poměrům, a třebaže se obyvatelstvo chovalo spíše zdrženlivě, existovali i zde jednotlivci, kteří projevovali vědomý odpor. Jednota se pokoušela nadále orientovat na evangelium. V různých církevních institucích, podnicích a provozech se odpovědné osoby chovaly více či méně oportunisticky. Až do roku 1945 se Herrnhut prezentoval jako malé útulné barokní městečko, jež je sídlem bratrské komunity. Všechny instituce obce fungovaly, Herrnhut nabízel obživu mnoha lidem z širokého okolí. Dopravní spojení bylo zajištěno úzkorozchodnou železnicí na trase Herrnhut–Bernstadt. Od 30. let existovalo autobusové spojení s Budyšínem a dnešním Libercem. V posledních dnech druhé světové války bylo velením SS město prohlášeno za pevnost. 8. května 1945 Herrnhut obsadila Rudá armáda, která v noci na 9. května město systematicky podpálila, takže řada budov, především barokní centrum včetně značné části archivu Jednoty, podlehla plamenům. \n\nPo vyhlášení sovětské okupační zóny a pozdější NDR uprchli mnozí obyvatelé poničeného města na západ, což pokračovalo až do stavby Berlínské zdi v roce 1961. Přesto se obci, jejíž kontakty s diasporou byly za socialismu silně omezeny, podařilo do roku 1953 podle původní předlohy obnovit vypálený Sborový sál. Teprve v souvislosti s 250letým výročím Obnovené Jednoty bratrské v roce 1972 zmizely poslední ruiny. V roce 1976 byl v Herrnhutu otevřen nový pečovatelský dům pro zdravotně postižené. Veškerý rozvoj města a mechanismů komunální politiky byl však podřízen vládě Sjednocené socialistické strany Německa, což bylo mimo jiné důvodem toho, že byli zejména v prvních poválečných letech starostové často obměňováni. Významné zdravotnické a ošetřovatelské instituce stejně jako např. manufaktura pro výrobu herrnhutských hvězd \"VEB Stern-Drahtverarbeitung Herrnhut\" se za NDR proměnily ve znárodněné socialistické podniky. Také firma Dürninger, jejíž sídlo v roce 1945 rovněž vyhořelo, se tehdy musela podrobit socialistickému plánování. Na konci 80. let již v Herrnhutu docházelo k zřetelnému chátrání budov a veřejných prostranství.\n\nPo roce 1990 se ve městě utvořila dvě fóra občanů, v nichž se otevřeně diskutovalo o problémech města. V prvních svobodných a demokratických volbách se pak prosadilo hnutí \"Herrnhuter Liste\". V 90. letech proběhla ve Svobodném státě Sasko správní reforma, v jejímž důsledku byly k Herrnhutu připojeny dosud samostatné obce Ruppersdorf, Ninive a Schwan. Po 1. lednu 2000 na čas vzrostl počet obyvatel s dalšími nově připojenými obcemi Berthelsdorf, Rennersdorf, Großhennersdorf a Strahwalde na přibližně 7500 osob. V roce 1992 bylo otevřeno nové gymnázium pro 800 žáků z města a okolních vesnic. Od roku 1990 se tu zaregistrovalo asi 190 podnikatelských subjektů. V rámci spolkového programu na ochranu městských památek proběhla rekonstrukce zdejších památkových objektů. V roce 2016 byl Společenstvím evangelických církví v Evropě Herrnhutu propůjčen čestný titul „Evropské město reformace“. \n\nNa znovusjednocení Německa nové vedení Jednoty bratrské reagovalo tím, že svou činnost soustředilo do tří center, jimiž jsou Herrnhut, Zeist a Bad Boll. Každé dva roky se koná církevní synod, který rozhoduje o všech otázkách náboženské praxe. V Evangelické bratrské obci v Herrnhutu (\"Evangelische Brüdergemeine Herrnhut\"), která se dodnes hlásí ke svým kořenům v české reformaci, se nekonají bohoslužby v tradičním slova smyslu, ale spíše tzv. shromáždění. Bohoslužbou či liturgií by totiž podle Zinzendorfových zásad měl být každý okamžik lidského života. K těmto shromážděním neodmyslitelně patří hudba a zpěv, jedná se tedy o písňová shromáždění, tzv. \"Singstunde\". Ústřední křesťanský obřad Večeře Páně, který se v obcích Jednoty koná asi jednou za dva měsíce, má v Herrnhutu podobu slavnosti, u níž jsou vítáni křesťané všech denominací a jež je zakončena písní o „Velké Večeři“, kterou přes všechny vzájemné spory nakonec s Ježíšem oslaví lidé všech církví a konfesí. Zvláštností tohoto obřadu jsou bílé taláry duchovních i věřících symbolizující radost, čistotu a spásu stejně jako skutečnost, že při hlavních modlitbách účastníci shromáždění klečí. Bílé taláry se v této komunitě používají také při křtu, bílé jsou i pohřební rakve. Vedle Evangelické bratrské obce jsou v Herrnhutu čtyři evangelicko-luterské obce v místních částech Ruppersdorf, Großhennersdorf-Rennersdorf, Berthelsdorf a Strahwalde a jedna katolická farnost.\nMěstská rada se skládá z 18 radních. V komunálních volbách, které se konaly 25. května 2014 s volební účastí 55,3 % (+ 1,7 % oproti roku 2009), byla zvolena reprezentace v následujícím složení:\n\nStarostou Herrnhutu je od roku 2015 po druhé na 7 let zvolen kandidát občanského sdružení \"Herrnhuter Liste\" Willem Riecke, který obdržel 96,6 % hlasů.\n\nBlason: „Na stříbrném štítu je modrý kopec, na němž je uprostřed souosé otevřené obvodové hradby modrá kruhová věž se třemi oblouky, okružní střešní balustrádou a centrálním kuželovitě zastřešeným nástavcem se stříbrno-černou větrnou vlajkou v podobě šípu.“\n\nHerrnhutský městský znak v této formě existuje od roku 1980. Znak s vyhlídkovou věží v podobě altánu na Hutbergu jako markantním symbolem města obdržel Herrnhut již v roce 1929. Tento starší znak odpovídal následujícímu popisu: „Na stříbrném štítu je na zeleném kopci modrá kruhová věž se souosým vchodem, vnější zdí se třemi oblouky, střešní balustrádou a centrálním kuželovitě zastřešeným nástavcem se zlatou bání a křížem“. Za otevřenými oblouky bylo vidět průhled do interiéru věže, zatímco nový znak ukazuje pouze průhled na stříbrné pole štítu. V 19. století byl užíván zcela jiný znak: „Na stříbrném poli je kovadlina na vyrůstajícím dřevěném pařezu v přirozených barvách a perspektivním znázornění, nad nímž je vodorovně umístěná černá palice a černé kladivo s topůrky v přirozených barvách.“ Tato symbolika patrně souvisela s hnutím Valdenských.\n\nHerrnhutské baroko nebo také bratrská architektura je variantou barokního stavebního slohu, která vznikla v polovině 18. století v Herrnhutu, odkud se v rámci misií šířila do celého světa. Principy herrnhutského stylu z této doby se dají shrnout do ideálu „pravidelných a prosvětlených“ staveb „bez tmavých koutů“. V roce 1756 zřídila Jednota bratrská centrální komisi, která tento jednotný styl prosazovala ve všech obecních sídlištích a koloniích. Potřeba se odlišit spojená s ušlechtilou exkluzivitou byla vždy součástí dějin této církve. Prostá estetika je rozpoznatelná nejen u jednotlivých domů a architektonických detailů, ale také v celkových dispozicích bratrských obcí. „Prostota“ (\"Schlicht\") je pojem, který pro označení tohoto stylu používali sami herrnhutští. V případě parků však rádi následovali nejnovější anglickou módu. Za tvůrce tohoto stylu je považován herrnhutský stavitel Sigismund August von Gersdorf (1702–1777). Zatímco Herrnhut byl modelem bratrské obce hlavně v náboženském smyslu, vlastním architektonickým prototypem pro budování nových osad v diaspoře byl Herrnhaag u Wetterau severně od Frankfurtu nad Mohanem, což bylo sídliště uspořádané kolem centrálního studničního domu symbolizujícího Krista.\n\n\n\n\nV Herrnhutu je 10 sportovních klubů a spolků. Vedle dvou všeobecných městských sportovních spolků \"Herrnhuter Sportverein 90 e.V.\" a \"Sportgemeinschaft Strahwalde e.V.\" je zastoupen volejbal (\"Herrnhuter Volleyfanten e.V.\"), dva jezdecké spolky (\"Reitverein Großhennersdorf e.V.\", \"Reitverein Heuscheune e.V.\") a střelecký klub (\"Großkaliberschützengilde Großhennersdorf e.V.\"). \n\n\nStředem města dlouho vedla spolková silnice 178. Vzhledem k rušnému provozu, který ještě narostl po vstupu České republiky do Evropské unie, vznikl plán pro silniční výstavbu, který má změnit trasu silnice B 178. Většina nových úseků silnice byla dokončena v roce 2011, takže ve městě došlo k odlehčení silniční dopravy mezi Löbau a Žitavou. Průjezdní silnice K 8610, která vede přes Löbauer Straße, Zinzendorfplatz a Zittauer Straße však nadále zatěžuje střed města značným provozem. \n\nOsobní doprava na železniční trati Žitava-Herrnhut-Löbau byla v roce 1998 přerušena, ukončení nákladní dopravy následovalo v roce 2002. \n\nAž do roku 1945 bylo nádraží v Herrnhutu výchozím bodem úzkorozchodné dráhy do Bernstadtu auf dem Eigen, která byla v rámci plnění válečných reparací vůči Sovětskému svazu rozebrána. \n\n"}
{"id": "186996", "url": "https://cs.wikipedia.org/wiki?curid=186996", "title": "Miroslav Malovec", "text": "Miroslav Malovec\n\nMiroslav Malovec, přezdívaný Mirek (* 8. prosince 1953, Brno), je český esperantista, amatérský redaktor časopisu Starto (orgánu Českého esperantského svazu), předseda Klubu esperantistů Brno a první redaktor a správce české Wikipedie. Žije v Brně a pracuje jako prodavač elektrosoučástek.\n\nPoté, co se Miroslav Malovec v mládí seznámil s mezinárodním jazykem esperanto, rychle se zapojil do činnosti esperantské komunity, stal se členem sekce mládeže Českého esperantského svazu (ČES) a svou proesperantskou činnost zahájil vyučováním v Letním esperantském táboře (\"Somera Esperanto-Tendaro\") v Lančově. Působí také jako lektor korespondenčních kurzů esperanta a jako člen zkouškové komise ČES. Za jeho zásluhy spojené s výukou mládeže a aktivní proesperantskou činností v prostředí internetu mu bylo v roce 2006 uděleno čestné členství v České esperantské mládeži. V roce 2011 se stal čestným členem Českého esperantského svazu.\n\nMiroslav Malovec je aktivní také na poli literatury. Svými překlady českých děl do esperanta se snaží seznamovat esperantisty z jiných zemí s českou kulturou (spoluautor překladu románu \"Světlo v temnotách\" Františka Kožíka (1992), povídek Jaroslava Haška \"Nejen voják Švejk\" (1994), poezie české básnířky Věry Ludíkové \"Ekaŭdi la animon / Uslyšet duši\" (1998, dvojjazyčné česko-esperantské vydání) či dvou básní pro esperantský překlad knihy \"Deník mého bratra\" Chavy Pressburgerové).\n\nSpolupracoval také na několika původně cizojazyčných knihách, které byly buďto přímo z esperanta, nebo jeho prostřednictvím přeloženy do češtiny a vydány v České republice (\"Interlingvistika (Cesty k odborné literatuře)\" německého interlingvisty Detleva Blankeho (2004) či filozofické dílo Bruno Vogelmanna \"Nový realismus\" (1996).\n\nJe také autorem několika původních děl esperantské literatury a esperantských příruček (\"Esperantsko-český\" (1995) a \"Česko-esperantský\" (1998) \"slovník\", \"Gramatika Esperanta\" (1988, 2000) či \"Základní česká konverzace\" (vydaná při příležitosti 81. Světového esperantského kongresu v Praze 1996).\n\nSystematicky pracuje na digitalizaci veškeré esperantské literatury vydané od roku 1887 v českých zemích a počítačovém zpracování pozůstalostí významných esperantistů a je správcem knihovny Klubu esperantistů v Brně.\n\n\nJméno Miroslava Malovce je úzce spojeno se vznikem a počátky české Wikipedie – právě on vytvořil na popud tvůrce esperantské Wikipedie Chucka Smithe, se kterým se seznámil na 10. ročníku Konference o užití esperanta ve vědě a technice v Dobřichovicích, první překlad hlavní stránky internetové encyklopedie Wikipedie do češtiny (z esperanta) a stal se jejím prvním správcem. Již předtím se však věnoval a dosud se věnuje zejména esperantské Wikipedii. Za významnou roli při založení české Wikipedie získal dne 25. května 2014 čestné členství ve spolku Wikimedia Česká republika.\n\n"}
{"id": "187001", "url": "https://cs.wikipedia.org/wiki?curid=187001", "title": "Nac mac Fíglové", "text": "Nac mac Fíglové\n\nNac Mac Fíglové jsou postavy z knih Terryho Pratchetta o Zeměploše, konkrétně z knih o Toničce Bolavé: \"Svobodnej národ\", \"Klobouk s oblohou\", \"Zimoděj\", \"Obléknu si půlnoc\" a \"Pastýřská koruna\". Také se objevují v knize \"Carpe Jugulum\".\n\nNac Mac Fíglové jsou vlastně víly. Říká se jim také \"Svobodnej národ\" nebo \"piktmužíčci\". Měří asi 15 cm, mají rezaté vlasy a vousy, jejich kůže je díky hustému tetování téměř celá modrá. Jediné oblečení, které nosí, je kilt z kousku hadříku nebo myšího kožichu. Někteří mohou mít helmici z králičí lebky. Ve vlasech a vousech mají někteří Fíglové drobné věcičky na ozdobu, jako jsou korálky, pírka apod.\n\nMají nejasný původ. Sami o sobě tvrdí, že byli vyhnáni z Říše víl její Královnou, protože protestovali proti její tyranské vládě. Zlí jazykové tvrdí, že to bylo proto, že byli stále opilí.\nSami o sobě si myslí, že jsou mrtví. Lidský svět se jim líbí, protože je plný slunce, je tu modré nebe, hory a hlavně věci, s kterými lze bojovat. Fíglové milují pranice, velmi často bojují sami mezi sebou, jen aby nevyšli ze cviku. Domnívají se, že svět lidí je něco jako nebe pro zemřelé statečné válečníky. Pokud Fígl zemře, vrací se do Země živých.\n\nFíglové žijí v pohřebních pahorcích králů. Hloubí si tu jeskyně v ukrytém zlatě. Nora Fíglů je velmi podobná noře králičí. Na povrchu bývá několik keřů, bobky a chomáče králičí srsti. Říká se, že žádný Fígl by nespal v domě který má jen jeden východ.\n\nŽeny jsou u Nac Mac Fíglů velmi vzácné. V každém klanu může být pouze jedna, má pak funkci \"keldy\" neboli Královny klanu. Ženy rodí rychle a často. Postupem času je kelda matkou všech mužů v klanu. Pokud se narodí holčička, zůstává u matky, než dospěje, aby se naučila tajemství keldování, tzv. skrejvky. Poté musí z klanu odejít do klanu jiného, kde nemají keldu, nebo založit klan vlastní. S sebou si bere pouze několik svých bratrů na ochranu. Když přijde do jiného klanu, vybere si jednoho Fígla za manžela. Jemu se pak říká \"Velkej chlap\". Poté, co se kelda vdá, stává se její slovo zákonem.\nNejoblíbenější činností Fíglů je boj, pití a krádeže. Ukradnou všechno, co není přibito. A pokud je, ukradnou i hřebíky, kterými byla věc přibita. Respektují pouze čarodějky a svoji keldu.\n\nFíglové nemají rádi policii a hlavně mají strach z toho, že je někdo zavře, a především z právníků. I když jsou Fíglové docela chytří, nemají rádi psané dokumenty, což souvisí s problémem ze strachu s právníky.\n\nNac mac Fíglové hovoří svým vlastním nářečím. Ukázka některých výrazů, které používají v českém překladu Jana Kantůrka:\n"}
{"id": "187004", "url": "https://cs.wikipedia.org/wiki?curid=187004", "title": "Marlborough College", "text": "Marlborough College\n\nMarlborough College je britská střední nezávislá internátní škola umístěna v hrabství Wiltshire. Byla založena v roce 1843, aby se v ní mohli vzdělávat synové anglického duchovenstva, nicméně dnes škola přijímá chlapce i dívky všech vír. V současné době se na Marlborough college vzdělává přes 800 žáků, z kterých přibližně jedna třetina jsou dívky (Marlborough byla v roce 1968 první významnější nezávislá škola v Anglii, která dovolovala dívkám nastoupit do sexty, tím založila trend, který postupně následovalo mnoho dalších škol). Tato škola se stala plně koedukační v roce 1989. Noví žáci jsou přijímáni ve věku 13+ (\"Shell entry\") a 16 letech (Lower sixth). Marlborough college byla průkopníkem také v jiných ohledech; hlavním přínosem byl Školní matematický projekt (School Mathematics Project)od roku 1961 a zavedla výuku předmětu Business studies na vyšším stupni (v roce 1968). V roce 1963 se skupina chlapců, vedená budoucím politickým životopiscem Benem Pimlottem, rozhodla napsat knihu („Marlborough, an open examination written by the boys“), která měla za úkol popsat život na této škole.\n\nNa místě, kde dnes škola stojí, v minulosti stával hrad, avšak se do dnešní doby nezachovaly žádné pozůstatky tohoto hradu. Legenda říká, že mohyla, která stojí vedle školy, je místem, kde je pohřbena legendární postava Merlin, a že jméno města pochází z Merlinova mohylového hrobu. Pravděpodobněji je jméno města odvozeno ze středověkého termínu pro křídovou zem \"marl\" - tudíž \"město křídy\".\n\nDominantou školy je nádvoří (Court). Nádvoří je obklopeno budovami různých stylů. Na jižním konci je zadní strana panského sídla z počátku 18. století. Sídlo bylo později přestavěno na zájezdní hostinec a poté koupen jako první školní budova. Vedle něj stojí staré stáje, které byly předělané na školní koleje. Západní strana se skládá z jídelny postavené z červených cihel z šedesátých let, která se může chlubit tou největší nepodepřenou střechou v zemi. Dále se v západní straně nachází Viktoriánská kolej, která byla přestavěna pro jiné účely. Severo-západnímu rohu dominuje kaple ve viktoriánsko-gotickém stylu, která má zajímavou kolekci maleb v před-rafaelském stylu od J. R. Spencera Stanhopeho a barevného skla od Williama Morrise.\n\nNa druhé straně mohyly je vědecká laboratoř, postavena v roce 1933 a navržena tak, aby vypadala jako zaoceánský parník (loď). Tato budova byla v roce 1970 zapsána na seznam významně architektonických budov.\n\nPři vstupu na školu jsou žáci přiděleni do různých kolejí. V nich během svého studia žijí a udělají si z nich dočasný domov. Koleje mezi sebou soupeří ve sportovních hrách, ale nejsou uzavřené a studenti z různých kolejí se mezi sebou přátelí.\n\n\nAbsolventům Marlborough College se říká „Old Marlburians“.\n\n\n\n\n\n\n\n\n\n\n\n\n\n"}
{"id": "187005", "url": "https://cs.wikipedia.org/wiki?curid=187005", "title": "Metacentrum", "text": "Metacentrum\n\nMetaCentrum je aktivita sdružení CESNET primárně věnovaná provozu a dalšímu rozvoji gridové infrastruktury v České republice. MetaCentrum odpovídá za budování národního Gridu a jeho propojení se souvisejícími mezinárodními aktivitami. MetaCentrum provozuje a spravuje distribuovanou výpočetní infrastrukturu sestávající z vlastních i svěřených výpočetních a úložných kapacit akademických center České republiky. Uživatelé registrovaní v MetaCentru mají možnost bezplatného využití řady aplikačních programů, za všechny např. Matlab, Maple, Gaussian,… Zároveň se aktivita MetaCentrum zabývá nezbytným výzkumem a vývojem v oblastech, které souvisí s dalším rozvojem této infrastruktury.\n\nZpracování objemných experimentálních výsledků, simulace či modelování složitých systémů a další typické úlohy moderního výzkumu mají společnou vlastnost: vyžadují velký výpočetní výkon. Ten bývá dnes obvykle poskytován v podobě clusterů a gridů – systémů propojených a spolupracujících počítačů, mezi něž je úloha rozložena. Gridová infrastruktura proto tvoří jednu ze základních komponent e-infrastruktury CESNET.\n\nPočátky gridové infrastruktury MetaCentrum sahají do roku 1996, tedy až k samotnému vzniku sdružení CESNET. Zahrnuje řadu výpočetních clusterů umístěných v několika lokalitách a patřících různým subjektům (ve vlastnictví CESNET se nachází asi polovina strojů MetaCentra). Všechny jsou integrovány do jednotného prostředí se společnou správou uživatelů a úloh.\n\nMetaCentrum má statut národní gridové infrastruktury (NGI) České republiky v rámci projektu European Grid Infrastructure (EGI).\n\nSoftwarové portfolio METACentra pokrývá poměrně široké spektrum aplikačních programů. Během vývoje se některé aplikační oblasti víceméně staly tradičními a tvoří tak relativně stabilní tematické okruhy, jimiž se uživatelé METACentra zabývají. Z těch nejvýznamnějších jsou to především:\nMetaCentrum nabízí celou řadu komerčních i volných programů z různých vědních oblastí (chemie, biologie, matematika, technika), aktuálně SW vybavení zahrnuje stovky aplikací z nejrůznějších vědních oborů.\n\nMetaCentrum sdružuje širokou škálu hardware. Jsou k dispozici jak velké mnohaprocesorové SMP stroje se sdílenou pamětí, tak klastry složené z mnoha dvou-, čtyř- a osmi- a více procesorových PC propojených rychlou páteřní sítí (10Gb/s), používají dávkový systém pro spouštění úloh Torque a distribuované souborové systémy AFS a NFSv4, čímž vytváří z hlediska uživatele jeden veliký virtuální klastr mající přes 10000 CPU jader.\n\n"}
{"id": "187008", "url": "https://cs.wikipedia.org/wiki?curid=187008", "title": "Bulharský lev", "text": "Bulharský lev\n\nBulharský lev, v češtině jmenovaný nesprávně též nesklonným slovem mužského rodu leva, (bulharsky \"лев\") je zákonným platidlem balkánského státu Bulharsko. Název lev je pro bulharskou měnu používán již od roku 1881. ISO 4217 kód této měny je BGN. Jedna setina leva se jmenuje \"stotinka\" (bulharsky \"стотинка\", množné číslo stotinki - \"стотинки\").\n\nNázev je podobný jako měny dalších balkánských zemí – rumunské leu a moldavské leu. Všechny měny se jmenují podle kočkovité šelmy, jen výslovnost a zápis názvu je přizpůsoben bulharštině, rumunštině a moldavštině. Jména všech těchto tří měn jsou odvozeny od českého lva, který byl tištěn na jáchymovský tolar, minci populární v 16. století v celé Evropě.\n\n5. července 1999 provedla Bulharská národní banka radikální měnovou reformu - 1000 \"„starých“\" leva se transformovalo do 1 \"„nového“\" leva. ISO kód leva se změnil z do té doby platného BGL na dnes platné BGN. Zároveň svázala novou měnu s německou markou ve fixním směnném kursu 1:1. Když byl určen přesný kurs mezi markou a eurem, které se stalo od 1. 1. 2002 platidlem v Německu, na 1 EUR = 1.95583 DEM, začal být i bulharský lev pevně navázán na euro ve stejném poměru jako německá marka: 1 EUR = 1.95583 BGN.\n\nBulharsko vstoupilo spolu se sousedním Rumunskem 1. ledna 2007 do Evropské unie. Jedním ze závazků vyplývajících z přistoupení k EU je, že vstupující stát, až splní všechny podmínky, zavede místo své národní měny společnou evropskou měnu euro. Prvotní plán zavést euro na bulharském území počítal se vstupem do eurozóny 1. ledna 2010. Podle prohlášení bulharského ministra financí z ledna 2019 by Bulharsko mohlo přistoupit k eurozóně v roce 2022.\n\nMince jsou raženy v hodnotách 1, 2, 5, 10, 20, 50 stotinki a 1 a 2 lev. Bankovky jsou tisknuty v nominálních hodnotách 2, 5, 10, 20, 50 a 100 leva. Bankovky s nominální hodnotou 1 lev byly staženy z oběhu v roce 2016. Postupně se stahují i bankovky s nominální hodnotou 2 leva.\n\n\n"}
{"id": "187010", "url": "https://cs.wikipedia.org/wiki?curid=187010", "title": "Mistrovství světa v letech na lyžích 2006", "text": "Mistrovství světa v letech na lyžích 2006\n\nMistrovství světa v skocích na lyžích se v roce 2006 konalo od 12. do 15. ledna v rakouském Bad Mitterndorfu na tamním mamutím můstku Chełmnu. \n"}
{"id": "187013", "url": "https://cs.wikipedia.org/wiki?curid=187013", "title": "Jorge Garcia", "text": "Jorge Garcia\n\nJorge Garcia (* 28. dubna 1973 Omaha, Nebraska) je americký herec, který vešel do povědomí diváků rolí Hectora Lopeze v seriálu Becker, ale největší úspěch získala postava Huga \"Hurley\" Reyese v seriálu \"Ztraceni\". Garcia se také věnuje takzvané stand-up comedy show (podobné pořadu Na stojáka v produkci HBO).\n\nHugo „Hurley“ Reyes je dalším zachráněným z přední části letadla společnosti Oceanic. Hurley je typickým příkladem, že šťastným štěstí přeje a i ostatním ztraceným pomáhá na ostrově zvedat náladu. Má poruchu příjmu potravy, ale podařilo se mu ji překonat díky Libby. Dokonce i po Libbině smrti se snaží dodržovat rady, které mu dala. Ve skupině ztracených je tím rozumným a díky tomu, že používá selský rozum dokáže vyřešit i složité situace. Je synem Davida a Carmen Reyersových.\n"}
{"id": "187014", "url": "https://cs.wikipedia.org/wiki?curid=187014", "title": "František Dušek", "text": "František Dušek\n\nFrantišek Dušek (1. září 1780, Dolní Dobrouč – 18. května 1844 tamtéž) byl český kantor a skladatel církevní hudby. Někdy je mylně ztotožňován s Františkem Xaverem Duškem (1731–1799), rovněž hudebním skladatelem, ale o půl století starším.\n\n\n"}
{"id": "187020", "url": "https://cs.wikipedia.org/wiki?curid=187020", "title": "Karlík a továrna na čokoládu (film)", "text": "Karlík a továrna na čokoládu (film)\n\nKarlík a továrna na čokoládu (anglicky \"Charlie and the Chocolate Factory\") je americký film z roku 2005, natočený podle stejnojmenné knihy britského autora Roalda Dahla režisérem Timem Burtonem. V hlavních rolích účinkují Johnny Depp jako Willy Wonka, Freddie Highmore jako Karlík Bucket a AnnaSophia Robb jako Fialka Garderóbová. Hudbu složil Danny Elfman.\n\nSnímek je druhou filmovou adaptací knihy, první je film z roku 1971 \"Pan Wonka a jeho čokoládovna\" (anglicky \"Willy Wonka & the Chocolate Factory\").\n\nMalý Karlík Bucket pocházející z velice chudé rodiny se doslechne v televizi o zlatých kupónech, které Willy Wonka umístil do pěti čokolád. Ty pak nechal rozvézt do celého světa. Všechny kupóny se rychle najdou, ale ukáže se, že kupón nalezený v Rusku je padělek. Malý Karlík Bucket dostává čokoládu jednou ročně a to k narozeninám, čokoládu dostal ale kupon v ní nenašel, což ho trochu zklamalo. Brzy na to mu dá ale děda Pepa svou ,tajnou rezervu\" desetník, dal mu ho a poslal Karlíka do nejbližšího obchodu pro čokoládu. Ani spolu ale kupon nenašli. Později objeví na zemi desetidolarovou bankovku a koupí si za ni čokoládu, ve které najde poslední z pěti zlatých kupónů, který zajišťuje těm, kteří ho najdou, exkurzi do gigantické továrny na čokoládu podivína Willyho Wonky (Johnny Depp). Během prohlídky se čtyři z dětí, nenažraný Augustus Kdoule, namyšlená Fialka Garderóbová, přechytralý Mikey Televykuk a rozmazlená Veruka Saltini, stanou oběťmi své chamtivosti a nafoukanosti a zůstane jen skromný Karlík Bucket, který je Willymu sympatický už od začátku, stejně, jako Willy Karlikovi. Jenže Willy pak Karlíka zklame díky své nevyřešené minulosti a Karlík jeho nabídku, aby se stal dědicem jeho továrny, odmítne. Willyho to překvapí a zdrtí, ale nakonec mu to nedá a schválně jde do míst, kde se může s Karlíkem setkat. Nakonec se usmíří a Karlík pomůže Willymu srovnat vztah s jeho otcem zubařem, který Willyho v dětství uzurpoval a se kterým Willy od chvíle, kdy odešel z domova, nepromluvil. Karlík pak začne Willymu pomáhat a Willy se spřátelí i s jeho rodinou.\n"}
{"id": "187022", "url": "https://cs.wikipedia.org/wiki?curid=187022", "title": "Askja", "text": "Askja\n\nAskja je stratovulkán ležící v samém středu islandské Vysočiny. Oblast kolem sopky je přístupná jen několik měsíců v roce. Oblast byla užívaná během tréninku programu Apollo pro přípravu kosmonautů. Askja byla prakticky neznámá až do erupce z 29. března 1875, která spustila vlnu emigrací z Islandu. Tehdy se do atmosféry uvolnilo velké množství sopečného popela a sopečných plynů, které daly vzniknout až 27kilometrovému oblaku zasahujícímu až do stratosféry.\n\nPoslední erupce vulkánu Askja se uskutečnila v roce 1961.\n\nPřed tím, než v roce 1875 začala sopka Askja soptit, spala téměř 400 let. Její probuzení mělo podobu erupce, která vyvrhla obrovské mračno sopečného prachu a popela, šířící se postupně nad kontinentální Evropu. Samotné probuzení ale nebylo náhlé. Náznaky, že se v této opuštěné části Islandu něco chystá, přicházely již od začátku 70. let devatenáctého století. Tehdy se země v severovýchodní části ostrova začala významně chvět. V únoru 1874, tedy přibližně rok před erupcí, několik farmářů spatřilo v dáli na horizontu v místech, kde leží Askja, hustou mlhu. V prosinci otřesy zesílily, byly cítit v rozsáhlých oblastech severního Islandu. Začátkem ledna 1875 stoupalo z oblasti Askji mračno kouře, načež oblast severovýchodního Islandu 3. ledna pokryla tenká vrstva sopečného prachu. Byl to neblahý posel nadcházející sopečné erupce.\n\nBěhem let 1874 a 1875 otevřela série zemětřesení v přibližně 100 kilometrů dlouhém pásu protínajícím sopku Askju síť prasklin, po kterých se k povrchu začalo dostávat magma. Dne 18. února 1875 proniklo až na povrch, a to v oblasti Sveinagja přibližně 40 kilometrů od Askji. Sopečná erupce trvala několik měsíců a odhaduje se, že se na povrch dostalo okolo 0,3 km³ lávy. Tato erupce ale nebyla jediná, láva totiž začala vytékat v malém množství i na dalších místech v okolí. Tři dni před tím, než se láva v oblasti Sveinagja začala rozlévat, navštívila Askju čtveřice farmářů z okresu Mývatn. Ti se chtěli dozvědět, co se u Askji odehrává a proč se celé okolí dramaticky otřásá. Odvážlivcům se naskytl pohled na začátek vzniku rozsáhlého sopečného kráteru. Území o velikosti přibližně 3 až 4 hektarů totiž leželo přibližně o deset metrů níže než okolní sopečné pláně. Pozorovatelé spatřili současně i trojici míst svědčících o probíhající sopečné činnosti. V okolí jednoho z nich se nacházel přibližně 85 metrů vysoký sopečný kužel, z jehož středu byly do výšky 350 metrů vyvrhovány úlomky sopečných hornin.\n\nAskja se naplno probudila k životu v noci z 28. na 29. března 1875, kdy během krátké, přibližně 17 hodin trvající sopečné erupce vyvrhla do atmosféry velké množství sopečného prachu a popela. Takto krátký okamžik stačil k tomu, aby se sopka nesmazatelně zapsala do historie Islandu. Během erupce se na povrch dostala ryolitová láva, tedy tavenina bohatá na křemík. Částečky křemíku se v roztavené hornině spojovaly do malých řetízků, čímž způsobily snížení její pohyblivosti. Tavenina proto nebyla dobře propustná pro sopečné plyny, které se z ní uvolňovaly s poklesem tlaku způsobeného vahou nadložních hornin. V přívodní žíle, po které magma vystupovalo, proto začal dramaticky narůstat tlak. V určitý moment byl tlak plynů v magmatu natolik velký, že překonal soudružnost okolních hornin a následně došlo k velice silnému a dramatickému výbuchu.\n\nBěhem první hodiny sopečné erupce uniklo ze sopky obrovské množství sopečných plynů. Ty během svého úniku trhaly okolní lávu a horniny na malé kousky a unášely je s sebou do okolní atmosféry. Nad místem erupce záhy začalo vznikat mračno sopečného prachu a popela, které neustále rostlo. Přibližně po první hodině sopečná erupce ustala. Po devíti hodinách se znovu ozvala kousek na sever od místa původního výbuchu. Vystupující magma se na novém místě dostalo do kontaktu s podzemní vodou, došlo tak k tzv. freatomagmatické erupci. Magma totiž začalo okamžitě ohřívat vodu, a ta se měnila na páru. Jelikož pára zabírá větší objem než voda, opětovně začal narůstat v podzemí tlak. Došlo k dalšímu výraznému výbuchu s vyvržením mračna sopečného materiálu do atmosféry. Výbuch za sebou zanechal kráter Víti, který je dnes oblíbeným místem ke koupání. Jezero v kráteru totiž obsahuje vodu o teplotě okolo 30 °C.\n\nPo tomto výbuchu se sopka na další dvě hodiny odmlčela. Následně se farmářům bydlícím na východě Islandu nejblíže k sopce naskytl děsivý obrázek. K nebi začal z místa erupce růst obrovský sopečný mrak. Askja totiž vstoupila do erupce pliniovského typu, tedy nejničivějšího typu sopečné erupce, které lidstvo zná. Nad sopku náhle vyrostlo kilometry vysoké mračno tvořené směsí žhavých úlomků sopečných hornin a plynů. Vlivem ochlazování žhavého mračna a s tím vznikajících doprovodných hustotních nestabilit mračna došlo ke vzniku pyroklastických proudů – zvláštního druhu proudů tvořených směsí žhavých plynů a sopečných hornin „tekoucích“ krajinou a ničících vše, co jim stálo v cestě. Askja takto běsnila následujících 5 až 6 hodin.\n\nLidstvo v ten den bylo svědkem jedné z nejsilnějších sopečných erupcí, ke které v 19. století došlo. Naštěstí ale k explozi došlo v neobydlené části Islandu, samotná exploze proto nikoho nezabila.\n\nOdhaduje se, že Askja během erupce vyvrhla do atmosféry 1,8 km³ sopečných úlomků, tzv. tefry. Většina vyvrženého sopečného materiálu byla okamžitě odnášena větrem nad východní Island. Přibližně v půl čtvrté ráno začal sopečný prach a popel dopadat na domy a pastviny vzdálené 70 kilometrů východně od Askji. Nejprve přišel příval šedého jemnozrnného prachu měnícího se při kontaktu s vodou na mazlavé bláto, poté začaly padat větší úlomky hnědé pemzy a černé tefry obsahující kousky sopečného skla a bílé krystaly křemene.\n\nSpad sopečného materiálu ale s sebou nepřinesl jen kusy sopečných hornin, ale také jedovaté látky, síru, fluor a chlór, které otrávily místní pastviny. Obzvláště tvrdě byla zasažena oblast fjordů na východě země, kde kvůli otravě začala umírat hospodářská zvířata, načež začali strádat i lidé. To podnítilo k odchodu z ostrova tisíce Islanďanů, kteří zamířili převážně do Spojených států amerických a do Kanady. Exploze Askji tak zvětšila množství těch, kteří se na konci 19. a začátku 20. století rozhodli svůj rodný ostrov opustit. Odhaduje se, že mezi roky 1870 až 1915 odešla přibližně čtvrtina populace ostrova, což mělo významné dopady na celý Island.\n\nMračno ale ve svém šíření pokračovalo i mimo území Islandu. Větry ho odnášely dále na východ, krátce na to zasáhlo severní Evropu. V Norsku, Švédsku, Německu či Polsku začali lidé záhy zaznamenávat spad sopečného prachu a přítomnost mračna v atmosféře. (Dnes víme, že to nebylo poprvé, co se materiál z Askji v Evropě objevil. Geologické mapování hornin napříč Evropou odhalilo, že před přibližně 11 tisíci lety se sopečný prach z exploze této sopky dostal až do Rumunska.)\n\nMračno nad Evropou dalo vědět, že na Islandu explodovala další sopka. Jako první oblast Askji navštívil William Lord Watts s dvojicí islandských průvodců 16. nebo 17. července 1875. Trojici se naskytl neuvěřitelný pohled. V místě, kde se dříve nacházela „hladká“ sopečná pláň, byl najednou kráter trojúhelníkového tvaru s délkou jedné ze stran okolo dvou kilometrů a obvodem okolo osmi kilometrů. Ze stěn kráteru, odborně nazývaného sopečná kaldera, se stále odlamovaly obrovské skalní bloky a mizely v jeho útrobách. Členové expedice se stali přímými svědky zvětšování kaldery.\n\nDalší zprávy máme ze 7. a 8. února 1876, kdy se do oblasti vydala dvojice místních farmářů \"Jón Þorkelsson\" a \"Sigurður Kráksson\". I oni odhadovali obvod kaldery na osm kilometrů a hloubku kráteru na 650 až 800 metrů. Dnes se vědci domnívají, že tento odhad byl značně nadhodnocený, protože pozdější expedice zjistily mnohem menší hloubku. Dvojice Islanďanů se rozhodla slézt na dno kráteru, kde objevili jezero s horkou vodou. Na východním a severním okraji jezera našli řadu bublajících pramenů a míst, kde ze země unikala pára.\n\nV roce 1876 se do oblasti dostala i vědecká expedice tvořená dánsko-islandskou dvojící geologů Frederickem Johnstrupem a Þorvaldurem Thoroddsenem a poručíkem Corocem, který zhotovil detailní mapy kráteru. Našli protažený, 4,58 x 2,5 km velký sopečný kráter o hloubce 232 metrů, na jehož dně se rozkládalo jezero o průměru přibližně 1394 metrů. Spatřili, jak okolí jezera obkružuje série prasklin a stěnu kráteru protíná žíla sopečného skla v podobě obsidiánu. Trojici se podařilo udělat velice cenné a unikátní pozorování, pozdější expedice tyto útvary již nespatřily.\n\nZa pozornost stojí i německá expedice z roku 1907 tvořená Walterem von Knebelem, Maxem Rudloffem a Hansem Spethmanem. První dva jmenovaní vyjeli 10. července na malé lodi na hladinu jezera Öskjuvatn, načež záhadně zmizeli. Do dnešních dní se nepodařilo vysvětlit, co za jejich zmizením stálo. Nicméně v roce 2014 došlo v oblasti kaldery k události, která by mohla být vodítkem: 21. června došlo na svahu Askji k utržení ohromného bloku hornin a jeho následnému sesunutí do jezera. Sesuv způsobil vznik přibližně 30 metrů vysoké vlny, která se přehnala po hladině jezera. Je proto možné, že se dvojice Němců plavila na jezeře zrovna v době, kdy k podobnému sesuvu došlo.\n\nBěhem sopečné erupce Askji z roku 1875 vznikla jedna z nejmladších sopečných kalder, které se na povrchu Země nacházejí. Dříve se vědci domnívali, že kaldera je důsledkem odtoku části magmatu v podzemí do přibližně 60 kilometrů vzdálené oblasti Nýjahraun. Tam totiž došlo mezi únorem a říjnem 1875 k sopečné činnosti doprovázené nepravidelnými výlevy lávy. Nicméně výzkum z roku 2012 tuto představu vyvrací. Dobová pozorování totiž dokládají, že kaldera se utvářela přibližně po čtyřicet let od sopečné erupce. Tedy příliš dlouho na to, aby existovala přímá spojitost se sopečnou činností v oblasti Nýjahraun. Detailní výzkum tvaru kaldery navíc napovídá, že množství vyvrženého materiálu odpovídá přibližně jejímu objemu. Kaldera tedy nejspíše vznikla zřícením bloků hornin do prostoru, který předtím vyplňovalo magma.\n\nKdyž si prohlédnete jezero Öskjuvatn na leteckých či satelitních fotografiích, všimnete si, že se na severu a západě nachází horský pás. Na jeho úpatí začíná hladká lávová pláň. Ta je ve skutečností pozůstatkem starší, přibližně osm kilometrů velké sopečné kaldery, která je dnes z valné části vyplněna právě mladšími lávovými proudy. Na jejím severním okraji je možné rozlišit pozůstatky ještě jedné, nejstarší kaldery, která je dnes pod lávou téměř kompletně skryta. Snímky tedy napovídají, že vznik rozsáhlého sopečného kráteru není pro Askju ojedinělou událostí, docházelo k němu opakovaně v různých dobách. Na Askju se proto není možné dívat jako na jediný kráter s jezerem Öskjuvatn, ale jako na mnohem větší sopku.\n\nAskja je totiž součástí rozsáhlého sopečného komplexu, který leží v oblasti tzv. Severní sopečné zóny Islandu. Tato sopečná zóna je přibližně 1800 km² velká a vedle Askji do ní spadá i sopka Krafla či Kverkfjöll. Komplex je přibližně 10 až 15 kilometrů široký a okolo 100 kilometrů dlouhý. Za svůj vznik vděčí přítomnosti rozbíhavého rozhraní dvou litosférických desek, které se od sebe vzdalují přibližně rychlostí dvou centimetrů za rok. Kvůli tomu se pod Askjou odehrávají významné deformace podloží, které jsou mnohem výraznější než v jiných částech Islandu. Po vznikající sérii prasklin může následně stoupat k povrchu magma, které se zde nachází relativně „mělce“ pod povrchem. Kvůli tomu v oblasti dochází k časté sopečné činnosti, jak například dokládá i šestice lávových výlevů, ke kterým v oblasti Askji došlo ve 20. letech 20. století.\n\nK poslední erupci Askji došlo v roce 1961, když se na okraji kaldery otevřela prasklina, ze které se vylilo malé množství (přibližně 0,09 km3) bazaltové lávy. Od té doby se začala sopka sesedat. Mezi lety 1983 až 1998 oblast poklesla přibližně o 75 centimetrů, a to pravděpodobně díky tuhnutí magmatu v kůře. Jak totiž magma tuhne, zmenšuje svůj objem. Sesedání by proto značilo, že k sopce neproudí nové magma. V červnu 2010 se ale do oblasti Askji navrátily otřesy země. V dubnu 2012 bylo jezero Öskjuvatn překvapivě bez ledu. Přitom led zpravidla na jezeře vydrží do června či července. Na Islandu se proto začalo zvažovat, jestli se sopka opětovně neprobouzí k životu a jestli pod ní zase nezačalo vystupovat k povrchu magma.\n\n\n"}
{"id": "187028", "url": "https://cs.wikipedia.org/wiki?curid=187028", "title": "Joy Adamsonová", "text": "Joy Adamsonová\n\nJoy Adamsonová (20. ledna 1910, Opava – 3. ledna 1980, Shaba, Keňa) byla spisovatelka, malířka a ochránkyně zvířat. V roce 1977 jí byl udělen rakouský čestný odznak Za vědu a umění\n\nNarodila se jako Friederike Victoria Gessnerová v Opavě, v ulici Na Rybníčku čp. 48. Zde žila dvanáct let, poté se s matkou přestěhovala do Vídně. Jejím pradědečkem byl rakouský podnikatel Carl Weisshuhn.\n\nSe svým prvním mužem Viktorem von Klarwillem odcestovala roku 1937 do Afriky, kde poznala svého druhého muže, švýcarského přírodovědce Petera Ballyho. Díky němu začala malovat a stala se z ní výborná kreslířka. Její rozsáhlý cyklus portrétů příslušníků keňských kmenů tvoří dnes stálou expozici Keňského národního muzea v Nairobi. Její poslední muž, George Adamson, kterého si vzala roku 1944, patřil k zakladatelům afrických národních parků. Jeho prostřednictvím se začala starat o malou lvici, kterou se jim oběma po velkém úsilí nakonec podařilo zčásti „znovuzdivočet“ a navrátit do přírody. Její životní příběh popsala v knize \"Příběh lvice Elsy\". Navazující knihu \"Příběh levhartice Penny\" dokončil až spisovatelčin asistent. Mezi návratem lvice Elsy a příchodem levhartice Penny se starala o gepardici Pippu, kterou se jí podařilo také navrátit přírodě. Uskutečnila tak výzkum chování všech tří velkých afrických koček. Mezi známé knihy patří také autobiografie Volání divočiny, která byla v roce 1966 zfilmována.\n\nZaložila nadaci \"Elsa Wild Animal Appeal\", která má dodnes pobočky v USA, Kanadě, Japonsku a Keni. Prostřednictvím této nadace byly například založeny národní parky Meru a Samburu.\n\nJejí život ukončil v roce 1980 bývalý zaměstnanec Paul Wakwaro Ekai, kterého propustila za krádež. Podle pitvy ji ubodal, on sám tvrdí, že ji zastřelil. Za tuto vraždu byl poslán na doživotí. Trestu smrti se vyhnul jen proto, že byl v době spáchání vraždy nezletilý.\n\n\n"}
{"id": "187031", "url": "https://cs.wikipedia.org/wiki?curid=187031", "title": "Gaétan Soucy", "text": "Gaétan Soucy\n\nGaétan Soucy (21. října 1958 − 9. července 2013) byl kanadský spisovatel, představitel magického realismu. \nStudoval fyziku, japonštinu a filozofii. \n\n\n"}
{"id": "187037", "url": "https://cs.wikipedia.org/wiki?curid=187037", "title": "Slávka Budínová", "text": "Slávka Budínová\n\nSlávka Budínová (21. dubna 1924 Heřmanice u Ostravy – 31. července 2002 Praha) byla česká divadelní a filmová herečka. \n\nV mládí začala studovat obchodní akademii, avšak druhá světová válka její studium v roce 1942 přerušila. Před nucenými pracemi v Německu ji zachránila herečka ostravského divadla Marie Rýdlová. Roku 1943 se tak stala divadelní elévkou. Vystupovala v činohře, opeře, operetě i baletu. Velmi často byla obsazována do rolí naivek, které jí však neseděly a proto se jak v Ostravě, tak v Olomouci (kam později odešla), neprosadila.\n\nVýznamnějších úspěchů dosáhla až v roce 1960 v pražském Divadle E. F. Buriana, kde hrála temperamentní a silné ženy. Od tohoto roku byla také často nasazována do filmových a televizních rolí. Jako významná heřmanická rodačka má v Heřmanicích svou ulici.\n\nOd roku 1977 byl jejím manželem český scenárista a režisér Ivo Toman. Dále se sblížila s Oldřichem Horou, předsedou Klubu Za starou Prahu, který jí pomáhal i v problematice rekonstrukce domku na Klárově. Poslední léta života její tvůrčí potenciál zastřel alkoholismus.\n\n\n\n\n"}
{"id": "187039", "url": "https://cs.wikipedia.org/wiki?curid=187039", "title": "Slonovník", "text": "Slonovník\n\nSlonovník (\"Phytelephas\") je rod palem z čeledi arekovité (\"Arecaceae\").\n\nRoste zejména v Jižní Americe (Kolumbie, Ekvádor).\n\nMá 20-30cm silný kmen, u některých druhů poléhavý asi 2-15 m dlouhý a na něm vějíř až 7 m dlouhých a 2 m širokých sudozpeřených listů. Rostlina je dvoudomá (samčí rostlina a samičí rostlina). Samčí květy jsou směstnané na dlouhé válcovité palici. Samičí květy jsou uspořádané do několika visutých kulovitých palic velikosti asi 30 cm. Po uzrání se ze samičích květů vytvoří trs cca 60 peckovic, každá s 3 až 10 semeny. Plody (tzv. guayaquill) mají sladkou dužinu, ze které se připravuje lahodný nápoj. Semena jsou přibližně kulovitá, 2 až 6 cm velká a obsahují sladkou bílou tekutou hmotu, ze které se také připravuje lahodný nápoj. Později tekutá hmota v semenech zbělí a ztvrdne v hmotu vzhledem a tvrdostí podobnou slonovině. Odtud pochází jejich název \"rostlinná slonovina\" a název rostliny \"slonovník\". Semenům se říká \"kamenáče\", \"kamenné ořechy\" nebo \"slonovinové ořechy\". Tvrdá semena se brousí, soustruží, barví. Vyrábí se z nich šperky, figurky, knoflíky, intarzie a výrobky nahrazující pravou slonovinu.\n\nSlonovníků existuje několik druhů. Největší semena dává \"Phytelephas macrocarpa\", naopak nejmenší semena má \"Phytelephas microcarpa\", který nemá téměř žádný kmen.\n\n \n"}
{"id": "187044", "url": "https://cs.wikipedia.org/wiki?curid=187044", "title": "+44", "text": "+44\n\n+44 (někdy také (44) nebo Plus 44) byla alternativní rocková hudební skupina ze San Diega.\nNázev vznikl podle volacího kódu Velké Británie, kde o kapele poprvé začali zakladatelé mluvit. Byla založena v roce 2005. Zakladateli jsou Mark Hoppus (zpěv, baskytara) a Travis Barker (bicí, klávesy), kteří začínali ve slavné punk-rockové skupině Blink 182, kterou s nimi společně založil Tom DeLonge. Kapela se ale nakonec rozpadla kvůli Tomu Delongovi.\nPoté byli přijati Craig Fairbaugh (kytara) a Shane Gallagher (kytara) a kapela + 44 mohla začít.\n\nMark Hoppus a Travis Barker se usmířili s Tomem Delongem a skupina Blink-182 se dala znovu dohromady, což mělo za následek rozpad skupiny +44.\n\n\n\n"}
{"id": "187047", "url": "https://cs.wikipedia.org/wiki?curid=187047", "title": "Curtiss P-40 Warhawk", "text": "Curtiss P-40 Warhawk\n\nCurtiss P-40 Warhawk byl americký jednomotorový, jednomístný, celokovový stíhací a bitevní letoun, který poprvé vzlétl v roce 1938. Konstrukce P-40 vycházela z předchozího typu Curtiss P-36 Hawk. Warhawk byl používán většinou spojeneckých sil během druhé světové války a v první linii zůstal až do konce války. Po strojích North American P-51 Mustang a Republic P-47 Thunderbolt to byl třetí nejvyráběnější americký stíhač druhé světové války; do listopadu 1944, kdy byla výroba P-40 zastavena bylo vyrobeno 13 738 ks a to vše v hlavním výrobním zařízením firmy Curtiss-Wright Corporation ve městě Buffalo.\n\nAmerický letoun P-40 (tovární označení \"Hawk 81\") byl přímým nástupcem letounu Curtiss P-36 Hawk, ze kterého konstrukčně velmi vycházel. Prakticky se jednalo týž drak, opatřený novým kapalinou chlazeným řadovým dvanáctiválcem Allison V-1710- 33 (tovární označení V-1710-C15), na rozdíl od původního hvězdicového motoru Wright. Tato modifikace výrazně změnila siluetu i letové vlastnosti letadla. Jeho konstrukce byla již poměrně zastaralá, ale protože v roce 1939 byl okamžitě k dispozici, získala firma Curtiss od armádního letectva (USAAC) objednávku na sériovou výrobu. Letouny si objednala také Francie, ale dříve, než dorazily do Evropy, francouzská armáda kapitulovala. Proto si je převzala Velká Británie, která je zařadila do výzbroje pod názvy Tomahawk I, IA a IIA. Letouny bojovaly zejména na méně exponovaném bojišti v severní Africe, kde odvedly mnoho užitečné práce. Americkou armádou převzaté stroje tvořily protivzdušnou obranu Havaje a zde se také střetly s Japonci. Mimo armádu USA a Velké Británie sloužily P-40B a P-40C také v SSSR a Číně. Celkem bylo postaveno 1700 kusů letounu P-40 Tomahawk. Bohužel typ Hawk 81 se vyznačoval pro tehdejší americké stíhací letouny společnými charakteristikami — vesměs slabou výzbrojí, nízkými výkony (alespoň na období let 1940-1941), slabou či úplně chybějící pasivní ochranou (tj. pancéřováním a samosvornými obaly nádrží) a ve výškách nad 5000 metrů rychle klesajícími výkony. Tyto vlastnosti spojovaly jak ve Francii v roce 1940 bojující stroje P-36 (Curtiss Hawk 75), tak i novější typy Bell P-39C a D či Curtiss P-40B a C.\n\nFirma Curtiss se snažila svá letadla průběžně modernizovat, ale ta stále zůstávala o krok zpět za výkony svých soupeřů. V květnu 1941 byly zahájeny dodávky nové verze P-40D (Hawk 87), což byl v roce 1940 připravovaný značně přepracovaný P-40 s teprve chystaným výkonnějším motorem Allison V-1710-39. Stroj měl vedle silnějšího motoru (nahrazujícího Allison V-1710-33) dostat i silnější výzbroj, pasivní ochranu a také byl aerodynamicky zjemněn (od typu Hawk 81 přebírá konstrukci křídla a ocasních ploch, ovšem trup byl výrazně přepracován, nyní měl poněkud zmenšený čelní průřez, a také dostal nový podvozek). Britové novou verzi objednali již v květnu 1940 (560 strojů s novým označením Kittyhawk I), dávno předtím než byl postaven byť jediný stroj (USAAC novou verzi objednalo až v září 1940). Nová verze měla přece jen vyšší bojovou hodnotu než Hawk 81 (P-40B a P-40C). Na P-40D ihned navázala výroba verze P-40E, která se od předchozí na první pohled liší jen zesílenou výzbrojí — je vyzbrojena šesti kulomety M2 ráže 12,7 mm umístěných v křídle, na rozdíl od čtyř zbraní stejného typu u „Déčka“ (zesílení výzbroje americké armádní letectvo požadovalo ještě před zahájením sériové výroby P-40D, v únoru 1941; těch nakonec Američané odebrali pouze 22 kusů, další byly již P-40E, kterých firma Curtiss na základě objednávek amerického letectva postavila 2320, a to jak pro USAAC tak i na export v rámci Zákona o půjčce a pronájmu).\n\nCurtiss P-40K vznikl v roce 1942 na základě verze P-40E náhradou motoru Allison V1710-39 (tovární označení V-1710-F3R) podstatně výkonnějším motorem Allison V-1710-73 (V-1710-F4R). Silnější motor ovšem vyvolával problémy se směrovou stabilitou při startu. Nejjednodušším řešením bylo zvětšení kýlové plochy s krátkým přechodem do trupu. Takto upravených bylo prvních 800 vyrobených P40K-1 a P40K-5. U dalších 500 strojů série K-10 a K-15 byl tento problém vyřešen stejně jako u P-40F s Merlinem prodloužením zadní části trupu a posunutím svislé ocasní plochy o 0,508 m.\n\nVerzí vznikla ještě celá řada, byly vyráběny verze P-40D až P-40N, přičemž stroj dostal bojový název Warhawk, ve Velké Británii Kittyhawk. Nejrychlejšími ze všech sériově vyráběných Warhawků byla první série P-40N, které se dostaly přes 600 km/h (ovšem vzhledem k tomu, že pro stíhací úkoly v té době USAAF mělo mnohem vhodnější stroje, a P-40N byl postupně stále více nasazován v roli stíhacího bombardéru, stroje pozdějších sérií opět dostávají standardní výzbroj šesti kulomety ráže 12,7 mm a byly zavedeny i další změny, které sice znamenaly opětovný nárůst hmotnosti stroje a tedy i pokles výkonů, ale to v této roli již nehrálo podstatnou roli). Po dokončení 400 strojů v provedení Curtiss P-40N-1-CU se stroj vrací zpátky ke standardní výzbroji šesti půlpalcových kulometů v křídle, s celkovou zásobou munice 1686 nábojů, a s možností nést až tři pětisetliberní (227kilogramové) pumy na závěsnících pod trupem a křídlem.\n\nVůbec nejvýkonnější byly stroje verze XP-40Q, ta ovšem již nebyla zavedena do sériové výroby a zůstalo pouze u trojice prototypů, sice výkonného ale pro USAAF již nezajímavého typu — konkurence již zavedených a široce používaných typů Lockheed P-38 Lightning, Republic P-47 Thunderbolt a North American P-51 Mustang byla příliš silná, jimi dosahované výkony byly přinejmenším srovnatelné s XP-40Q, a stávající typy plně postačovaly k plnění úkolů na hlavních bojištích. Firma Curtiss tak již neměla nejmenší šanci typ P-40 znovu prosadit do popředí zájmu — Warhawk již jen dosluhoval jako stíhací bombardér na vedlejších bojištích. Bojově byly použity v severní Africe, v Pacifiku, nad Aleutskými ostrovy a v Sovětském svazu. P-40 verzí D-N bylo vyrobeno přes 12 tisíc kusů.\n\nNejznámější epizodou v historii letadla bylo jeho užití u americké dobrovolnické jednotky \"Flying Tigers\", která bojovala proti Japoncům v Číně. Dobrovolníci byli placeni čínskou vládou - od 600. do 750. dolarů měsíčně podle hodnosti a za každý sestřelený japonský letoun. Vytvořili legendu, kterou americký tisk pečlivě pěstoval. Letci opatřili své P-40 a P-40E žraločími tlamami vyvedenými na chladičích, což se stalo typické pro tyto stroje. Letadla P-40 se vůbec výrazně podílela na vítězství spojenců na asijsko-pacifickém bojišti, ačkoliv nikdy nepatřila k absolutní špičce a jejich ztráty byly poměrně vysoké.\n\nDá se rovněž říci, že nemenší proslulost získala i britská 112. squadrona bojující v severní Africe, která se stala patrně neméně proslulou díky obdobné ozdobě jako „Flying Tigers“ — žraločími zuby (ostatně Britové tuto „ozdobu“ použili dříve než Američané v Číně). Ovšem nemenší proslulost typu P-40 v RAF získala řada es, mj. můžeme jmenovat velitele 112. squadrony, kterým byl australský S/Ldr Clive Robertson „Killer“ Caldwell, jehož celkové „skóre“ představuje 28½ potvrzeného sestřelu (létal mj. i u 250., 452. a 457. squadrony). Později dosáhl hodnosti (acting) Group Captain, postupně byl vyznamenán DSO, DFC & Bar.\n\nMéně výraznou, byť důležitou stopu, zanechaly letouny rodiny P-40 na východní frontě. Sovětský svaz odebral takřka 2500 kusů různých verzí a vyzbrojil jimi několik útvarů. Mnoho letců se v jejich kabinách stalo esem, případně si vysloužilo titul Hrdiny SSSR. Na druhou stranu ztráty Tomahawků a Warhawků zde byly překvapivě nízké a jen omezené možnosti použití P-40, dané především určitými nedostatky v konstrukci, zabránily dosáhnout výraznějších úspěchů.\n\n\n\n\n\n\n"}
{"id": "187049", "url": "https://cs.wikipedia.org/wiki?curid=187049", "title": "Tom DeLonge", "text": "Tom DeLonge\n\nThomas Matthew DeLonge, Jr. (* 13. prosinec 1975), Poway, Kalifornie, USA) je americký zpěvák a kytarista rockových skupin Blink-182, Box Car Racer a Angels & Airwaves.\n\nNarodil se (13. prosince 1975) ve městě Poway v Kalifornii. Jeho matka Connie pracovala v realitní kanceláři a otec Tom senior působil jako vedoucí pracovník v energetické společnosti. Má staršího bratra - Shona a mladší sestru - Karie.\n\nI když pocházel z dobré rodiny, Tom byl problematické dítě. Velmi brzy objevil alkohol a před svými patnáctými narozeninami byl vyloučen ze školy, protože byl opilý při basketbalu. Do školy se ovšem triumfálně vrátil a jeho kamarádi jej zvolili za navrátivšího krále. Ve skutečnosti to bylo součásti plánu, jak namíchnout školního správce, který Toma nesnášel (a on jeho také). Byl také znám tím, že budil své rodiče v nočních hodinách troubením na trumpetu. I když se zrovna nezdálo, že je nějak talentovaný na hudbu, zaměřil se na kytaru. Začal se o nástroje zajímat na církevním táboře. Někdo si s sebou vzal kytaru a Tom trávil spoustu času hraním na ni. Svoji první kytaru dostal od kamaráda, jehož otec pracoval na skládce. Někdo vyhodil úplně funkční kytaru. A tak se dostala k Tomovi.\n\nTom objevil punk na prázdninách v Oregonu, kam jel navštívit kamaráda. Tento kamarád byl dychtivý punker a ukázal Tomovi kapely jako např. Stiff Little Fingers, Dinosaur Jr., a The Descendents. Přestože si před tím myslel, že punk není nic víc než jen \"rychlej rámus\", Tom si hudbu, kterou slyšel, zamiloval. Krátce po střední škole se dal dohromady s kamarádem Markem a založili kapelu, kterou pojmenovali Blink. V roce 2002 založil skupinu Box Car Racer, která vydala pouze jedno album a poté skončila. Po odchodu z Blink 182 založil alternativní rockovou skupinu Angels & Airwaves.\n\nTom je známý tím, že je posedlý mimozemšťany a vládními spiknutími.\n\nV současnosti se Tom věnuje své kapele Angels & Airwaves, projektu \"To the Stars\" a psaní komiksů. Dne 26. ledna 2015 opustil kapelu Blink-182 což ten samý večer popřel, avšak Mark Hoppus a Travis Barker to později potvrdili pro časopis \"Rolling Stone\".\n\n\n\n\n"}
{"id": "187059", "url": "https://cs.wikipedia.org/wiki?curid=187059", "title": "Curtiss P-36 Hawk", "text": "Curtiss P-36 Hawk\n\nCurtiss P-36 Hawk (Curtiss Hawk Model 75) byl americký stíhací letoun z konce 30. let 20. století. Patřil k prvním stíhacím letounům nové generace, jednoplošníků s celokovovou konstrukcí, zatahovacím podvozkem a výkonnými motory. Letoun, který je známý především jako předchůdce typu Curtiss P-40 Warhawk, na počátku druhé světové války již nepatřil k výkonnostní špičce. Přestože americké armádní letectvo ho používalo jen omezeně, bojově ho používala Francie, Velká Británie, Finsko, nebo Čína.\n\nLetoun P-36 byl zkonstruován na základě soutěže z roku 1935. Celokovový prototyp Curtiss Model 75B byl poháněn hvězdicovým motorem Wright Cyclone o výkonu 625 kW. Výzbroj byla slabá, skládala se z jednoho synchronizovaného kulometu ráže 12,7 mm a jednoho ráže 7,62 mm. Podvozkové nohy se při zatahování otáčely o 90° tak, že kola dosedala naplocho do vybrání v křídlech. Soutěž sice vyhrála společnost Seversky se svým typem P-35, avšak velitelství USAAC objednalo tři prototypy Y1P-36 s pohonnými jednotkami Pratt & Whitney R-1830-13 Twin Wasp k vojskovým zkouškám. Tyto stroje již měly prodloužené prosklení kabiny. V červenci 1937 pak následovala objednávka na 210 sériových P-36A, které byly dodávány od dubna 1938.\n\nPosledních 31 strojů této série mělo instalovaný motor R-1830-17 s výkonem až 883 kW a hlavňovou výzbroj posílenou o jeden kulomet ráže 7,7 mm v každé polovině křídla. Letouny nesly označení P-36C.\n\nV roce 1937 firma Curtiss nabízela zjednodušenou exportní verzi Curtiss Hawk 75 s pevným kapotovaným podvozkem. Letoun byl určen pro státy, kde nehrozilo bezprostřední nebezpečí ozbrojeného konfliktu a nižší výkonnostní úroveň stíhacích strojů nebyla tak rozhodující. Hawk 75 poháněl hvězdicový motor Wright Cyclone GR-1820-G3 o výkonu 643 kW s užším prstencovým krytem typu NACA. Předváděcí prototyp (NR1277) v létě 1937 zakoupilo čínské letectvo, který o rok později následovalo 112 sériových letounů Hawk 75M. Hlavňová výzbroj byla shodná s verzí P-36A, pod křídlem byly závěsníky pro maximálně deset pum po 11,4 kg nebo šest po 22,7 kg. Čína následně převzala také stroje Curtiss H75A-5 se zatahovacím podvozkem.\n\nDalších 25 strojů s označením Hawk 75N odebral v roce 1939 tehdejší Siam. Jejich výzbroj byla posílena o dva kulomety ráže 7,62 mm, střílející mimo okruh vrtule. Nejméně 12 z nich bylo vyzbrojeno 23 mm kanóny Madsen dánské výroby, instalovanými ve schránkách pod křídlem.\n\nDalším zákazníkem bylo argentinské letectvo, které převzalo 30 exemplářů Hawk 75O. Státní letecká továrna Fábrica Militar de Aviones v Córdobě pak v licenci postavila v období 1940-41 200 kusů.\n\nV květnu 1938 objednala v USA francouzská vláda 100 kusů letounů Curtiss Hawk H75A-1 (dřívější označení Hawk 75C-1), které byly ekvivalentem amerických P-36A, avšak s motorem R-1830-SC3 G Twin Wasp o 772 kW. Výzbroj tvořila čtveřice kulometů FN-Browning ráže 7,5 mm, z toho dva v křídle. Francie objednávala další dodávky až do výše 630 kusů, do francouzské kapitulace však převzala jen 291 Hawků. Zbylé stroje převzalo RAF, kde H75A-1 létaly pod jménem Mohawk Mk.I.\n\nDalších 100 kusů z původní velké francouzské objednávky mělo mírně odlišné motory a další kulomet 7,5 mm v každé polovině křídla. V Armée de l'Air nesly označení Hawk H75A-2, v Royal Air Force pak Mohawk Mk.II.\n\nDalších 135 kusů Hawk H75A-3 určených pro Francii bylo dodáváno v období před její porážkou a nedodané stroje tak v rámci zákona o půjčce a pronájmu převzalo RAF jako Mohawk Mk.III. Zde byly vybaveny kulomety Browning ráže 7,7 mm.\n\nPosledním typem původně objednaným pro francouzské letectvo v počtu 395 kusů byl Hawk H75A-4 s motorem R-1820-G205A Cyclone o 833 kW s odlišným tvarem motorového krytu. Francie stačila převzít pouze šest strojů, zbylé byly dodány RAF jako Mohawk Mk.IV.\n\n24 kusů Hawk H-75A-6 se čtyřmi kulomety ráže 7,9 mm a motorem Twin Wasp zakoupilo Norsko. Pro nizozemské letectvo bylo objednáno 20 H75A-7, které byly po okupaci země dodány do Nizozemské východní Indie. 36 letounů Hawk H75A-8 s motorem Cyclone, pod jehož kapotou byly instalovány dva kulomety ráže 12,7 mm, bylo původně určeno pro Norsko. Nedodané letouny, které již norské letectvo nestihlo převzít, odebralo USAAF jako P-36G, které byly později prodány do Peru. Verze Hawk 75A-9 byla v počtu 10 kusů určena pro Írán.\n\nArgentina pořídila několik letounů Hawk 75O s pevným, nezatahovacím podvozkem a také zakoupila výrobní licenci letounu; 30 strojů vyrobila a dodala firma Curtiss a 20 bylo vyrobeno v Argentině. Tyto letouny používaly stejný motor, Wright Cyclone R-1820-G5, jako letouny Martin 139WAA a Northrop 8A-2, které v té době argentinské letectvo používalo. Jejich výzbroj se skládala z jednoho kulometu Madsen ráže 11,35 mm a tří lehkých kulometů Madsen ráže 7,65 mm. Dále stroje mohly nést až deset pum o hmotnosti 14 kg pod křídly. Poslední z letounů zůstal ve službě až do listopadu 1954.\n\nV březnu 1942 bylo deset amerických strojů P-36A převedeno do Brazílie.\n\nRoyal Air Force (RAF) svůj zájem o letoun také projevilo. Porovnání zapůjčených francouzských Hawků 75A-2 se Spitfirem Mk I odhalilo, že má Hawk oproti první variantě legendárního britského stíhače několik výhod. Hawk měl při rychlostech nad 300 mph (480 km/h) lehčí řízení, zejména při střemhlavém letu, lépe manévroval a z kabiny měl lepší výhled. Hawk byl také lehčí na pilotování během vzletu a přistání. Není divu, že měl Spitfire převahu ve zrychlení a také maximální rychlosti, což mu nakonec dalo výhodu, že může útočit, ale také boje zanechat dle libosti.\n\nAčkoli se Británie pro Hawky nerozhodla, nakonec dorazilo 229 Hawků formou odkloněných zásilek původně do okupované Francie a také mnoho strojů do Anglie stahujících se francouzských pilotů. Letouny dostaly označení Mohawk I až IV, což odráželo francouzské Hawk 75A-1 až A-4 a jako výzbroj dostaly kulomety Vickers K a konvenční škrtící klapky. Letouny byly zařazeny k perutím RAF č. 5, 25 a 155.\n\nI přes konstrukční zastaralost stroje byl letoun Curtiss P-36 významnou posilou pro státy bojující proti Německu. Pochvalně se o něm vyjádřil i český pilot František Peřina.\n\nLetouny Curtiss Hawk H75A byly u francouzského letectva zařazeny do výzbroje pěti skupin, GC I/4, GC II/4, GC I/5, GC II/5 a GC III/2.\n\nDo soubojů s německými stíhači se H75A dostaly jako první již 8. září 1939 během podivné války. Šest těchto strojů z jednotky GC II/4 pod velením Sgt.Chef Roberta Cruchanta hlídkovalo na francouzsko-německém pomezí v prostoru Landau-Sarreguemines. Po přeletu hranic na německé území byly nejprve ostřelováni protiletadlovým dělostřelectvem a zanedlouho byly napadeni německými stíhači. Jednalo se o čtveřici podobně hlídkujících strojů Messerschmitt Bf 109E ze stíhací skupiny I./JG 53 „Pik As“, které vedl Oberleutnant Werner Mölders. Po leteckém souboji v prostoru Schaidt nárokovali francouzští piloti dva jisté sestřely bez vlastních ztrát. Sgt.Chef J. Casenobe a Adj. P. Villey po jednom ve spolupráci s Cruchantem. Ve skutečnosti Luftwaffe přišla o jeden Bf 109E W. Mölderse, který s poškozeným strojem nouzově přistál u Wolferweilleru.\n\n6. října 1939 zahynul první československý pilot ve Francii, Sol. František Bartoň, který se vracel ze cvičného letu na domovskou základnu v Chartres. V zatáčce před dosednutím jeho H75A-1 ztratil rychlost a zřítil se k zemi.\n\n6. listopadu 1939 odstartovalo devět Curtissů od GC II/5 k dosud největšímu střetnutí nad Francií od počátku války, které doprovázely fotoprůzkumný Potez 63.11 nad Sársko. Formaci vedenou Lt. Pierre Houzém napadla skupina 27 hlídkujících Bf 109D z jednotky JGr.102 pod vedením Hpt. Hannese Gentzena. Během patnáctiminutového střetnutí Francouzi ohlásili pět jistých sestřelů. Sgt. E. Salés a Sgt. Legrand po dvou a Asp. G. Lefol jeden. Dalších pět pravděpodobných nárokovali Lefol, Sgt.Chef R. Trémolet, Sgt.Chef P. de Montgolfier, Adj. J. Dugoujon a Sgt. A. Bouhy. Skutečné německé ztráty však činily čtyři letouny, další čtyři vážně poškozené Bf 109 nouzově přistály na německém území. Naopak potvrzený sestřel pouze jednoho poškozeného H75A byl přiznán Gentzenovi.\n\nZ výcvikového střediska stíhačů CIC No 6 v Chartres přišli 1. prosince 1939 ke skupině Hawků GC II/4 v Xaffévillers českoslovenští piloti Sgt. Rajmund Půda a Cpl.Chef Jan Truhlář (19. ledna 1940 pak dorazil Lt. Alois Hlobil). K jednotce GC I/5, která byla se svými stroji Curtiss Hawk dislokovaná v Suippes, byly přiděleni Lt. Timotheus Hamšík, Sgt. František Peřina a Cpl. Vladimír Vašek. K GC II/5 v Toul-Croix-de Metz přišli Lt. Jan Klán, Lt. Josef Jaške, Cpl.Chef František Chábera, Cpl.Chef Josef Janeba, Cpl.Chef Ladislav Světlík a Cpl.Chef Otto Hanzlíček.\n\nPrvním československým pilotem, který zahynul při bojovém letu nad Francií, se stal příslušník GC I/5 Cpl.Chef Vladimír Vašek. Během hlídkového letu 2. ledna 1940 se odpojil se svým strojem H75A (No 13) od vedoucího Lt. E. Marina La Meslée a z výšky 8000 m se zřítil na zem u Malancourt. Příčinou byl zřejmě zamrzlý přívod kyslíku s následnou ztrátou vědomí. Byl povýšen na hodnost Sergent in memoriam. Další nehodu měl 19. ledna 1940 příslušník GC II/5 Cpl.Chef L. Světlík, kterému během stíhání Do 17M od jednotky 3.(H)/13 náhle došlo palivo. Nouzové přistání s Curtissem u Blenod-du-Tours přežil bez újmy.\n\n26. ledna 1940 se skupina GC II/4 přesunula z polního letiště Xaffevillers, odkud vzlétala se svými Hawky od počátku války, na odpočinek na základnu Marseille-Marignane. Na frontu se útvar vrátil až 7. dubna, tentokrát na základnu Nancy-Azelot a 12. dubna se přesunuje na svou starou základnu Xaffevillers.\n\nPrvního vzdušného vítězství přiznaného československému letci na západní frontě dosáhl příslušník GC II/5 Cpl.Chef Josef Janeba. 2. března 1940 odstartoval z letiště Toul-Croix-de-Metz společně s Hawky Adj.Chef G. Grase a Adj. P. de Montgolfiera k hlídkovému letu poblíž hranic. U Wölklingenu společně napadli a zasáhli průzkumný Do 17P od útvaru 1.(F)/22, který však unikl do neutrální Belgie. Po dokončení hlídky se vrátili do Toulu, kde jim byl Dornier přiznán jako pravděpodobně sestřelený. Ve skutečnosti byl jen lehce poškozen. 9. března 1940 se celá skupina GC II/5 přesunula na základnu Lyon-Bron, o dva dny později pak na letiště Marseille-Marignane. Ani zde však nepobyla dlouho a 13. března se opět stěhuje, tentokrát na základnu Cannes-Mandelieu. 23. dubna si na konto českoslovenští letci připsali první sestřel Bf 109 v bitvě o Francii. Toho dne vzlétlo 13 Curtissů Hawk GC II/5, nyní opět ze základny Toul-Croix-de-Metz, na doprovod fotoprůzkumného letounu Potez 637 do prostoru Differten-Hitzbach. Po vystoupání do letové hladiny objevili průzkumný Do 17P od jednotky 1.(H)/13, eskortovaný dvanácti Bf 109E ze stíhací skupiny I./JG 52. Tři Hawky nadále doprovázely Potez, pět zaútočilo na Dornier a zbylá pětice si vzala na starost Messerschmitty. Sous Lt. Janu Klánovi se podařilo zasáhnout Bf 109E-1 Ofw. Franze Essla, příslušníka 2./JG 52, východně od Bouzonville. Francouzi pak hlásili další Bf 109 jako pravděpodobně sestřelený, ve skutečnosti byl jen poškozen, podobně jako další dva, které žádný z pilotů Hawků nenárokoval. Průzkumný Dornier opakovaně zasáhli Sgt. E. Salés, Lt. P. Villacéque, Cne. G. Portalis, Sgt. P. Audrain, Cpl.Chef O. Hanzlíček a Sous Lt. J. Jaške. Byl jim přiznán jako pravděpodobně sestřelený, přestože s hořícím pravým motorem dokázal doletět na svou základnu. Československý pilot J. Jaške se při jeho dalším pronásledování dostal do palby protiletadlového dělostřelectva a se zasaženým motorem svého Curtissu (No 198) přistál bez podvozku u Pont-á-Moussonu.\n\nAmerické stíhací letouny Curtiss Hawk H75A v sestavě Armée de l'Air zasáhly do bojů i v první den německé operace Fall Gelb 10. května 1940. V časných ranních hodinách odstartoval z letiště Suippes velitel 1. escadrilly GC I/5 Cne. Jean Accart se svým číslem Sgt. Františkem Peřinou. Brzy po startu spatřili patnáctičlennou skupinu Bf 110 ze sestavy útvaru I./ZG 2, kterou se pokusil napadnout. „Stodesítky“, ač v početní převaze, boj nepřijaly a vysokou rychlostí unikly. Na rádiové varování pak oba piloti začali pronásledovat pět Do 17 od II./KG 2. Accart s Peřinou v piké zaútočili a jednomu Dornieru (U5+KP) zapálili motor, který se následně v plamenech zřítil u Minaurcourtu. Odpoledne se letiště Suippes stalo terčem náletu Do 17 III./KG 3 a II./KG 2, které doprovázelo šest Bf 110. Accart, Peřina a dalších sedm Curtissů úspěšně odstartovalo mezi dopadajícími pumami a začali pronásledovat unikající Dorniery. První bombardér dostihli a sestřelili severně od základny, druhý se po přesných dávkách zřítil u Villers. Třetí podlehl dvojici agresivně útočících Curtissů u Dun-sur-Meuse. GC I/5 přišla pouze o jeden Hawk Sgt. Preuxe, který zasažený stroj opustil na padáku. Během odrážení náletu, za který Luftwaffe zaplatila dvanácti Do 17, asistovaly Curtissy jednotky GC I/4 a stroje Hawker Hurricane 501. a 1. perutě Royal Air Force.\n\nNa druhý den ráno do bojů zasáhly také Curtissy od GC II/5 z Toul-Croix-de-Metz, konkrétně proti svazu He 111 KG 53. Jako první z osmičlenné skupiny Hawků zahájili boj Portalis, Salés a Chábera, jehož výsledkem byl jeden zničený Heinkel u Mars-la-Touru a jeden pravděpodobně sestřelený He 111 Cháberou. Rovněž další roj Hawků GC II/5, v jehož čele letěl Lt. P. Houzé, byl úspěšný. Společně se svými čísly, Caporal-Chefy O. Hanzlíčkem a J. Janebou, poslaly v plamenech k zemi jižně od Bar-le-Duc další He 111. Třetí Heinkel padl za oběť Sous Lt. G. Ruchouxovi. 11. května 1940 bylo rovněž obnoveno odesílání stíhacích pilotů z Chartres na frontu. Ke GC I/5 byli na základnu Curtissů v Suippes odesláni Lt. Alois Vašátko, Lt. Adolf Vrána a Lt. Tomáš Vybíral.\n\n12. května do bojů opět aktivně zasáhly Hawky GC I/5. Šestici jejich pilotů, Cne J. Accart, Lt. E. Marin la Meslée, Sous Lt. J. Rey, Sgt.Chef F. Morel, Sgt. F. Peřina a Sgt.Chef D. Penzini, se podařilo východně od Sedanu překvapit dvě dvacetičlenné skupiny Ju 87 od útvaru I./St.G. 76. Jejich doprovod se opozdil a Hawky tak mohly nerušeně útočit. Sám Peřina po přistání nahlásil dvě Stuky sestřelené jistě a dvě pravděpodobně. Pak však dorazil opožděný doprovod až osmdesáti Bf 109 a jen Peřinův Curtiss inkasoval na 70 průstřelů. Na základnu Suippes se i přes početní převahu vrátily všechny stíhací Hawky, jejichž pilotům bylo přiznáno 11 jistých a pět pravděpodobných sestřelů Ju 87. Francouzi ovšem svůj výkon vyhodnotili poměrně optimisticky, neboť německý útvar střemhlavých bombardérů ztratil jen dva Ju 87, několik dalších však bylo poškozeno.\n\n13. května prošli bojovým křtem čeští nováčci od GC I/5. V boji devíti Curtissů proti čtyřiceti He 111 u belgického Monzonu se Lt. T. Vybíral, Lt. M. Dorance a Sous. Lt. M. Parnier podíleli na sestřelu jednoho ze dvou Heinkelů zničených během souboje. Naopak Lt. A. Vrána byl při útoku na tento nepřátelský bombardovací svaz sám sestřelen doprovodnými Bf 109 a svůj hořící Hawk (No 33) musel opustit na padáku. Téhož dne byl sestřelen ve vzdušném boji s Bf 109 také Curtiss sesterské GC II/5, pilotovaný Lt. J. Klánem, který se svou poškozenou stíhačkou přistál bez podvozku.\n\nPřed polednem 14. května 1940 odstartovalo 18 Curtissů od GC I/5 ze Suippes s úkolem chránit fotoprůzkumný Potez 63.11. Po nasnímání německých pozic v místě průlomu spojenecké fronty u Sedanu byla celá formace pod velením Cdt. Jacquese Martina po otočce nazpět napadena třicítkou Bf 109. Hawkům se sice podařilo cenný Potez se snímky zachránit, ale Curtiss (No 92) Lt. T. Hamšíka byl sestřelen. Tomu se sice asi v 500 m podařilo poškozený Hawk opustit, ale neotevřel se mu padák. Odpoledne se na volný lov vydalo devět Curtissů útvaru GC II/5. Po rádiovém upozornění na formaci He 111 severozápadně od Met nejdříve narazily na jejich doprovod, který tvořilo dvanáct Bf 110 a desítka Bf 109. Při následném souboji Sgt.Chef F. Chábera postupně zapálil oba motory jedné „stodesítky“, která dopadla u Clouange. Další jednotka H75A, GC II/4, se toho dne po těžkých ztrátách Curtissů, utrpěných náhlými leteckými přepady, přemístila z dosavadní základny Xaffévillers na letiště Orconte.\n\n15. května časně ráno odlétla skupina pilotů GC II/5 na palubě letounu Mureaux do Châteaudunu pro nové Curtissy, zatímco ostatní stíhači na zbylých strojích znovu zasáhli do bojů. Ráno vzlétlo deset Hawků této jednotky k hlídce nad frontu, kde napadly skupinu He 111. Obranná palba palubních střelců sestřelila Curtissy (No 180 a No 145) Cne G. Portalise a Adj. P. de Montgolfiera, kteří své hořící stroje opustili na padáku. Při návratu z boje Cne. M. Monraisse, Lt. J. Klán, Adj. Chef J. Dugoujon a Sgt.Chef Legrand v prostoru Clouange napadli Hs 126. Byl jim společně přiznán jako pravděpodobně sestřelený. Druhý Hs 126 padl za oběť hlídce H75A od GC I/5 v oblasti Vendresse ve složení Lt. E. Marin la Meslée, Lt. T. Vybíral, Lt. M. Dorance, Sous Lt. M. Parniere, Sous Lt. G. Lefol, Sous Lt. J. Rey a Sgt.Chef L. Vuillemain. Českou skupinu u GC II/4 na základně Orconte posílil Sgt.Chef Karel Pošta, přeškolený na Hawk v Chartres.\n\nPrvní sestřel dosažený českým pilotem u stíhací skupiny GC II/4 zaznamenal 16. května Sgt.Chef R. Půda. Stalo se tak opět během doprovodu třicítky Curtissů průzkumného Potezu 63 v prostoru Remeš-Vernier-Neufchâtel. Hawky se během letu dostaly do boje s třiceti bombardéry, které doprovázely dvoumotorové Bf 110. Půda přitom sestřelil jeden Do 17 a jeho kolegové se postaraly o další dva bombardéry a jeden Bf 110 bez vlastní ztráty. Další piloti Curtisů, tentokrát z GC II/5, během hlídkového letu rozstříleli Hs 126, který dopadl severně od Esch-sur-Alzette v Lucembursku. O vítězství se podělila celá pětice ve složení Cne M. Monraisse, Adj.Chef J. Dugoujon, Sgt.Chef A. Legrand, Sgt.Chef L. Světlík a Sgt. P. Audrain. Odpoledne ze do bojů opět zapojily Curtissy z GC II/5. Devítičlennou formaci vedl Cne Monraise, která zničila další Hs 126. Následně byla skupina rádiem navedena na patnáct He 111 u Sedanu. Při prvním útoku Lt. J. Jaškeho začaly hořet oba motory napadeného Heinkelu, při druhém sám inkasoval zásahy do motoru své stíhačky (No 60) od zadního střelce. Při nasazování na nouzové přistání byl ještě zasažen doprovodným Bf 110, ale vyvázl bez zranění. V ten samý den dva další příslušníci GC II/5, Sgt.Chef J. Gisclon a Cpl.Chef L. Světlík, pravděpodobně sestřelili Do 17 nad Lucemburskem. V podvečer toho dne uzavřeli Hawky své skóre zlikvidováním dalšího Hs 126, který vedl skupinu Do 17. Jednalo se o devítičlennou formaci jednotky GC I/5, z nichž byl sestřelený Henschel připsán Lt. M. Dorancemu, Lt. T. Vybíralovi, Sous Lt. F. Warnierovi, Sgt.Chef Bressieuxovi a Sgt.Chef M. Tallentovi. U Rethelu dopadl i jeden z Dornierů, který byl přiznán všem z devítky Curtissů.\n\n17. května 1940 získal svá první dvě vítězství Cne Alois Vašátko, příslušník GC I/5. Při hlídkovém letu nad frontou se sedm Curtissů této jednotky utkalo s osmi Bf 109, z nichž dva bez vlastní ztráty pomalejší Hawky sestřelily. Oba Messerschmitty byly přiznány všem sedmi pilotům společně.\n\nDruhý den odpoledne se devíti Hawkům z GC I/5 podařilo zcela rozvrátit bombardovací sestavu He 111 v prostoru Soissons. Do jejich kabin usedla skoro samá esa, Cne J. Accart, Cne A. Vašátko, Lt. E. Marin la Meslée, Sous Lt. J. Rey, Sous Lt. M. Rouquette, Sgt.Chef Muselli, Sgt.Chef F. Morel, Sgt.Chef L. Vuillemain a Sgt. F. Peřina. První Heinkel se zřítil po společném útoku Vašátka a Accarta. Z pravé strany německých bombardérů pak společně Vašátko, Marin la Meslée, Muselli, Morel a Vuillemain odehnali další He 111 se kterým skoncovali u Laon-Soissons. V tomto prostoru pak dopadl třetí německý Heinkel po společné akci Vašátka, Peřiny, Accarta a Reye. GC I/5 v tomto boji nárokovala celkem šest sestřelů, skupina GC II/4, která se angažovala ve stejné potyčce, další dva. II./KG 55 „Greif“ však postrádala pouze čtyři své He 111. Na druhé bojující straně však GC I/5 musela postrádat Françoise Morela, který s průstřelem hlavy musel opustit kokpit svého Hawku (No 199) na padáku. U obce Hartennes-et-Taux po dopadu zemřel. Druhým zraněným pilotem GC I/5 byl J. Rey, který byl po nouzovém přistání Curtissu (No 204) převezen do nemocnice. Do střetu s nepřítelem se 18. května dostalo také devět Hawků GC II/5, hlídkující mezi Metami a Pont-á-Moussonem. Palba francouzského protiletadlového dělostřelectva je upozornila na přítomnost osamoceného He 111, kterého patrola pravděpodobně sestřelila. Vzápětí se objevil doprovod asi deseti Bf 109 ze sestavy stíhací skupiny III./JG 52. Sgt.Chef O. Hanzlíček a Sous Lt. G. Ruchoux nejprve společně sestřelili jednu Bf 109E Ofw. Adolfa Waltera, usazenou za ocasními plochami jiného Hawku. Hanzlíčka však ihned atakoval další Messerschmitt, za jehož řízením seděl Lt. Günther Rall, příslušník 8./JG 52. Hanzlíček se z hořícího stroje (No 27) zachránil na padáku. Sám Rall ovšem musel nouzově přistát po odvetné akci Curtissu Sous Lt. Trémoleta. V tento den pak posílily řady Groupe de Chasse I/5 další českoslovenští piloti, Cne Josef Duda a Lt. Josef Burger.\n\n19. května 1940 svůj počet sestřelů navýšil dosud nejúspěšnější Čech v řadách francouzského letectva František Peřina. Jako člen tříčlenného roje GC I/5 zahájil osamocen palbu na jeden z dvanácti He 111, protože zbylé dva Hawky se za ním opozdily. Rozstřílený Heinkel pak dorazil Lt. E. Marin la Meslée, který po dopadu shořel u Hessu. Peřina pak z nedostatku střeliva pouze krátkou dávkou poškodil levý motor druhého He 111, který následně unikl za německé hranice.\n\n24. května, kdy již vzdušný prostor nad Francií začala pomalu ovládat Luftwaffe, se pilotům Curtissů od GC II/5 podařilo vybojovat další z řady vítězství. U Languyonu z převýšení napadlo jedenáct Hawků této jednotky dvanáct Bf 109. Výsledkem nastalého souboje byly tři jisté a dva pravděpodobné sestřely Messerschmittů, z nichž jeden si připsala dvojice F. Chábera a J. Dugoujon. Francouzská strana z boje vyvázla pouze s jedním poškozeným Curtissem.\n\nRáno druhého dne čtveřice z devítičlenné formace Hawků GC I/5 sestřelila další Hs 126, který náležel jednotce 2.(H)/14. O vítězství se pak podělili Marin la Meslée, Vašátko, Vrána a Muselli. Do boje se ihned zapojil doprovod zničeného Henschelu, devět Messerschmittů Bf 109. Po dvacetiminutovém souboji, ze kterého Curtissy vyšly beze ztrát, ohlásili jejich piloti nárok na dva Bf 109 pravděpodobně sestřelené. Jeden z nich si připsal opět Vašátko ve spolupráci s Sgt.Chef D. Penzinim. Úspěšní byly také letci sesterské GC II/5, kteří 25. května během leteckého souboje sestřelili Do 17. V osmičlenné skupině byl i Sgt. Chef L. Světlík.\n\n26. května 1940 se devět Curtissů GC I/5 podílelo na odražení náletu He 111 na Vitry-le-François. Při doprovodu průzkumného Potezu 63 nad frontovou linni narazili piloti francouzského letectva na trojici Heinkelů od skupiny I./KG 55 „Greif“. Na sestřelení dvou z nich participovalo všech devět Hawků, včetně pilotů Lt. F. Peřiny a Lt. A. Vrány. Do boje se zapojil i Cne. A. Vašátko, který osamocen zaútočil na dvanáctičlennou formaci He 111. Po jeho ataku se jeden v plamenech zřítil u Vouziers, avšak sám Vašátko inkasoval zásah od obranné palby do kabiny. Se zraněním se však dokázal vrátit na základnu.\n\nO dva dny později navýšila počet svých vzdušných vítězství také jednotka GC II/4. Po vyhlášení poplachu dostihla dvojice Hawků Sous Lt. G. Baptizeta a Sgt. R. Půdy průzkumný Do 17. Po krátkém boji jej v prostoru Attigny sestřelila.\n\n1. června 1940 proti svazům He 111 a Do 17, které letěly na cíle v oblasti Lyonu, Le Creusot, St. Etienne a Marseille, zasáhly stíhačky od několika jednotek. Jednalo se o stroje Morane-Saulnier MS.406 od GC I/2 a GC II/2, Hawky od GC I/5, Dewoitine D.520 od GC II/7 a Bloch MB-152 od GC III/9. Podařilo se jim sestřelit celkem 11 nepřátel. Již během ranních hodin se pilot Lt. T. Vybíral zařadil svým pátým sestřelem mezi letecká esa. Vzlétl společně s dvojicí Hawků GC I/5 ze St. Dizier Lt. M. Dorance a Sgt.Chef M. Bresvieuxe na poplach proti Do 17 jednotky 2.(F)/22. Po vystřílení veškeré munice se průzkumný dvoumotorový stroj zřítil u Bar-sur-Seine. Odpoledne objevilo šest jiných Curtissů jednotky GC I/5 třicetičlennou skupinu He 111 I./KG 53 „Legion Condor“. Protože první tříčlenný roj nepřátelskou formaci kvůli oblačnosti neobjevil, zaútočila zbylá trojice ve složení Cne J. Accart, Lt. F. Peřina a Sous Lt. Yves Le Calvez. Výsledkem útoku byly tři Heinkely poškozené, čtvrtý sestřelený dopadl u Vesoul. Pro samotného Accarta, který tehdy se dvanácti sestřely jistými a čtyřmi pravděpodobnými vedl tabulku nejúspěšnějších stíhačů Armée de l'Air, tento boj znamenal jeho konec účasti ve francouzské kampani. Jeho Hawk (No 151) zasáhla odvetná palba a po seskoku skončil se zlomenou nohou a otřesem mozku v nemocnici. Le Calvez rozbil svůj Curtiss na poli při pokusu o nouzové přistání s vytaženým podvozkem a rovněž Peřinův stroj byl poškozen obrannou palbou. V tento den se také skupina Hawků GC I/4 přesunula z Villacoublay do Évreux-Fauville a skupinu GC I/5 posílili piloti Cpl. Zdeněk Kothera, Sgt.Chef Emil Morávek a Cpl.Chef Jiří Řezníček.\n\n3. června 1940 odstartoval čtyřčlenný roj Curtissů od GC I/5 proti hlášenému průzkumnému Hs 126. Po krátkém letu jej čtveřice ve složení Vašátko, Marin la Meslée, Vuillemain a Muselli sestřelila u Sommanthe. V odpoledních hodinách vzlétl na svou poslední misi v bitvě o Francii Lt. František Peřina. Jeho domovská skupina GC I/5 odstartovala v sestavě 21 Hawků proti čtyřicítce Do 17, doprovázených dvanácti Bf 110. Celou nepřátelskou formaci výškově zajišťovalo asi čtyřicet Bf 109. Aby odlehčil svým kolegům od 2. escadrilly, která atakovala Dorniery, vlétl osamocený Peřina do sestavy Bf 110 a soustavnou palbou mezi nimi způsobil zmatek. „Stodesítky“ jednotky III./ZG 26 se po utvoření obranného kruhu soustředily na Peřinův Curtiss (No 254) a zbylé stroje jeho skupiny začaly s útokem na německé bombardéry. František Peřina byl po střelbě ze středu kruhu na jednu Bf 110 sám zasažen a s rozstříleným Hawkem s nefungující hydraulikou nouzově přistál bez podvozku u la Ferté Gaucher. V dalším souboji se s Messerschmitty Bf 110 následně utkali i další dva českoslovenští piloti Hawků GC I/5, Alois Vašátko a Lt. A. Vrána. V tomto střetnutí celkem GC I/5 nárokovala sestřelení jednoho Do 17, dvou Bf 110 a dvou Bf 109. Francouzská jednotka přišla o Curtiss F. Peřiny, Sous Lt. P. Scotte (No 49), který v jeho hořících troskách zahynul a Sous Lt. M. Parniére (No 85), který havaroval u Épernay.\n\n5. června 1940 tvořilo 15 Curtissů od GC I/4 z Evreux-Fauville doprovod osmnácti bitevních letounů Breguet 693 jednotek GB 18 a GB 19 s úkolem napadnout a zastavit čela XIV. Panzerkorpsu jižně od Abbeville. Těsně před cílem byla formace francouzských strojů napadena skupinou Bf 109, z nichž jednu poslal k zemi Lt. F. Burda za asistence Sgt. R. Collarta a Sgt. A Kellera. Celkem GC I/4 nárokovala šest jistých a jeden pravděpodobný sestřel při ztrátě jednoho Hawku Lt. Meyzonniera, který osamocen podlehl přesile sedmi Bf 109. Skutečné ztráty Bf 109 III./JG 3 však činily jen dvě „stodevítky“. Do bojů v tento den zasáhly také Curtissy GC II/4 z Orconte, které se utkaly s průzkumným Hs 126 a jeho doprovodem šesti Bf 109. Lt. G. Baptizet sestřelil jeden Messerschmitt a následně i Henschel ve spolupráci s Cne A. Hlobilem. Odpoledne sedm jiných Hawků jednotky GC I/5 zlikvidovalo bez vlastní ztráty čtyři bombardovací He 111, útočící na Orléans.\n\nBěhem tažení Norskem, Francií a zeměmi Beneluxu v roce 1940 získalo Německo mj. i řadu letounů Curtiss H75A Hawk. Na jaře 1941 Němci svým potenciálním spojencům oznámili ochotu část ukořistěných letounů prodat. Finsko roku 1941 zakoupilo 29 Hawků, dalších 15 pak na přelomu let 1943/44. 13 Curtissů pocházelo z Norska a zbytek z Francie. Jednalo se o šest letounů verze H75A-1, devět A-2, devět A-3, sedm A-4 a třináct A-6. Před dodáním prošly opravami a úpravami v továrně Espenlaub Flugzeugbau ve Wuppertalu, kde jim byly instalovány německé přístroje, vybavení, radiostanice FuG 7A (některým zůstaly francouzské RI 537), zaměřovače Revi 3D nebo C/12D a novou kamufláž.\n\nPrvní dodávku do Finska z června 1941 obsahující sedm strojů A-4, dva A-2, jeden A-3 a šest A-6 obdržely perutě Lelv 12 v Kuorevesi (šest Hawků) a Lelv 14 v Laikko (devět). Již v červenci bylo rozhodnuto přezbrojit na tento typ Lelv 32 na letišti Utti, která jimi nahrazovala stroje Fokker D.XXI. Od útvaru Lelv 12 však přišly jen dva Curtissy, protože jeden byl sestřelen během Pokračovací války a tři poškozené opravovaly ve Státním leteckém závodě (LV) v Tampere. Z devíti, kterými disponovala Lelv 14, se opravovaly také tři, zbývajících šest se tedy přemístilo do Utii.\n\nLentolaivue 32 zahájila válku proti SSSR po doplnění s desítkou Curtissů společně s Fokkery XIII. Velitelem perutě byl majuri O. Ehrnrooth, piloti pak vytvořili tři letky pod velením kapteeni P. Berga, K. Lathely a A. Bremera. U nové jednotky nebyly „Kurtiisi“ přiděleny jednotlivým letkám ani pilotům, ale letci se v jejich kabinách střídali. Hlavní operační činností jednotky bylo vzdušné krytí postupujících finských armád na Karelské šíji.\n\nDo konce roku 1941 měla jednotka na kontě 53 sovětských letounů, převážně I-153, I-16 a MiG-3. Sama přišla o čtyři sestřelené Curtissy, přezdívané také „Sussu“, a jeden odepsaný po havárii, ve kterém zahynul P. Berg.\n\nBojová činnost Lelv 32 byla kvůli nepříznivému počasí obnovena v březnu 1942 ze základny Suulajärvi. 28. března odstartovalo 12 Curtissů finského letectva, vedených luutnanti P. Nurminenem, na podporu útoku na město Suursaari. Při hlídkování nad již dobytým městem se náhle objevilo 29 sovětských stíhaček I-16 a MiG-3, letících ve třech formacích. Po vzdušném boji, trvajícím nepřetržitě půldruhé hodiny, dohořívalo v okolí města sedmnáct vraků sovětských letadel a dalších šest se značně poškozená vlekla zpět za frontu. Finové neztratili ani jeden „Sussu“.\n\nV květnu 1942 se 32. peruť přemístila na letiště Nurmoila s úkolem zajistit leteckou ochranu finských jednotek během útoku v oblasti Olonetské šíje. Zde se Curtissy začaly střetávat s novými sovětskými letouny LaGG-3 a Pe-2. Například začátkem září 1942 narazila patrola vedená lentomestari Koskinenem nad Lotinaupelto na formaci sovětského letectva, čítající celkem 35 až 40 bombardérů se stíhacím doprovodem. A. Bremer odletěl zpět ke své jednotce a přivedl do boje celý zbytek 2. letky. Osm Hawků během hodiny zlikvidovalo šest strojů LaGG-3, čtyři I-16, dva MiG-3 a jeden Pe-2. Všechny finské „Kurtiisi“ se vrátily na základnu, i když s různým počtem průstřelů. Rok 1942 uzavřely H75A finského letectva skórem 87 vzdušných vítězství za cenu jednoho sestřeleného letounu a čtyř zničených při havárii.\n\nV roce 1943 převzal velení Lelv 32 po Ehrnroothovi majuri L. Bremer, 1. letku vodil luutnanti J. Arnkil, 2. kapteeni A. Bremer a 3. kapteeni P. Nurminen. První pololetí tohoto roku bylo poznamenáno častými haváriemi opotřebovaných Hawků. Tři byly zcela odepsány, pět bylo odesláno do VL, dva byly sestřeleny a jeden padl za oběť nepřátelskému bombardování. V červnu měla jednotka na stavu pouze tři letuschopné stroje a proto došlo k nákupu dalších 15 Curtissů v Německu. Dodávány byly postupně od srpna 1943 do začátku roku 1944. Vzhledem k meteorologickým podmínkám a probíhání hlavních bojů mimo operační oblast byly bojové ztráty Hawků v roce 1943 nízké.\n\nKlidně probíhaly i počáteční měsíce roku 1944 a k prvním bojovým střetnutím docházelo až na konci března. Proti značně olétaným finským Hawkům stály v tomto období například letouny La-5 nebo nové verze Jaků, americké Douglas A-20 Boston a Bell P-39 Airacobra, nebo 6. června 1944 poručíkem Erolem sestřelený sovětský Martin B-26 Marauder. V červnu zahájila Rudá armáda velkou ofenzivu po celé délce fronty a 32. peruť musela ustoupit nejprve do Uomaa a následně na základnu Mensuvaara. Poslední vzdušné vítězství Hawků v řadách Ilmavoimat si připsala druhá letka 26. července 1944 sestřelem letounu Polikarpov U-2. 4. září bylo podepsáno příměří a Lelv 32 byla rozpuštěna.\n\nFinské Hawky dosloužily roku 1948 u perutí 11 a 13 a také v pilotní škole. Celkové skóre Curtissů během konfliktu se SSSR činilo 190 a 1/3 sestřelu ku 8 sestřeleným strojům v leteckých soubojích, 6 protiletadlovou palbou, 1 zničeným při bombardování a 9 při nehodách. Nejúspěšnějším stíhačem „Sussu“ se stal luutnantti K. Karhila, který do přesedlání na Bf 109G zničil 13 a 1/4 letadel. Nejvýkonnějším strojem se pak stal Hawk CU-560 s 18 a 3/4 sestřelů.\n\nKoncem roku 1939 objednalo Nizozemsko v USA 35 stíhacích strojů Curtiss Hawk H75A-7, ale tato objednávka byla nakonec zredukována na 20 kusů. Tyto letouny byly vzhledem k německé okupaci Nizozemska odeslány do Nizozemské Východní Indie, kde z nich byl vytvořen útvar 1-VIG-IV (\"1. afdeling, vliegtuiggroep IV\"), dislokovaný na Jávě.\n\nHawky ML-KNIL se do bojů proti Japoncům poprvé zapojily 21. prosince 1941 v operacích nad Malajskem. Počátkem měsíce Holanďané přemístili některé jednotky z Jávy na Sumatru, mezi nimiž byly i dvě letky 1-VIG-IV. Ráno odletěly čtyři H75A z Pekanbaru do Medanu, kde doplnily palivo. Odtud odstartovaly na přelet do Singory s úkolem bombardovat hlavní zásobovací železniční stanici. Každý letoun měl zavěšeny čtyři 100kg pumy. Ihned po startu z Medanu se srazily dva Curtissy Ensign J. F. Sanderse a Sgt. van Breena (C329) a oba letci zahynuli. Velitel jednotky Lt. Max van der Poel pokračoval v letu k cíli spolu se svým číslem Sgt. H. J. Mulderem, který však v hustých mracích zmizel. Poel tak přiletěl nad Singoru sám a jeho pumy zničily pouze signalizační zařízení. Poté se vrátil do Medanu, kde bezpečně přistál. Mulder nalezl jen železniční trať a pro nedostatek pohonných hmot byl nucen narychlo odhodil své pumy. Pak zamířil do Ipohu k nejbližšímu spojeneckému letišti, kde jej britské jednotky považovaly za Japonce a zahájily po něm palbu. Mulder začal okamžitě stoupat, avšak o kus dál musel bez paliva nouzově přistát v džungli. Po třech dnech byl objeven britskými vojáky a převezen do nemocnice.\n\n1. února 1942 disponovala vlivem operační činnosti jednotka 1-VIG-IV, v předvečer japonských leteckých úderů na Jávu, jen osmi letouny Curtiss Hawk.\n\nDo další významné akce se piloti Hawků ML-KNIL dostali 3. února 1942, druhý den japonského výpadu proti Jávě. Po varování o blížícím se náletu japonských bombardérů dostali nizozemští stíhači na východě ostrova rozkaz ke startu. Ihned vzlétlo i sedm H75A z 1-VIG-IV. Téměř okamžitě spatřili velký bombardovací svaz z \"Takao kaigun kókútai\" bez doprovodu stíhačů a začali je pronásledovat. V tuto chvíli začal motor Curtissu Sgt. Muldera vynechávat a proto zahájil návrat zpět na základnu. Během přiblížení k Meospati se motor zastavil nadobro a při nasazení na nouzové přistání byl jeho Hawk napaden a zapálen stíhacím A6M. Pilot dokázal hořící letoun udržet pod kontrolou a bez podvozku dosedl na zem. Krátce nato měl stejný technický problém také Sgt. A. Kok, který byl během nouzového přistání tak jako Mulder postřelován a zapálen. Po tvrdém přistání se ukryl v kráteru od pumy, odkud pozoroval pád v plamenech Curtisse Capt. Maxe van der Poela. Tomu se z hořícího stroje podařilo opustit kokpit na padáku, avšak dopadl do rozvodněné řeky, kde utonul. Před vlastní sestřelením ještě dokázal zlikvidovat jedno „Zero“. Během souboje s bombardéry nárokoval jeden z nich jako pravděpodobně sestřelený Sgt. Maj. P. Boonstoppel a několik dalších bylo poškozeno. Japonské bombardovací stroje byly holandskými Hawky pronásledovány dále směrem k Madoeře, kde na jejich obranu zasáhly stíhací letouny A6M. Ens. Count F. J. van der Does de la Bije byl nad Madoerou sestřelen a zabit, zatímco Ens. H. G. G. Droge, který byl rovněž sestřelen, opustil Hawk na padáku. V Maospati tak dokázaly přistát pouze dva Curtissy.\n\n5. února 1942 odstartovalo ve třech vlnách, celkem 48 A6M2 a tři Micubiši C5M z \"Tainan kaigun kókútai\" a \"3. kaigun kókútai\", k útoku na Jávu a ostrov Bali. Proti nim vzlétlo na obranu 13 stíhacích letounů, mezi nimiž byly i dva zbývající letuschopné Curtissy Hawk ML-KNIL. První osamocený Hawk (C337) Ens. Beukmana padl za oběť dvojici Zer, řízených \"itó hikóhei\" ( ~ námořník 1. třídy) Masajuki Nakasem a \"itó hikóhei\" Tamekičim Ohcukim, nad Surabajskou oblastí. Stejná dvojice japonských stíhačů sestřelila i poslední Hawk (C332) Sgt. Hermense nad ostrovem Madura. Letoun s celým vyřazeným elektrickým systémem byl totálně zničen při nouzovém přistání, avšak Hermens vyvázl nezraněn.\n\nPrvní stroje P-36A byl dodány 20. stíhací peruti USAAC na Barksdale Field v Louisianě v dubnu 1938. Od listopadu 1939 s letouny P-36A operovala 79. stíhací peruť 20. stíhací skupiny USAAC, dislokovaná na letišti Moffet Field v Kalifornii. Jejich službu poznamenala řada dětských nemocí s výfukovými plyny, potahem a slabými místy na draku, což omezovalo výkony letounu. V době, kdy byly tyto problémy vyřešeny, byly P-36A označeny za zastaralé a převedeny ke cvičným jednotkám a na vzdálená místa jako Albrook Field v panamském průplavovém pásmu, Elmendorf Field na Aljašce a Wheeler Field na Havaji, kde byly zařazeny k 46. stíhací peruti 15. stíhací skupiny USAAC. 47. stíhací peruť USAAC s domovskou základnou Haleiwa Field na Havaji, byla od roku 1941 vyzbrojena letouny P-36C.\n\nNa Havaj P-36 dorazily v dubnu 1941 na lodi USS \"Enterprise\" z Kalifornie. U pobřeží Havaje vzlétly z lodě a přistály na souši. Tento způsob ušetřil čas místo toho, aby byly letouny nejprve rozmontovány, uloženy do beden, jeřábem naloženy na nákladní loď, na Havaji vyloženy a opět smontovány.\n\nAmerické P-36 se boje dočkaly jen během útoku na Pearl Harbor 7. prosince 1941. Pět ze 39 P-36 bylo během útoku schopných vzlétnout a dosáhly sestřelu dvou japonských Micubiši A6M2 Zero při ztrátě jednoho P-36 - šlo o jeden z prvních amerických sestřelů za druhé světové války. Obě vítězství v prostoru Oahu nárokoval 1st/Lt. Harry Brown ze 47th PS 15th PG na stroji P-36C. Další sestřel japonského letounu během útoku na Pearl Harbor byl přiznán Lt. Philu Rasmussenovi ze 46th PS 15th PG, který pilotoval P-36A.\n\n\n\n\n"}
{"id": "187068", "url": "https://cs.wikipedia.org/wiki?curid=187068", "title": "Virážování", "text": "Virážování\n\nVirážování (z francouzského \"virage\", tj. tónování) je zbarvování, nejčastěji chemickou cestou, \"světlých\" míst na natočeném, černobílém filmovém pásu, nebo fotografii do určitého barevného odstínu. Tím je zvýrazněno odlišení jednotlivých scén, nebo zvýraznění nálady na plátně. Např. modré zbarvení pro večerní, nebo zimní scény, žlutá pro interiéry, nebo historické scény, růžová pro milostné scény ap.\n\nVirážování se používalo prakticky jen v éře němého filmu. Ale i některé ozvučené černobílé filmy byly virážovány. Z nejznámějších je to třeba \"Limonádový Joe aneb Koňská opera\", nebo některé filmy Karla Zemana.\n\nV barevných filmech se někdy používá virážování, většinou žlutou barvou, pokud je součástí děje nějaký starý film, i když to nemá faktické opodstatnění (starý film, na rozdíl od staré fotografie, nežloutne).\n\nVirážování ve fotografii znamená totožný proces jako tónování, tedy změnu barvy černobílé fotografie. V klasické fotografii je to chemický proces založený na stříbrném fotografickém procesu. Tento proces může být velmi dobře emulován v digitální fotografii.\n\nZačátkem osmdesátých let 19. století byla na fotografický pozitiv nanesena sépiová barva získaná z pigmentu hlavonožce sépie obecné žijícího v Lamanšském průlivu. Pojem 'sépie' pochází z pojmenování pigmentu.\n\nPříklady níže ukazují digitální barevnou verzi, černobílou a tónovanou do sépiového nádechu.\n\n\n"}
{"id": "187070", "url": "https://cs.wikipedia.org/wiki?curid=187070", "title": "Boeing P-26 Peashooter", "text": "Boeing P-26 Peashooter\n\nBoeing P-26 byl první jednoplošný stíhací letoun, který byl přijat do vojenského letectva Spojených států amerických. Letoun byl vyvinut jako nástupce úspěšného stíhacího dvouplošníku Boeing P-12. Prototyp absolvoval první lety již roku 1932 a byl prakticky ihned sériově vyráběn. Byl vyzbrojen dvěma kulomety a mohl nést až 90 kg bomb. Před druhou světovou válkou byl však již zastaralý a sloužil v USA pouze jako cvičný. Mezi piloty byl oblíben a vysloužil si přezdívku Peashooter. Účastnil se bojů v Číně a na Filipínách. Používalo ho několik zahraničních uživatelů, z nichž Guatemalské letectvo typ vyřadilo až v roce 1957.\n\nVývoj nového typu začal v roce 1931, přičemž už od počátku byla pro nový letoun zvolena jednoplošná konstrukce. Z různých možných koncepcí letounu byl nakonec zvolen Model 248, celokovový dolnoplošník s pevným podvozkem a otevřenou pilotní kabinou. Projekt byl v září 1931 předveden USAAC a už 5. prosince 1931 získal Boeing zakázku na stavbu tří prototypů, označených tehdy ještě XP-936. Jelikož byla právě hospodářská krize, Boeing stavěl nové pouze draky letounů a další vybavení dodalo USAAC.\n\nStavba probíhala rychlým tempem a už za dva měsíce byl dokončen první prototyp, který 20. března 1932 poprvé vzlétl. Pilot si po letu pochvaloval dobrou ovladatelnost letounu i rychlost o 48 km/h vyšší, než u zavedeného P-12. Druhý prototyp, určený k pevnostním testům na zkušební základně Wright Field v Ohiu, byl zalétán 22. dubna 1932 a třetí prototyp 6. května 1932. Třetí vyrobený stroj byl zkoušen v běžných provozních podmínkách u 1. stíhací skupiny na letišti USAAC Selfridge Field v Michiganu.\n\nPo testech USAAC všechny tři stroje zakoupilo a jejich typové označení se změnilo na XP-26, následně pak na Y1P-26. Nakonec se z obou létajících prototypů staly sériové P-26 se sériovými čísly 32-412 a 32-414.\n\nJednalo se o jednomístný jednomotorový dolnoplošník celokovové konstrukce s pevným podvozkem. V přídi letounu byl instalován vzduchem chlazený hvězdicový devítiválec Pratt & Whitney R-1340-21 Wasp o výkonu 386 kW (u prototypu ve verzi SR-1340E), který byl chráněn prstencem Townend. Pilotní kabina byla otevřená, pilota před větrem chránil jednoduchý štítek a za jeho hlavou byla pro případ nehody vysoká opěrka. Ocasní plochy byly klasické, ostruhové kolečko bylo kapotováno. Mezi křídlem, trupem a podvozkem konstrukci letounu vyztužoval systém drátových výztuh. Prototyp byl neozbrojen. Přistávací klapky byly instalovány až na základě s zkušeností s provozem prvních sériových strojů.\n\nDne 28. ledna 1934 pak vedení USAAC objednalo první jedenáctikusovou sérii P-26A, u kterého bylo provedeno několik změn. Od prototypu se lišil zjednodušenou konstrukcí podvozku i jeho kapotáže, jež měly usnadnit údržbu. Byl instalován silnější motor R-1340-27 o výkonu 500 hp při 2200 otáčkách za minutu u země. Pomocí instalace přistávacích klapek byla snížena vysoká přistávací rychlost, jež u pilotů, nemajících zkušenosti s létáním na jednoplošnících, znamenala vysokou nehodovost. Letouny také měly výzbroj a radiostanici. Výzbroj se skládala ze dvou kulometů Browning ráže 7,62 mm a zásobou 500 nábojů. Někdy byl jeden z nich nahrazen 12,7 mm kulometem Browning s 200 náboji. Pro střelbu byl instalován i zaměřovač a fotokulomet. Letoun mohl nést dvě pumy po 52,6 kg či pět po 11,3 kg. Radiostanice se skládala z přijímačů SCR-183, SCR-192 a vysílače BC-180. Anténa vysílače byla umístěna před pilotní kabinou a stožárek přijímače byl na vrcholu svislé ocasní plochy. Této varianty bylo nakonec vyrobeno 111 kusů.\n\nNa výrobu této varianty navázala vylepšená verze P-26B (33-179 až 33-185), která se lišila především výkonnějším motorem R-1340-33 o výkonu 575 hp. Motor měl místo karburátoru přímý vstřik paliva, ale díky jeho vyšší hmotnosti se výkony letounu zvýšily jen mírně. První P-26B byl dodán na Wright Field 20. června, druhý 21. července 1934.\nCelkem 18 kusů verze P-26C (33-186 až 33-203) mělo nejprve motor R-1340-27, který byl ale časem vyměněn za verzi R-1340-33 a letouny této varianty byly přeznačeny na P-26B. Výroba strojů pro USAAC skončila touto verzí v březnu roku 1936.\n\nLetouny P-26A, určené na export byly označeny Model 281. Bylo postaveno 12 kusů Modelu 281, z nichž dva byly neozbrojené předváděcí letouny a deset bylo určeno pro Čínu. Jeden z předváděcích kusů zakoupilo španělské republikánské letectvo.\n\nJako první získala 20 P-26A (33-29 až 33-48) v prosinci 1933 jednotka 20. Pursuit group na Barksdale Fieldu v Louisianě, složená z 55., 77. a 79. squadrony. Celkem letoun používalo deset amerických jednotek (1. Pursuit Group tvořená 17., 27. a 94. squadronou na Selfridge Fieldu v Michiganu, 4. Composite Group, 15–18. Pursuit Group, 20. Pursuit Group, 31–32. Pursuit Group a 37. Pursuit Group), z nichž některé je provozovaly až do roku 1941. Jednotky se věnovaly především hlídkování a výcviku, přičemž letectvem nebyly nikdy bojově nasazeny. Šest letounů bylo zničeno na zemi při japonském útoku na Pearl Harbor a při napadení Filipín.\n\nDo Číny byl 15. srpna odeslán předváděcí letounu Modelu 281, který zde sice havaroval, ale i tak si Čína, potýkající se s nedostatkem moderních letounů, objednala stavbu deseti sériových kusů s motorem R-1340-33. Prostředky na jejich zakoupení byly získány i pomocí sbírky mezi čínskými krajany v zahraničí. Letouny byly v Číně sestaveny v lednu 1936. Po vypuknutí druhé Čínsko-japonské války byly tyto letouny poprvé bojově nasazeny a to jako součástí obrany hlavního města Nanking. Například 15. srpna 1937 se těmto strojům podařilo sestřelit dva japonské bombardéry Mitsubishi G3M. Boje mezi čínskými letouny Model 281 a japonskými Mitsubishi A5M byly historicky prvními souboji moderních stíhacích jednoplošníků. Přesný počet vítězství, dosažených piloty na Modelu 281 není znám. V době dobytí Nankingu v prosinci 1937 už byl letuschopný jen jediný kus.\n\nŠpanělské republikánské letectvo v první polovině roku 1937 zakoupilo druhý předváděcí kus Modelu 281, který zde byl provizorně vyzbrojen dvojicí nesynchronizovaných kulometů Vickers ráže 7,7 mm, umístěných v pouzdrech pod křídly a bojově nasazen (nejspíše při obraně Madridu) ve španělské občanské válce. Dne 21. října 1937 byl sestřelen letouny Fiat CR.32. Objednávce dalších strojů zabránila jejich vysoká cena.\n\nFilipínské letectvo získalo v červenci 1941 devět amerických P-26A zařazených do výzbroje 6. squadrony. Po zapojení Japonska do války, byly letouny bojově nasazeny proti japonském letectvu a podařilo se jim dosáhnout i několika vzdušných vítězství. Všechny letouny byly při obraně Filipín zničeny přímo v boji, či vlastním personálem, aby nebyly ukořistěny.\n\nJedenáct letounů P-26 používalo od roku 1940 panamské letectvo. Později byly předány Guatemale, kde sloužily jako stíhací a cvičné letouny (po válce už pouze jako cvičné). Poslední kusy byly vyřazeny v roce 1957. Dva guatemalské P-26 byly poté darovány do USA, kde jsou dnes vystaveny v muzejních expozicích.\n\nV současnosti existují dva originální kusy P-26, pocházející z Guatemaly. První je vystaven v americkém National Air and Space Museum ve městě Washington, D.C. a druhý vlastní museum \"Planes of Fame\" v kalifornském městě Chino. Vzniklo také několik replik.\n\n\n\n\n\n\n\n \n"}
{"id": "187073", "url": "https://cs.wikipedia.org/wiki?curid=187073", "title": "Sky Tower", "text": "Sky Tower\n\nSky Tower je televizní a vyhlídková věž v Aucklandu, největším městě Nového Zélandu a současně je nejvyšší stavbou na jižní polokouli. Její výška je 328 metrů.\n\nStavební práce začaly v roce 1994, věž byla otevřena 3. března 1997. Stavbu provedla firma Fletcher Construction. \nSky Tower má dvě vyhlídkové plošiny. První je ve výšce 182 až 191 metrů a má podobně jako CN Tower v Torontu skleněnou podlahu, je v ní umístěna restaurace a bar, plošina se během každé hodiny otočí kolem své osy. Druhá plošina je otevřená a je umístěna 220 metrů vysoko.\n\nVe věži Sky Tower má ve své anténě největší vysílač velmi krátkých vln na světě, při porovnání jeho relativně krátké antény s většinou vysílačů. Kromě toho obsahuje i 58 mikrovlnných vysílačů sloužících pro televizní vysílání, Wi-Fi, meteorologii a další služby. Celkem je ze Sky Tower šířen signál 22 radiostanic.\n\n\n"}
{"id": "187074", "url": "https://cs.wikipedia.org/wiki?curid=187074", "title": "Ludvík XIII.", "text": "Ludvík XIII.\n\nLudvík XIII. (27. září 1601, zámek ve Fontainebleau – 14. května 1643, Saint-Germain-en-Laye) byl král Francie a Navarry. Za jeho vlády došlo k poklesu moci Habsburské dynastie. Význam pro vnitřní politiku mělo omezení moci francouzské šlechty a zrušení některých privilegií udělených hugenotům Ediktem nantským.\n\nByl nejstarším synem krále Jindřicha Navarrského z rodu Bourbonů a Marie z rodu Medici. Králem se stal již v devíti letech, po otcově zavraždění náboženským fanatikem. Regentkou byla stanovena královna matka. Byl mrzoutským a samotářským dítětem, o kterého se starala nikoliv jeho sobecká matka, ale kuchaři, panoši, komorníci a vychovatelé. Matka doufala, že zanedbáváním jeho výchovy a prohlašováním jeho mentální slabosti a zaostalosti (král občas koktal) prodlouží jeho nezletilost a tak svou regentskou vládu. Byla ovládána Leonorou Galigai, svou soukojenkou a jejím manželem Concinim. Oběma zajistila vysoké tituly (maršál d'Acre) a vysoké příjmy. Ač Jindřich IV. důsledně prosazoval protišpanělskou politiku, která tolik ovlivnila i jeho syna, Marie Medicejská dojednala Ludvíkův sňatek se španělskou infantkou Annou Rakouskou a naproti tomu se španělský následník trůnu, budoucí Filip IV. Španělský oženil s Ludvíkovou sestrou Alžbětou. Ludvík se ve věku šestnácti let rozhodl provést převrat, během nějž byl zavražděn Concini, jeho manželka byla popravena za čarodějnictví a Ludvíkova matka, společně se svým sekretářem Richelieuem, internována. Dle svého prohlášení se teprve tehdy stal králem. Zemi i krále i nadále oslabovaly vnitřní války mezi ním, matkou a vysokou šlechtou.\n\nVztah mezi Ludvíkem a Richelieuem je předmětem historických pojednání i románů. Biskup z Luconu, Armand Jean du Plessis, kardinál de Richelieu byl původně sekretářem královny, ale v pravý čas krále upozornil na svou loajalitu. Ludvík měl nejprve obavu z agilního a nebezpečného preláta, ale později v důsledku působení otce Josefa, mystického kapucína, došlo k setkání krále s kardinálem a nic poté nebránilo Richelieuovu vstupu do královské Rady s tím, že se posléze stal královým prvním ministrem. Richelieu byl oddaný králi a Francii. Ludvík se však s jeho takřka neomezenou mocí často špatně smiřoval.\n\nRoku 1635 na příkaz Ludvíka XIII. byla založena v Paříži botanická zahrada na pěstování \"\"lékařských\"\" rostlin; dostala název Jardin du Roi a stala se základem budoucí slavné Jardin des plantes.\n\nPrvní dítě se v manželství s Annou Rakouskou uzavřeném roku 1615 narodilo až 23 let po svatbě. Byl jím však následník trůnu, budoucí Ludvík XIV. O dva roky později přišel na svět druhý syn Filip. Následnictví francouzského trůnu bylo zajištěno.\n\nLudvík XIII. zemřel v květnu 1643 a byl pohřben v Saint-Denis. Svou závětí ustanovil radu sestavenou z mužů vybraných svým kardinálem, jež měla za nezletilosti Ludvíka XIV. dozírat na regentku Annu Rakouskou.\n\n"}
{"id": "187076", "url": "https://cs.wikipedia.org/wiki?curid=187076", "title": "Seversky P-35", "text": "Seversky P-35\n\nSeversky P-35 byl americký jednomístný jednomotorový dolnoplošník, postavený na konci 30. let 20. století. Byl to první stíhací letoun USAAC, který měl celokovovou konstrukci, zatahovací podvozek a krytou pilotní kabinu.\n\nNa počátku vývojové řady, ze které vzešel i typ P-35, byl třímístný obojživelný letoun Seversky SEV-3 z roku 1933, ze kterého byl v roce 1934 vyvinut cvičný letoun BT-8.\n\nBT-8 se stal vzorem pro další typ, prototyp dvoumístné stíhačky SEV-2XP, navržený konstruktérem Alexandrem Kartvelim pro soutěž vypsanou výzbrojním oddělením USAAC v květnu 1935. Letoun společnosti Seversky se však při přepravě k testům poškodil a Kartveli stroj zmodernizoval a přestavěl na jednomístný SEV-1XP, přičemž pevný kapotovaný podvozek nahradil zatažitelným. SEV-1XP ve druhém kole soutěže 18. června 1935 zvítězil nad typem Curtiss P-36 Hawk. Curtiss však protestoval a tak se 15. dubna 1936 konalo třetí kolo. Původní pohonná jednotka SEV-1XP, Wright Cyclone R-1820-C5 o výkonu 625 kW, byla nahrazena spolehlivějším motorem Pratt & Whitney R-1830-9. Seversky byl opět vyhlášen vítězem a jeho prototyp byl přeznačen na XP-35. Současně byla objednána sériová výroba 76 kusů (sér. č. 36-354 až 36-429), jejichž dodávky proběhly od července 1937 do srpna 1938. Výzbroj byla složena z jednoho kulometu M2 Browning ráže 12,7 mm a jednoho ráže 7,62 mm. Závěsníky pojaly až 136 kg pum.\n\nPrvním zahraničním uživatelem se stalo Švédské letectvo (\"Flygvapnet\"), které však na výrobci požadovalo zlepšení výkonů P-35 i jeho exportní obměny EP-1. Nová švédská verze EP-106 tak létala s motorem Pratt & Whitney R-1830-45 o výkonu 772 kW. Hlavňovou výzbroj tvořily dva synchronizované kulomety Bofors M/22F ráže 7,92 mm a dva křídelní Bofors M/39A ráže 13,2 mm. Nosnost pum se zvýšila na 160 kg. Těžší pohonná jednotka byla kompenzována prodloužením trupu mezi koncem kabiny a kýlovkou, změněno bylo i zatahování ostruhy. Samotná zakázka Flygvapnetu na 15 exemplářů byla vystavena 22. června 1939, jejíž realizace proběhla v lednu 1940. Ve Švédsku sloužily pod označením J-9.\n\nDruhá zakázka na 45 letounů následovala 11. října 1939, třetí na 60 kusů pak 5. ledna 1941. Letouny z druhé švédské objednávky byly dohotoveny v červnu 1940, třetí již nebyla realizována z důvodu uvalení embarga na vývoz zbraní Kongresem. EP-106 dokončené v únoru 1941 (41-17434 až 41-17493) převzalo USAAC, dostaly americkou hlavňovou výzbroj a označení P-35A.\n\nV prosinci 1941 bylo 48 kusů odesláno na Filipíny, kde jich však po prvním dnu japonského útoku přežilo jen osm. Zbývajících 12 P-35A ze stavu tehdy již USAAF bylo odprodáno Ekvádoru.\n\n\nÚdaje platí pro P-35A\n\n\n\n \n"}
{"id": "187080", "url": "https://cs.wikipedia.org/wiki?curid=187080", "title": "Brewster F2A Buffalo", "text": "Brewster F2A Buffalo\n\nBrewster F2A Buffalo byl americký palubní stíhací letoun vyvinutý koncem 30. let 20. století. Letoun byl prvním stíhacím palubním jednoplošníkem US Navy.\n\nByl vyprojektován firmou Brewster na základě zadání z 15. listopadu 1935 na vývoj palubního stíhacího letounu, který by nahradil dosavadní typ Grumman F3F. Projekt Brewsteru byl vybrán na úkor stíhacího dvouplošníku Grumman XF4F-1 firmy Grumman, ze kterého kompletním přepracováním vznikl slavný F4F Wildcat.\n\nPrototyp XF2A-1 byl robustní celokovový středoplošník s krytým kokpitem a zatahovacím podvozkem. Poháněl ho hvězdicový vzduchem chlazený devítiválec Wright R-1820-22 Cyclone o výkonu 850 hp (625 kW). U prototypu tvořila výzbroj dvojice synchronizovaných kulometů, z nichž jeden byl ráže 7,62 mm a druhý 12,7 mm.\n\nV červnu 1938 byla objednána první série 54 kusů varianty F2A-1 a později dalších 43 kusů verze F2A-2. U obou verzí byla výzbroj zesílena přidáním dalších dvou nesynchronizovaných 12,7mm kulometů v křídlech. Stroj byl hodnocen příznivě z hlediska pilotáže a letových vlastností. Potíže nastaly, když byla doplňována výzbroj a narůstala hmotnost, což snižovalo výkony typu.\n\nNámořní letectvo nakonec odebralo jen jedenáct kusů F2A-1, které sloužily u jednotky VF-3 na letadlové lodi USS \"Saratoga\". Ostatní letouny byly dodávány do Holandska, Belgie a Finska. Kompletně převzalo až následující sérii 108 kusů verze F2A-3 (dalších 20 kusů této verze převzalo Holandsko). Dvacet letadel F2A-3 americké námořní pěchoty se podílelo na obraně atolu Midway během bitvy o Midway.\n\nDo Finska bylo přes Švédsko dodáno 44 kusů F2A-1 označených B-239. Ve Finsku byly tyto letouny vysoce hodnoceny, když se s úspěchem dokázaly v Zimní válce a Pokračovací válce postavit sovětským letadlům. Na každý dodaný stroj zde připadlo v průměru deset sestřelených letounů Rudé armády. Oblíbenost typu vedla až k úvahám o jeho domácí výrobě, finská modifikace letounů VL Humu s ruským motorem Švecov M-63 však nakonec zůstala jen v prototypu. Nejúspěšnějším finským (ale i celkově) stíhačem na brewsteru se stal Ilmari Juutilainen s potvrzeným počtem 34 sestřelů.\n\nVelká Británie v roce 1940 převzala 38 kusů (ze 40 vyrobených, dva byly Němci ukořistěny) pro Belgii určených strojů B-339B (denavalizované F2A-2, v Británii Buffalo Mk I) a provozovala je ve Středomoří. Dalších 170 kusů verze B-339E bylo dodáno na Dálný východ, kde je po vypuknutí války v Japonskem, Royal Air Force, australské a novozélandské letectvo nasadily v bojích v Malajsii, Barmě, Indonésii a obraně Singapuru. Vzhledem k lepším výkonům modernějších japonských stíhacích letounů, zde Buffala utrpěla velké ztráty a brzy byla nahrazována modernějšími typy.\n\nNizozemsko zakoupilo 72 kusů označených B-339D (dodány od března 1941) a 20 kusů verze B-439 (F2A-3) dodaných v březnu 1942. Letouny byly nasazeny při obraně Nizozemské východní Indie.\n\n\n\n\n\n\n\n\n\n"}
{"id": "187082", "url": "https://cs.wikipedia.org/wiki?curid=187082", "title": "Ternopilská oblast", "text": "Ternopilská oblast\n\nTernopilská oblast ( [Ternopil’s’ka oblasť] nebo též / \"Ternopil’ščyna\") je jednou z nejmenších samosprávných oblastí Ukrajiny. Rozkládá se v západní části země; její jižní část náleží historickému regionu Halič, severní Krem'janeččyna je součástí Volyně. Většina oblasti má pahorkatinný ráz. V současné době zde žije zhruba 1 110 000 lidí; oblast má největší podíl Ukrajinců a velmi malé zastoupení národnostních menšin. Sídlem správy je historické město Ternopil. Ternopilská oblast je jedna z nejchudších oblastí Ukrajiny, obyvatelé se živí převážně zemědělstvím a průměrný měsíční výdělek v r. 2017 je kolem 3500 hřiven (asi 115 Eur, tj. cca 3000 Kč).\n\nNásledující tabulka podává přehled všech měst a větších sídel městského typu (označena \"kurzívou\"). Městy oblastního významu jsou Ternopil, Berežany, Čortkiv a Kremenec, zbylá města jsou rajónního významu.\n"}
{"id": "187084", "url": "https://cs.wikipedia.org/wiki?curid=187084", "title": "Kokosovník ořechoplodý", "text": "Kokosovník ořechoplodý\n\nKokosovník ořechoplodý (\"Cocos nucifera\") je palma z čeledí arekovitých, původem pravděpodobně z jihovýchodní Asie, pěstovaná v tropických oblastech na březích moří a velkých řek. Pěstován je pro svůj plod, respektive jeho semeno, nazývané kokosový ořech.\n\nKokosovník ořechoplodý je až 30 metrů vysoká palma, v kmeni často prohnutá. Kmen je pokryt hustými kruhovými jizvami. Listy podlouhlého tvaru vyrůstají na vrcholku palmy a jsou dlouhé až 6 metrů a mají silnou tenkou žilku uprostřed. Řapík dosahuje délky až 1 m. Květy, vyrůstají v dlouhých latách z paždí listů a mají žlutou barvu, jsou samčí i samičí, opylování probíhá samosprašně.\n\nPlodem kokosovníku je velká peckovice vejčitého tvaru o průměru kolem 30 cm. Pokožka je zeleného až žlutozeleného zbarvení. Konzumuje se vlastně semeno (kokosový ořech), ze kterého se sloupne vláknitý obal, který kokosu umožňuje rašení a plave na hladině vody, čímž umožnil rozšíření kokosovníku do mnoha částí tropického pásu. Na jedné palmě se urodí kolem 50–60 plodů.\n\nSemeno kokosovníku je vlastně ono ovoce, které běžně konzumujeme. Je vejčitého tvaru o průměru kolem 15–20 cm, kryté velmi tvrdým oplodím. Uvnitř nezralých semen je vrstva bílkoviny, která vytváří ve vodě emulzi – kokosové mléko. Při zrání se podíl kokosového mléka zmenšuje, ale úplně nevymizí. Při usušení dužniny vzniká průmyslově využitelná kopra. Kokosovník se rozmnožuje výhradně semeny, jejichž klíčivost se pohybuje v rozmezí několika měsíců až let.\n\nKokosovník se pěstuje na březích velkých řek a moří, vyhovuje mu písčitá a písčito-hlinitá půda s větším podílem rašeliny.\n\nKokosovník se pěstuje již více než tří tisíce let, např. v Indii jsou první záznamy o jeho pěstování datovány již kolem roku 1000 př. n. l. Dříve se ze skořápek soustružily knoflíky a misky. Středoevropané se o kokosovníku dozvěděli v 16. století z antických spisů a herbářů.\n\nKokosovník je pěstován ve většině zemí tropického pásu, konkrétně ve více než 90 státech světa. Celková produkce činila v roce 2016 více než 59 milionů tun. Většina světové produkce je soustředěna v tropech Asie, Indonésie, Filipíny a Indie společně produkují více než 72 % světové produkce kokosových ořechů.\n\nKokosovník ze semena nerozmnožíme, neboť ovoce zakoupené v našich obchodech je již zbavené vláknité vrstvy podporující klíčení. Rostlina vyžaduje vyšší vlhkost vzduchu, v létě teploty v rozmezí 25-30 °C, v zimě by teploty neměly klesnout pod 18 °C. Pravidelná zálivka je nutností, avšak rostlina nesnáší přemokření. V období vegetačního růstu hnojíme rostlinu 1× týdně normálním hnojivem pro pokojové rostliny.\n\nSemeno kokosu (vlastní plod) obsahuje 60–67 % tuku, 20 % glycidů, 8 % proteinu a 6 % vody. Lisováním nebo extrakcí se získává kokosový olej s bodem tání 23–26 °C.\n\n\n\n"}
{"id": "187085", "url": "https://cs.wikipedia.org/wiki?curid=187085", "title": "Levante UD", "text": "Levante UD\n\nLevante Unión Deportiva (také známý jako Llevant Unió Esportiva) je fotbalový tým z Valencie, v sezóně 2018/19 hrající nejvyšší soutěž ve Španělsku – Primera División. Klub byl založen v roce 1909 jako rezervní tým pro Valencia CF.\n\nKlubovými barvami jsou červená a modrá, podobně jako u FC Barcelona. Domácí zápasy hraje Levante UD na Ciudad de Valencia ve městě Valencie. V 80. letech odehrála v tomto klubu jednu sezónu i nizozemská fotbalová superstar Johan Cruijff.\n\nNejvětším úspěchem tohoto východošpanělského klubu je vítězství v národním poháru Copa del Rey z roku 1937.\n\n\n\"K lednu 2014\n\n"}
{"id": "187087", "url": "https://cs.wikipedia.org/wiki?curid=187087", "title": "Blanský les", "text": "Blanský les\n\nBlanský les je geomorfologický okrsek ve východní části Prachatické hornatiny.\n\nJedná se o plochou kernou hornatinu s oblými vrcholy. Podle staršího geomorfologického členění Česka Blanský les podkovovitě obklopoval hlubokou tektonickou Křemžskou kotlinu.\nPodle novějšího členění se Blanský les chápe v užším smyslu jen jako jižní část této podkovy a severní část je vyčleněna jako samostatný okrsek Buglatská vrchovina.\n\n\n"}
{"id": "187095", "url": "https://cs.wikipedia.org/wiki?curid=187095", "title": "Hedvábná stezka", "text": "Hedvábná stezka\n\nHedvábná stezka či Hedvábná cesta (, , ) je starověká a středověká trasa vedoucí z východní Asie přes střední Asii do Středomoří. Ve své hlavní větvi spojující čínské město Čchang-an (Si-an) s Malou Asií a Středozemním mořem. Její celková délka po souši a po moři činí asi 8 000 km.\n\nObchod po hedvábné stezce byl důležitým faktorem při rozvoji velkých starověkých civilizací v Číně, Mezopotámii, Persii, Indii a Itálii a pomohl položit základy moderního světa.\n\nPrvním, kdo použil název Hedvábná stezka byl německý zeměpisec baron Ferdinand von Richthofen roku 1877.\n\nJeště v období před naším letopočtem existovaly kontakty mezi Evropou a Čínou. Byly to kontakty obchodní a diplomatické a i jejich zásluhou se obě rozdílné kultury začaly postupně poznávat. Velká vzdálenost však způsobovala, že se vzájemné styky musely uskutečňovat pomocí prostředníků a každá odpověď trvala velice dlouho. V době Římské říše však byli překážkou obchodního styku výbojní Parthové. Až římský císař Augustus dokázal na čas s Parthy sjednat mír a cesty na východ se staly bezpečnými.\n\nDůsledkem bylo, že se do Říma dovážela spousta hedvábí. Římané milovali tyto jemné tkaniny a náležitě za ně platili. To však mělo za následek, že vznikal veliký obchodní deficit, jehož hlavní příčinou bylo právě hedvábí. Římští císaři následně omezovali tyto obchody, protože ekonomicky Římskou říši (hlavně její západní část) devastovaly. Římané však používali hedvábí také jako součást luxusních darů pro náčelníky Germánů i jiných barbarských kmenů, jejichž loajalitu si potřebovali zajistit. Naopak Parthové a později sasánovští Peršané bohatli především na clech, která na svých hranicích od obchodníků s hedvábím vybírali.\n\nPo zániku Říma nastal nový rozvoj těchto cest za dynastie Tchang (618–907), když vzala Persii kontrolu nad těmito cestami. Li Šimin (Tchaj-cung) tedy má k dispozici kontrolu nad velkou částí střední Asie. Ve 13. století ovládali stezku Mongolové; i přes pověsti o jejich dobyvačnosti a agresivitě se k Evropanům putujícím touto stezkou chovali přívětivě, pravděpodobně za to mohlo množství zlata, které tudy proudilo.\n\nMongolsko však postupně oslabovalo a roku 1368 získala znovu kontrolu nad cestou Čína. V té době však intenzita obchodů prudce klesla a nedosáhla už stavu z dob dynastie Tchang. S rozvojem zámořského putování hedvábné cesty ztrácely postupně na významu. V roce 1514 Portugalci založili první zámořský hedvábný spoj, který později převzali Španělé.\n\nV září 2013 oznámil čínský prezident Si Ťin-pching záměr vybudování Nové hedvábné stezky. Od té doby jsou pro dopravu vhodného zboží v kontejnerech využívány již existující železniční trati, hlavně v Číně samotné, dále Transsibiřská magistrála a tratě přes evropské Rusko, Bělorusko, Ukrajinu a Polsko do Německa. Zde je Duisburg důležitým překladištěm u splavné řeky Rýn.\n\nTaké Indie a Írán mají být na Novou hedvábnou stezku napojeny. Dne 15. února 2016 přijel první vlak z východní čínské provincie Če-ťiang do Teheránu. V lednu 2017 byl vypraven první vlak až do Londýna, který celou trasu s délkou 12 000 km ujel za plánovaných 18 dní. Zboží muselo být ovšem několikrát překládáno, neboť kvůli rozdílným rozchodům kolejí musí být na hranicích např. mezi Ukrajinou a Polskem měněny lokomotivy i vagóny.\n\nExistují také snahy o napojení Rakouska přes Slovensko na čínský projekt tím, že by byla vybudována nová asi 450 km dlouhá širokorozchodná trať z Košic (kam již taková trať vede z Užhorodu) přes Bratislavu do Vídně. O tento projekt mají Rakouské spolkové dráhy velký zájem, zatím mu však brání válka na východní Ukrajině.\n\n\n"}
{"id": "187097", "url": "https://cs.wikipedia.org/wiki?curid=187097", "title": "Hedvábná cesta", "text": "Hedvábná cesta\n\nHedvábná cesta může znamenat:\n\n"}
{"id": "187101", "url": "https://cs.wikipedia.org/wiki?curid=187101", "title": "Karel Bican", "text": "Karel Bican\n\nKarel Bican (* 25. dubna 1951 Praha – 10. ledna 2019 Kolín) byl český duchovní, který v letech 1999–2007 zastával funkci pražského biskupa Církve československé husitské (CČSH).\n\nAbsolvoval pražské gymnázium Na Kocábě (1972–1976), poté Vystudoval Husovu československou bohosloveckou fakultu v Praze (1976–1982), v roce 1982 se stal knězem. V letech 1994–1998 studoval na Husitské teologické fakultě UK obor psychosociální vědy a pedagogika. 18. září 1999 byl zvolen husitským biskupem pražským, do úřadu byl uveden 2. října téhož roku. Od roku 1985 zůstává současně farářem v náboženské obci Kutná Hora, kde po skončení funkčního období pražského biskupa zakotvil natrvalo. Jako duchovní prošel též obcemi Praha, Mnichovice, Hostivice či Tuchoměřice. Ve vrcholné funkci biskupského období byl činný zejména ve vytváření církevních sociálních projektů, zasloužil se o vznik Církevní husitské základní umělecké školy Harmonie, Husitského centra, Dětského domova Dubenec či Mateřské a Základní školy Archa v Petroupimi. Vedle toho se věnoval pedagogické činnosti, zejména biodromální a sociální psychologii. V Kutné Hoře vedl Krizové intervenční centrum, kde poskytoval psychosociální intervenci pro veřejnost. Celý život ho provázela láska k vážné hudbě, kde v Kutné Hoře pořádal pravidelně operní tematické večery.\n\nS jeho osobou jsou také spojeny některé kontroverze. Podle řady dokumentů v 80. letech 20. století spolupracoval se Státní bezpečností, ovšem jeho svazek se nedochoval, takže samotná spolupráce či její charakter není jistý. V roce 2006 okolo něj propukl mediální skandál, když se objevila nahrávka, na níž ženatý biskup vyznává lásku mladému muži, kterému předtím pomáhal z vězení. Biskup Bican nejdříve popřel, že by k tomu došlo, a nahrávku označil za podvrh, když si však vedení církve chtělo udělat hlasový rozbor nahrávky (paradoxně protože biskupovi uvěřilo a chtělo tak vyvrátit tvrzení médií), přiznal, že je pravá.\n\nV reakci na uvedené skutečnosti Ústřední rada Církve československé husitské v České republice na svém zasedání dne 13. ledna 2007, v souladu s doporučením biskupské rady této církve ze dne 12. ledna 2007, jej vyzvala k rezignaci, on však odmítl a namísto toho pouze dal svou funkci k dispozici. Diecézní shromáždění jej většinou hlasů podrželo ve funkci (pro odvolání hlasovalo 117 z 255 delegátů, 129 bylo proti). Biskup poté prohlásil, že neočekával, že bude podpořen ve funkci a své jednání zhodnotil takto: „\"Špatně jsem neudělal nic, jen jsem některé věci ze svého soukromí neřekl rovnou na veřejnosti – a to by se povedlo asi málokomu, pokud by se dostal do stejné situace jako já.\"“\n\nPatriarcha CČSH Tomáš Butta, který jej spolu s ostatními biskupy vyzval k rezignaci, nepovažuje případ za uzavřený a prohlásil, že případ je na základě rozhodnutí Ústřední rady CČSH z 10. února postoupen Kárnému výboru. 14. dubna 2007 Ústřední rada CČSH Karla Bicana prozatímně suspendovala ze všech církevních funkcí. 18. listopadu 2007 Karel Bican na biskupský úřad rezignoval.\n\nPo celé kauze se Karel Bican stáhl na čas do ústraní, ale funkci faráře vykonával v Kutné Hoře v plném nasazení až do konce svého života. Po celý svůj život zůstal věrný odkazu učení Mistra Jana Husa a byl platným duchovním CČSH. Zemřel 10. ledna 2019 v nemocnici v Kolíně.\n\n\n"}
{"id": "187103", "url": "https://cs.wikipedia.org/wiki?curid=187103", "title": "Inflace (kosmologie)", "text": "Inflace (kosmologie)\n\nInflace je teorie z oboru kosmologie, podle níž v raném vesmíru nastala fáze, kdy se prostor exponenciálně rozpínal. Toto rozpínání začalo 10 sekund po okamžiku, kdy se velký třesk nacházel ve fázi singularity, a skončilo 10 až 10 sekund po singularitě. V důsledku toho celý dnes viditelný vesmír pochází z původně malé oblasti, která byla kauzálně spojená. To vysvětluje jeho dnešní vysokou homogenitu. Po počátečním období rychlé inflace pokračuje vesmír v dalším rozpínání, jen výrazně pomalejším tempem.\n\nInflační teorie vysvětluje mnoho zásadních kosmologických otázek: proč je vesmír na velkých měřítkách s velkou přesností homogenní, izotropní a plochý, když na základě fyziky velkého třesku bychom očekávali spíše opak, nebo proč ve vesmíru nepozorujeme topologické defekty (magnetické monopóly). Inflační kosmologie rovněž vysvětluje původ struktury vesmíru na velkých měřítkách – ta pochází z drobných nehomogenit majících původ v kvantových fluktuacích v počáteční oblasti prostoru, která je dnes námi viditelným vesmírem.\n\nMyšlenka inflace byla poprvé zavedena americkým fyzikem a kosmologem Alanem Guthem roku 1980. Do moderní podoby ji posléze uvedli Andrej Linde, Andreas Albrecht a Paul Steinhardt.\n\nZákladní představa inflace byla potvrzena pozorováními a dnes se ale považuje za součást standardní kosmologie. Hypotetické pole, které ji způsobuje, se nazývá inflatonové pole\".\" Inflatonové pole o určité hodnotě způsobuje záporný tlak tenzoru energie a hybnosti, což vede k rychlému rozpínání prostoru. Hodnota inflatonového pole nakonec klesne, záporný tlak pomine a fáze rapidního rozpínání tím skončí.\n\nV některých variantách obsahuje inflační teorie i představu, že v rámci inflace vznikají samostatné bublinové nebo kapsové vesmíry (angl. \"pocket universe\"). Kdyby hodnota inflatonového pole klesla jen v některých oblastech vesmíru, vznikla by v takové oblasti \"bublina\" nebo \"kapsa\" běžné hmoty, zatímco okolní oblasti by nadále procházely inflací. Kolapsem inflatonového pole v různých oblastech vznikají jednotlivé kapsové vesmíry, oddělené od sebe rapidně se rozpínajícím inflačním prostorem. Jelikož inflace vytváří nový prostor rychleji než rychlostí světla, nemůžou spolu jednotlivé kapsové vesmíry jakkoli interagovat. Každý kapsový vesmír je samostatným odděleným vesmírem v rámci inflačního mnohovesmíru.\n\nPřesný mechanismus zodpovědný za inflaci na úrovni elementárních částic není známý. Teorie se setkává s kritikou a s neshodami s pozorováními. Podle měření BICEP mohla být roku 2014 již zaznamenána inflace pozorováním polarizace reliktního záření, která však mohou být interpretována i pomocí jiných, neinflačních mechanismů. Téměř tak chybí možnost falzifikovatelnosti této teorie.\n\n"}
{"id": "187104", "url": "https://cs.wikipedia.org/wiki?curid=187104", "title": "Jednodomost", "text": "Jednodomost\n\nJednodomost (monoecie) je termín, který označuje rostliny, jejíž každý jedinec vytváří jak samčí tak i samičí květy na témže jedinci. \n\nOpakem je dvoudomost.\n\nMezi jednodomé rostliny patří například bolševník velkolepý, líska, bříza, olše, smrk ztepilý, kopřiva žahavka či ořešák královský.\n"}
{"id": "187105", "url": "https://cs.wikipedia.org/wiki?curid=187105", "title": "Dvoudomost", "text": "Dvoudomost\n\nDvoudomost (dioecie) je vlastnost rostlin, kdy jednotlivá rostlina vytváří buď pouze samčí, nebo pouze samičí květy. K oplození je tedy třeba, aby byl pyl z jedné (samčí) rostliny, jejíž květy mají pouze tyčinky, přenesen na druhou (samičí), jejíž květy mají výhradně pestíky. Opakem je jednodomost. Tato vlastnost má význam například v ovocnářství.\n"}
{"id": "187111", "url": "https://cs.wikipedia.org/wiki?curid=187111", "title": "Grumman F4F Wildcat", "text": "Grumman F4F Wildcat\n\nGrumman F4F Wildcat byl na počátku druhé světové války nejdůležitějším palubním stíhacím letadlem, které sloužilo u leteckých sil USMC, US Navy a jako Martlet i u FAA. U posledních dvou jmenovaných subjektů operoval i z letadlových lodí. Až do příchodu svých nástupců F6F Hellcat a F4U Corsair v roce 1943 byl jediným strojem ve výzbroji leteckých sil amerického námořnictva a námořní pěchoty, který se dokázal alespoň vyrovnat japonským Zerům. I po příchodu výkonnějších nástupců však zůstal (ve variantě FM Wildcat) ve výzbroji eskortních letadlových lodí po zbytek války.\n\nPřímým předchůdcem letounu Wildcat byl dvouplošník XF4F-1 zkonstruovaný roku 1935 na podkladě vypsané soutěže. V ní se ale objevil vážný konkurent v podobě jednoplošného XF2A-1. Firma Grumman se ale nevzdávala a pokračovala ve vývoji a ve zdokonalování svého stroje. Byla opuštěna dvouplošná konfigurace a v roce 1936 vznikl jednoplošník XF4F-2. První prototyp XF4F-2 vzlétl 2. září 1937. Letoun poháněl dvouhvězdicový čtrnáctiválcový motor Pratt & Whitney R-1830-66 \"Twin Wasp\" o výkonu 1050 hp. Vyzbrojen byl dvojicí kulometů Browning ráže 7,62 mm v trupu a další dvojicí kulometů ráže 12,7 mm v křídle. Soutěž nakonec vyhrál konkurenční XF2A-1, ale v říjnu 1938 byl u Grummanu objednán vývoj dalšího prototypu XF4F-3. Zdokonalený prototyp byl vybaven motorem XR-1830-76 \"Twin Wasp\" s dvoustupňovým kompresorem o výkonu 1200 hp a došlo ke konstrukčním úpravám. Křídlo dostalo nový tvar („useknuté“ konce, místo koncových oblouků) a rovněž ocasní plochy byly předělány. Výzbroj prototypu se skládala ze dvou kulometů ráže 7,62 mm v trupu a po jednom kulometu ráže 12,7 mm v každé polovině křídla. XF4F-3 poprvé vzlétl 12. února 1939. O tento zmodernizovaný stroj nakonec projevilo americké námořní letectvo zájem a dalo mu přednost před letounem Buffalo.\n\nV roce 1939 získala firma Grumman objednávky od amerického námořnictva s označením F4F-3 (na 78 kusů) i od Francie (81 kusů + 10 na náhradní díly), která měla po vypuknutí války nedostatek moderních letounů. Verze pro Armée de l'Air byla označována jako G-36A a lišila se mimo jiné motorem (hvězdicový devítiválec Wright R-1820-G205A Cyclone) a výzbrojí (šest kulometů ráže 7,5 mm: po dvou v každé polovině křídla a dvou synchronizovaných nad motorem). Po kapitulaci Francie objednané stroje převzalo Spojené království, které jimi vyzbrojilo svoje letadlové lodě, přičemž stroje dostaly název Martlet Mk.I (od března 1944 jako Wildcat Mk.I) a byly přezbrojeny na 4x12,7mm. V průběhu roku 1941 bylo do Velké Británie exportováno 90 letounů Martlet Mk.II (G-36B) se šesti kulomety a motorem R-1830-90. Dále Fleet Air Arm obdrželo 30 kusů Martlet Mk.III (F4F-4A) s pevným křídlem a 220 letounů Martlet Mk.IV (F4F-4B) s motorem Wright Cyclone.\nV roce 1941 převzalo US Navy 95 letounů F4F-3A s motory Pratt and Whitney R-1830-90 s jednostupňovým kompresorem. Několik z těchto strojů bylo upraveno k fotografickému průzkumu s označením F4F-3P a dva ke zkouškám s plováky jako F4F-3S.\nV listopadu 1941 začaly z výrobní linky v Bethpage sjíždět první sériové F4F-4 Wildcat již se sklopným křídlem, šesti kulomety ráže 12,7 mm a motorem Pratt and Whitney R-1830-36. Pod křídla bylo možné zavěsit dvě pumy po 45 kg, nebo dvě přídavné nádrže po 264 litrech.\n\nOznačení F4F-7 bylo přiděleno neozbrojené fotoprůzkumné verzi se zvětšenou zásobou paliva, vyrobené v počtu 21 kusů v roce 1941.\nV roce 1942 začala firma Grumman přecházet na výrobu letounů F6F Hellcat a licenční výroba Wildcatů byla přidělena koncernu General Motors. Té se ujala pobočka Eastern Aircraft Division v Lindenu ve státě New Jersey, která obdržela za vzor Grumman F-4F-4 na osvojení produkce. 31. srpna 1942 byl zalétán první sériový licenční FM-1 s výzbrojí čtyř kulometů Browning ráže 12,7 mm a dvouhvězdicovým čtrnáctiválcovým motorem Pratt and Whitney R-1830-86 Twin Wasp o výkonu 882 kW. Celkem 312 těchto strojů získalo britské námořnictvo pod označením Martlet Mk.V.\n\nPočínaje rokem 1943 uvedl koncern General Motors do výroby variantu F4F-8 pod označením FM-2, poháněnou devítiválcovým motorem Wright R-1820-56 o výkonu 992 kW. Pod křídlo bylo možné zavěsit dvě pumy po 113 kg, nebo šest neřízených raket ráže 127 mm. Do ukončení výroby v roce 1945 vzniklo 4777 strojů verze FM-2 z nichž 360 v rámci zákona o půjčce a pronájmu obdržela Velká Británie jako Wildcat Mk.VI.\n\nLetoun Grumman F4F Wildcat se účastnil všech důležitých námořních operací od bitvy v Korálovém moři, přes bitvu u Midway a Guadalcanal, vylodění v severní Africe v operaci Torch i ochrany konvojů přes Atlantik. Při vzájemných soubojích v Pacifiku byla japonská letadla Micubiši A6M lepší v doletu a obratnosti, ovšem Wildcat byl rychlejší ve střemhlavém letu, robustní, spolehlivý a snášel i těžká poškození.\n\n\n\n\n"}
{"id": "187121", "url": "https://cs.wikipedia.org/wiki?curid=187121", "title": "Nidal Saleh", "text": "Nidal Saleh\n\nRNDr. Nidal Saleh (* 1936, Nábulus) je autor palestinského původu žijící na Slovensku. Píše ve slovenském, českém, arabském a anglickém jazyce.\n\nVystudoval farmacii v Praze a v Bratislavě, ve které dnes žije. Ve svých knihách se zabývá zejména izraelsko-palestinskými vztahy. Nidal Saleh je zastáncem názoru, že světové mocnosti slouží židovským zájmům.\n\nV roce 2002 slovenský ministr spravedlnosti Ján Čarnogurský žádal prokurátora, aby prošetřil Salehovu knihu \"Proč se vraždí v Izraeli?\" kvůli jejím údajně protižidovským pasážím.\n\n"}
{"id": "187123", "url": "https://cs.wikipedia.org/wiki?curid=187123", "title": "Ain (departement)", "text": "Ain (departement)\n\nAin je jeden ze sta departementů Francie, v regionu Auvergne-Rhône-Alpes, mezi Lyonem a Ženevou (Švýcarsko). Své jméno získal podle řeky Ain, která jím protéká a je jedním z přítoků Rhony.\n\nAin je jedním z 83 departementů vytvořených během Francouzské revoluce 4. března 1790 aplikací zákona z 22. prosince 1789.\n\nDepartement Ain sousedí s departementy Jura, Saône-et-Loire, Rhône, Isère, Savojsko, Horní Savojsko a švýcarskými kantony Ženeva a Vaud.\n\nBourg-en-Bresse, Oyonnax, Nantua, Ambérieu-en-Bugey, Meximieux, Montluel, Bellegarde-sur-Valserine, Ferney-Voltaire, Gex, Saint-Genis-Pouilly, Belley, Trévoux.\n\n\n"}
{"id": "187125", "url": "https://cs.wikipedia.org/wiki?curid=187125", "title": "Pete Wentz", "text": "Pete Wentz\n\nPeter Lewis Kingston Wentz III (*5. června 1979 Wilmette, Illinois) je americký baskytarista působící v rockové skupině Fall Out Boy. Ve skupině taky zpívá vedlejší vokály a píše všechny texty.\n\nWentz vyrostl ve Wilmette na předměstí Chicaga.Je synem Dale (rozené Lewis), přijímací poradkyně na vysoké školy, a Peta Wentze II, právníka.    Je  anglického a německého původu z otcovy strany, a Afro-jamajského z matčiny strany.   Má mladší sestru Hillary, a mladšího bratra Andrewa. Jeho dědeček z matčiny strany, Arthur Winston Lewis, sloužil jako americký velvyslanec v Sierra Leone ; A. W. Lewisův bratranec je generál Colin Powell .\n\nNavštěvoval \"North Shore Country Day School\", kde patřil do celostátního výběru fotbalistů.Během jeho prvního ročníku střední školy, začal pravidelně chodit za školu, a školní poradce přesvědčil jeho rodiče, aby ho poslali do výcvikového tábora pro mladistvé, aby ho „napravili“. Během této doby Wentz začal psát písně jako jediný způsob, jak ventilovat své frustrace. Později začal brát klavírní lekce., a přijal Straight Edge životní styl, subkulturu zdržující se užívání drog a alkoholu.   Teď pije alkohol, ale jen příležitostně.   Po dokončení studia na střední škole v roce 1997 pokračoval ve studiu politologie na univerzitě \"DePaul\". Skončil ale v prvním pololetí, jelikož už před nástupem na univerzitu váhal mezi školou a hudbou, která nakonec zvítězila, neboť jak on sám řekl: \"„Vždy jsem měl magické spojení s míčem, ale to není dobrodružství. Hudba byla pro mě mnohem větší výzvou, a nakonec byla stejně mnohem zajímavější.“\"\n\nTrpí bipolární poruchou, stejně jako například zpěvačka Demi Lovato, skladatel Karel Svoboda a další. Tato porucha zapříčiňuje časté změny nálad, vitality či psychických funkcí. Právě tato nemoc zapříčinila jeho pokus o sebevraždu v únoru 2005. Pete se pokusil o sebevraždu, vzal si příliš velkou dávku antidepresiv a následkem toho strávil týden v nemocnici. Později k této události řekl: „\"Izoloval jsem se čím dál víc a víc. Čím víc jsem se vzdaloval, tím víc jsem všechno cítil.Chtěl jsem zastavit mé myšlenky, už jsem nechtěl o ničem přemýšlet.“\" Tento sebevražedný pokus poté i zhudebnil v písni 7 Minutes in Heaven (7 minut v nebi), která vyšla na albu From Under the Cork Tree.Po této události se Wentz nastěhoval zpátky k rodičům.\n\nWentz byl úzce spjatý s chicagskou punkovou scénou, kde působil v několika kapelách například \"Arma Angelus\", Yellow Road Priest, Racetraitor a v dalších relativně neznámých kapelách.\n\nV roce 2001 založil společně s Joe Trohmanem a Patrickem Stumpem Fall Out Boy, později se ke skupině připojil i Andy Hurley. V roce 2004 odehrál poslední koncert za Arma Angelus, kde současně působil a začal se naplno věnovat Fall Out Boy.\n\nV roce 2002 vydali Fall Out Boy první EP a brzy na to v roce 2003 svou první desku Fall Out Boy's Evening Out with Your Girlfriend. Skupina se v Chicagu rychle stala známou a Pete Wentz se stal jejím frontmanem.\n\nKe konci roku 2003 podepsali Fall Out Boy nahrávací smlouvu s \"Island Records\", kde ji také vyšlo DVD a další EP.\n\nV únoru 2005 se Pete pokusil o sebevraždu, vzal si příliš velkou dávku antidepresiv a následkem toho strávil týden v nemocnici. Později k této události řekl: Izoloval jsem se čím dál víc a víc. Čím víc jsem se vzdaloval, tím víc jsem všechno cítil. \"„Chtěl jsem zastavit mé myšlenky, už jsem nechtěl o ničem přemýšlet.“\" Tento sebevražedný pokus poté i zhudebnil v písni 7 Minutes in Heaven (7 minut v nebi), která vyšla na albu From Under the Cork Tree.\n\nPo této události se Wentz nastěhoval zpátky k rodičům.\n\nFrom Under the Cork Tree vyšlo 3. května 2005 a dostalo se na deváté místo v americké hitparádě a v prvním týdnu se jej prodalo přes 70,000 kusů.\n\nPete na toto album napsal všechny texty a sám jej označil za děsivější a daleko lepší než jejich předešlá alba.\nV rozhovoru řekl: Chtěli jsme napsat a nahrát daleko vyvinutější hudbu. Název alba vymyslel také Wentz a nechal se inspirovat oblíbeným dětským příběhem O Ferdinandovi.\n\nDůležité také v roce 2005 bylo jeho hledání nových talentů k nezávislým labelům přivedl taková hudební jména jako jsou nyní Panic! at the Disco nebo Gym Class Heroes.\n\nV březnu 2006 obletěly internet snímky nahého Petera. Na oficiálních stránkách poté zveřejnil vyjádření, kde přiznal, že mu vykradli telefon. Poté řekl, že se prvních 24 hodin cítil opravdu hrozně, ale teď se tomu směje.\n\nV únoru 2007 vydali Fall Out Boy své čtvrté řadové album nazvané Infinity on High, které se ale na internetu objevilo už několik týdnů před jeho vydáním, Wentz k tomuto incidentu řekl: \"„Chtěli jsme vám nabídnout desku, ale teď se cítíme hrozně zklamaní, chtěli jsme ji prezentovat jiným způsobem.“\"\n\nNa konci února se skupina dostala na titulní stránku \"Rolling Stone\". Wentz mimo jiné mluvil i o incidentu s Patrickem Stumpem, který se stal během natáčení. Stump jej tehdy uhodil, když debatovali o textech na nové album.\n\nWentz se také pustil do spousty mimo- hudebních projektů, včetně psaní, herectví a módy; V roce 2005 založil oděvní společnost s názvem Clandestine Industries. Také provozuje filmovou produkční společnost s názvem Bartskull Films, stejně jako bar s názvem Angels & Kings. Mezi jeho další aktivity patří spolupráce s Invisible Children, Inc. a UNICEF 's Tap Project, což je projekt, který pomáhá přivést čistou pitnou vodu pro lidi na celém světě.\n\n"}
{"id": "187126", "url": "https://cs.wikipedia.org/wiki?curid=187126", "title": "Insula", "text": "Insula\n\nInsula je latinský výraz pro ostrov.\n\nSlovo Insula také může znamenat:\n\n\n\n"}
{"id": "187128", "url": "https://cs.wikipedia.org/wiki?curid=187128", "title": "Grumman F6F Hellcat", "text": "Grumman F6F Hellcat\n\nGrumman F6F Hellcat byl americký palubní stíhací letoun zkonstruovaný v roce 1942 společností Grumman, která vycházela ze svých zkušeností s typem F4F Wildcat. Původně zamýšlela inovaci tohoto stroje, avšak nakonec se rozhodla pro zcela novou konstrukci letounu.\n\nPrvní prototyp stroje s označením XF6F-1 vzlétl již 26. června 1942. Stroj zalétával pilot Sheldon A. Converse. Ukázalo se, že výkon motoru Wright R-2600 je nedostačující, proto byl nahrazen výkonnějším Pratt & Whitney R-2800. Ještě týž rok začala sériová výroba, která probíhala v masovém měřítku a v roce 1943 začaly být Hellcaty vyzbrojovány americké letadlové lodě. Stroje byly neustále zdokonalovány, byla rovněž postavena verze noční stíhačky s radarem či verze průzkumná s fotografickým přístrojem. Některé letouny byly za Korejské války přestavěny na bezpilotní létající bomby (F6F-5K). Celkem bylo vyrobeno 12 275 strojů.\n\nLetouny Grumman F6F Hellcat se spolu se stroji F4U Corsair získaly v leteckých soubojích na moři dominantní postavení. Hellcatům byly v Tichomoří přiznány 3/4 všech sestřelů nepřátelských letadel (v různých pramenech se udává buď 5155 či 5156 sestřelů japonských letounů), létalo na něm 305 leteckých es a nejúspěšnějším z nich byl David McCampbell, jenž se se svojí \"Minsi\" a \"Minsi III\" stal během 5 měsíců nejúspěšnějším stíhačem amerického námořnictva s 34 potvrzenými sestřely. Ačkoliv byl Hellcat dvakrát těžší než Zero, vyrovnával to silnou výzbrojí, robustní konstrukcí, dobrou pasivní ochranou pilota i nádrží a konečně propracovanou taktikou nasazení. Díky Hellcatům se vojenská situace v Tichomoří obrátila. Američané ničili japonské stroje ve velkém, celkový poměr ztrát byl 19,1÷1 ve prospěch pilotů Hellcatů. Jedna z bitev v Pacifiku dokonce dostala název „Velké střílení krocanů u Marian“. Díky dobrým zkušenostem si 1100 strojů odebralo Spojené království v rámci smlouvy o půjčce a pronájmu. Sloužily na letadlových lodích i pozemních základnách Royal Navy. Po druhé světové válce si letouny zakoupila Francie, která je použila v bojích nad Indočínou, Argentina a letectvo Uruguaye, které Hellcaty vyřadilo až v roce 1961.\n\n\nÚdaje platí pro variantu F6F-5.\n\n"}
{"id": "187134", "url": "https://cs.wikipedia.org/wiki?curid=187134", "title": "Plukovník Švec", "text": "Plukovník Švec\n\nPlukovník Švec je divadelní hra o třech dějstvích z roku 1928. Jejím autorem je Rudolf Medek.\n\nDěj dramatu je inspirován skutečnou událostí, sebevraždou plukovníka Josefa Jiřího Švece. Hlavní postavou hry je legionářský důstojník Švec, který v posledním dějství spáchá demonstrativně sebevraždu, aby zastavil morální rozvrat své jednotky pod vlivem bolševických agitátorů.\n\nV době svého vzniku vyvolalo drama četné polemiky. V roce 1929 napsal Viktor Dyk hru Napravený plukovník Švec, která je přepracovaným třetím dějstvím Medkovy hry a ve které se Dyk Medka zastává. Švec v Dykově hře vystupuje jako karikatura názoru levicových legionářů a konflikt s jednotkou řeší zdánlivou akceptací levicového postoje a příslibem povýšením komunistického agitátora, který posléze klamem přesvědčí mužstvo k podpoře Švece.\n"}
{"id": "187135", "url": "https://cs.wikipedia.org/wiki?curid=187135", "title": "Církev sjednocení", "text": "Církev sjednocení\n\nFederace Rodin za světový mír a sjednocení (anglicky ') založená jako Společenství Ducha Svatého pro sjednocení světového křesťanství (anglicky ') běžně nazývaná jako Církev sjednocení, (anglicky '), je nové náboženské hnutí. Bylo založeno 1. května 1954 v Jižní Koreji Son-mjong Munem. Církev sjednocení je též někdy v češtině uváděna jako Moonova sekta (anglicky ), nebo také Moonisté či Munisté ( ), což může být vnímáno negativně.\n\nHnutí se hlásí k odkazu křesťanství, přičemž vychází z učení a výroků zakladatele Hnutí Sjednocení reverenda Muna, které jsou shrnuty především v knize Boží Princip ( ), jejíž autory jsou Son-mjong Mun a jeho žák Ju Hjo-won. Kniha vydaná poprvé v celku v roce 1952, v upravené edici v roce 1966, v angličtině v roce 1973 a v češtině v roce 1998 je věřícími chápána jako „nové vyjádření pravdy“. Podle \"The Encyclopedy of Christianity\", S. Hunta nebo D. Chryssidyse se jedná o synkretické náboženské hnutí.\n\nCírkev sjednocení působí ve více než 100 zemích světa. Rozšířila se zejména v Jižní Koreji, v Japonsku a USA. Celosvětové odhady počtu členů se velmi různí, a to v rozmezí od méně než 100 tisíc do 1 milionu, přičemž samotná církev a některé nezávislé zdroje uvádějí zhruba 3 miliony. Některé zdroje odhadují 5 až 7 milionů členů.\n\nPo smrti reverenda Muna vede církev jeho manželka Hak-ča Han.\n\nMun tvrdí, že se o Velikonocích roku 1936 (tehdy mu bylo 16 let) usilovně modlil na stráni jedné hory a zjevil se mu Ježíš. Ten mu řekl, že byl vyvolen, aby se stal jeho nástupcem a dokončil dílo, které Ježíš započal, tedy vytvoření Božího království na zemi. Podobným způsobem prý Mun později komunikoval s Abrahámem, Mojžíšem, Buddhou i Bohem. Tato sdělení pak byla použita pro interpretaci Starého a Nového zákona v základním textu Církve sjednocení – \"Božím Principu\".\n\nPočátky hnutí sahají až do roku 1940, kdy začal Son-mjong Mun svou misionářskou činnost v Severní Koreji v Pchjongjangu. Vzhledem k tomu, že jeho nauka církve obsahovala prvky silného antikomunismu, byl uvězněn a na dva a půl roku odeslán do pracovního tábora, odkud byl vysvobozen až během korejské války. Odjel do Jižní Koreje, kde začal hlásat své učení označované zde jako Tong-Il. Církev byla založena až v roce 1954 a její význam výrazně vzrostl teprve s rozšířením na Západ, resp. do Spojených států amerických, kam se Munovo učení dostalo v roce 1959 prostřednictvím misionářky Young Oon Kim, a teprve v roce 1971 do USA přicestoval také Mun.\n\nPočátky hnutí v Československu sahají do roku 1968, kdy do Východní Evropy přišla první vlna misionářů. Jeho členové byli pronásledováni a vězněni. V roce 1974 proběhlo se členy Církve sjednocení několik soudních procesů, v nichž byla naprostá většina členů komunistickým režimem odsouzena k vězení. Členka církve Marie Živná 11. dubna 1974 zemřela ve svých 24 letech ve vězení a je církví považována za první mučednici, která položila život při misijní činnosti v komunistických zemích. Všichni členové církve byli komunistickým režimem pronásledováni. Život církve a další rozvoj Hnutí v Československu nastal až po listopadu 1989.\n\nKoncem 90. let 20. století podalo hnutí žádost o registraci v Česku, ale ministerstvo kultury ČR to odmítlo. Podle Davida Zbírala hnutí splňovalo podmínky příslušného zákona a tedy i v polistopadové éře se členové církve zřejmě stali obětí diskriminace ze strany státních institucí. V České republice se v roce 2001 k Církvi sjednocení při sčítání lidu přihlásilo 43 obyvatel. V roce 2011 to bylo 65 obyvatel.\n\nCírkev sjednocení založila mnoho různorodých a na první pohled nezávislých organizací. V Česku jde především o \"Federaci rodin za mír ve světě\", \"Federaci žen za mír ve světě\", studentské hnutí \"CARP\" a \"Akademie profesorů za mír ve světě\". Ústředí je v Praze a další střediska jsou v Brně, Olomouci a Plzni.\n\nNa podzim v roce 2009 byl na Masarykově univerzitě v Brně vypsán semestrální předmět „\"RLB13 Církev sjednocení\"“ s cílem popsat nauku a praxi hnutí Sjednocení, zařadit hnutí do kontextu nových náboženských hnutí a porovnat specifika hnutí Sjednocení, včetně diskuse s čelním představitelem hnutí v České republice. Kurz byl vypsán i roku 2013.\n\nUčení Církve sjednocení je uvedeno v knize \"Boží Princip\". V roce 1977 shrnul Frederick Sontag toto učení do 12 stručných bodů:\n\nPodle Davida Václavíka a Dušana Lužného lze rozdělit nauku Církve sjednocení do tři různých principů: princip stvoření, pád člověka a princip obnovy.\n\n\nHlavní text Církve sjednocení je kniha Boží Princip, jejímž autorem byl zakladatel hnutí Sjednocení a dlouholetý prezident a mesiáš, reverend Mun. Jeho promluvy jsou také považovány za autoritativní výroky. Bible je vysoce oceňována a uznávána, ale používá se v Církvi sjednocení v menší míře.\n\nV roce 2009 při ceremonii požehnání při příležitosti hromadných svateb (přes 7 tis. párů) v Církvi sjednocení dcera Pak Čong-huioho prohlásila: Připojuji se k mezi-náboženskému duchu. Líbí se mu způsob, jakým Církev sjednocení interpretuje Bibli, začleňuje Korán a buddhistické texty.\n\nMunovo učení a výroky zahrnující unikátní interpretaci Bible, Koránu, hinduistických Véd, buddhistických textů, a ostatních náboženských systémů, v nichž Son-mjong Mun spatřoval jednotu a komplexní systém, jsou shrnuty především v knize Boží Princip.\n\nV roce 2006 byla vydána publikace pod korejským názvem Čon Song Gjong s podtitulem \"Výběr z projevů Pravých rodičů\" obsahující výběr stěžejních Munových projevů a myšlenek, jež představují jeho klíčové ideje a učení. Publikace je sestavena jakožto shrnutí a rozšíření již dříve vydaného Božího Principu a především jako celoživotní dílo a odkaz Son-mjong Muna. Předmluva knihu popisuje jako \"svatý text Nebeského království\".\n\nUčení systematizoval Sang Hun Lee do ucelené filozofie, která obsahuje ontologii, kritiku hlavních tradičních pohledů na hmotu, teorii původní lidské povahy, gnozeologii (epistemologii), axiologii (teorii hodnot), etiku a teorii historie.\n\nDavid Václavík a Dušan Lužný uvádějí, že eschatologie má v teologii Církve sjednocení významnou roli. Nauka Církve se vyhýbá násilnému apokalyptismu, ale naopak upřednostňuje zrání intuice, inteligence a duchovní síly. Její pojetí dějin je postaveno na neustálém boji dvou protichůdných sil, tedy jako boj mezi Bohem a Satanem. Jak tvrdí nauka Církve sjednocení Bůh opakovaně odděluje stranu Ábela od strany Kaina. Kain je vázán k Satanovi a naopak Ábel je vázán k Bohu. Tuto duality potom rozvíjí kniha Boží Princip, když představuje tezi, podle které je také současný svět rozdělený na komunistický svět typu Kaina a demokratický svět typu Ábela. Také další světové názory jsou obdobně rozděleny na stranu Kaina a Ábela. Světový názor Kainova typu spočívá ve zdůrazňování vnějších tužeb a svoje kořeny má už v helénismu, vzešel z renesance a rozvinul se přes osvícenství v ateismus a materialismus a vyvrcholil v marxistické ideologii, která se stala základem komunistického světa. Naproti tomu druhý, ábelovský světový názor hledá vnitřní hodnoty a orientuje člověka k hlubšímu hledání Boha. Svoje kořeny má v hebraismu. Rozvinul se v reformaci a vyústil ve zformování dnešního demokratického světa. Na základě této perspektivy nauka Církve sjednocení interpretuje existenci tří světových válek, ideologickou válku mezi komunismem a demokratickými zeměmi, nebo případ dnešního rozděleného Korejského poloostrova.\n\nPodle nauky církve musí vyvolený národ dát základy pro definitivní oddělení od Satana tak, jak tomu bylo v případě Prvního a Druhého Izraele. V Prvním Izraeli připravili Izraelité toto oddělení svým utrpením, které prožívali více než 400 let v Egyptě. To také platí o utrpení křesťanů v Římské říše, vnímané jako ztělesnění Satanova světa. Stejně tak jako třetí Izrael musel rovněž korejský národ trpět čtyřicet let pod koloniální nadvládou Japonska.\n\nV úvodu Knihy tradic Chung Hwan Kwank uvádí, že zakladatel hnutí reverend Mun v mnoha projevech upozornil, že je důležité, aby každý člen zdědil tradici od Pravých rodičů. Mun také zdůraznil, že významnou podmínkou pro naplnění tradice je jednat podle svého srdce a nikoliv jenom formálně (ve smyslu rituálu) Dále autor v knize popisuje jednotlivé tradice Církve sjednocení:\n\nPodle Davida Václavíka je s Církví sjednocení spojeno mnoho různých aktivit, jak neziskových, tak podnikatelských. Církev nebo její řídící členové vlastní, řídí, nebo podporují projekty a organizace zapojené do dění v politice, kultuře, médiích, vzdělání, obchodu aj. Vlastnictví podílů v obchodních společnostech vytváří Církvi sjednocení zisk. Hnutí provozuje celosvětovou evangelizační činnost, zejména v USA (Ústředí ve Washingtonu, hlavní školicí centrum ve městě Tarrytown v New Yorku, USA) a Jižní Koreji; podle odhadů má zhruba 3 000 000 členů. Podle webu unification.org se církev věnuje i podnikatelským a mimonáboženským činnostem, které inicioval reverend Mun – jako jsou vědecké konference, kulturní výměna, zakládání škol a různé další společenské iniciativy. Thomas Robbins uvádí, že mezi podnikatelské činnosti církve patří vlastnictví galerie umění, farmaceutická firma, firma na čistění koberců, tiskařská společnost, obchod s ženšenem, rybářský průmysl, korejské muniční továrny, \"The Washington Times\" a další noviny. Dále uvádí, že do dalších oblastí zájmu Církve sjednocení spadají též hotely, banky a noční kluby v Uruguayi.\n\nCírkev sjednocení je jen jednou ze založených organizací Hnutí sjednocení. Son-mjong Mun a členové Církve sjednocení založili množství dalších organizací, například:\n\nCírkev byla pronásledována již od okamžiku svého vzniku. Příkladem takového pronásledování v současnosti jsou únosy členů církve s cílem tzv. deprogramování mysli a násilné náboženské dekonverze. Výroční zpráva Americké komise pro mezinárodní náboženskou svobodu uvádí, že v Japonsku docházelo k únosům věřících Církve sjednocení (podobně jako v minulosti jehovistů) jejich rodinnými příslušníky, členové církve pak byli drženi v izolaci a příbuznými i „profesionálními de-programátory“ nuceni ke změně přesvědčení. Japonské soudy dříve rozhodovaly zamítavě s odkazem, že jde o rodinné záležitosti, které neporušují ústavu a odmítaly uznat něčí trestní odpovědnost na základě nedostatku důkazů. V případě člena církve Tora Gota, který byl týrán po dobu 12 let došlo nakonec civilními soudy k odsouzení jak členů rodiny, tak i jeho deprogramátorů–věznitelů k vysokým pokutám ve výši 130 000€, 30 000€ a 75 000€. Přestože se počet podobných případů snižuje na jednotlivé případy ročně, organizace pro lidská práva situaci členů Církve sjednocení v Japonsku monitorují.\n\nV roce 1965 byla založena církev v Rakousku pod statusem náboženského společenství. V roce 1974 pak byl tento status bezpečnostními složkami státu (Sicherheitsdirektion Wien) odebrán z „formálních důvodů“ a „převodem shora“. Statut konfesní komunity byl církvi navrácen až 15. června 2015. V mezilehlých dekádách měla církev zakázánu jakoukoliv formu organizace a fakticky přešla do podzemí a trpěla stigmatem označení za kult a „nepřítele společnosti“. V 70 letech 20. století měl tehdejší ministr vnitra Otto Roesch represe vůči církvi součástí jeho osobní agendy. Poté co k církvi přistoupila dcera úředníka z Gratzu (Štýrského hradce), staly se represe vůči církvi součástí obecných směrnic. Podle zástupců církve je registrace jako konfesionální komunity jen předběžným krokem na cestě k plnému uznání státu.\n\nCírkev sjednocení je náboženství uznávané vládami mnoha zemí jako bona fide, a proto je v těchto zemích osvobozena od daně. V České republice vzhledem k Zákonu o církvích (3/2002 Sb.) žádný takový status neplatí.\n\nMezi nejvýznačnější kritiky církve patří bývalá Munova snacha, která z hnutí vystoupila a nechala se s Munovým synem rozvést.\n\nProblémy při transkripci z korejštiny mohly mít vliv na vznik kontroverzních pojmenování, které členové Církve sjednocení považují za problematické, nevhodné až urážlivé. Takovými označeními jsou \"Munisté\"/\"Moonisté\", i \"Moonova sekta\"/\"Munova sekta\" Slovo \"sekta\" – \"sect\", a také slovo \"kult\" – \"cult\", mají v angličtině i v češtině funkci odborných religionistických a sociologických termínů, ale zároveň mohou být chápány jako nadávky či zesměšňování, ať už úmyslné nebo nechtěné. V závislosti na mluvčím a kontextu mají negativní, pejorativní nebo ideologickou konotaci, jak argumentují například P. Repstad, Z. Vojtíšek, D. Zbíral a B. van Driel a J.Richardson.\n\nOznačení Moonova sekta je přesto široce používané napříč společností odbornou i laickou. Používá ho laická veřejnost zastoupená médii (například Ivo Budil ve veřejnoprávním Českém rozhlasu) a to nejen v Česku, ale třeba i na Slovensku, ve Francii a v USA. Stejně tak je používána i odbornou veřejností v zahraničí i v Česku (např. Pavel Mühlpachr, nebo oficiální překlady odborné religionistické literatury). Příkladem laické veřejnosti, v religionistických tématech, je psycholožka a psychoterapeutka Tatiana Rusnáková, která identifikuje Církev sjednocení jako Moonovu sektu ve své publikaci.\n\nV souvislosti s Církví sjednocení se objevily zprávy o možném užití psychické manipulace nebo vymývání mozků členů (ačkoliv účinnost vymývání mozků není dokázaná). Například Zbíral uvádí, že komunitám bylo především vyčítáno, že lidem vymývají mozky, nedopřávají členům dostatek spánku a indoktrinují je. Podle něj není zřejmé, zda byly výčitky především ze strany antikultovních autorů oprávněné či nikoliv, ale od původních komunit bylo až na výjimky upuštěno a většina členů žije ve vlastních domech. Ovšem, jak připouští i Yamamoto, někteří odborníci (konkrétně Bromley a Shupe) došli k závěru, že psychologické zneužívání nebylo v Církvi široce rozšířené a týkalo se jen některých komunit, zvláště komunity v Oaklandu v Kalifornii. Podle něj k těmto případům docházelo především v 70. a v 80. letech 20. století. Bývalý lídr oaklandské komunity a později prezident Církve sjednocení v USA Mose Durst později uznal, že docházelo k jistým chybám, aniž by se ale přímo vyjadřoval k otázce psychické manipulace nebo vymývání mozků: \"\"Stala se řada chyb, ale žádná z nich nebyla zlomyslná, vypočítavá, nezákonná nebo záměrná\"\".\nVůči teorii vymývání mozků existuje řada odborných výhrad. V rámci religionistických diskuzí se hovoří o tom, že jde o pojem, který nevhodně nahrazuje mnohem případnější pojem náboženské konverze anebo socializace. Například autoři jako J.G. Melton, D. Lužný, J. Richardson a M. Introvigne vidí otázku vymývání mozků ve vztahu k ideologii antikultovního hnutí. Jako problematickou vidí tuto teorii také Z. Vojtíšek.\n\nObvinění z takzvaného vymývání mozků (anglicky brainwashing), kontroly mysli (anglicky mind-control) a nátlakového přesvědčování (anglicky coercive persuasion) vznesená v 80 letech 20. století proti Církvi sjednocení a jejím členům byly založené na teoriích, které v převážné většině nemají podporu sociologů. Socioložka náboženství Eileen Barkerová, zakladatelka sdružení INFORM (Information Network Focus on Religious Movements) namítla, že Církev sjednocení a další náboženská hnutí té doby „prokazatelně neměla přístup k takovým neodolatelným a nevratným technikám, které údajně měla“. V roce 1987 odborníci spolu s American Psychological Association odmítli hypotézy těch, kteří obvinili Církev sjednocení z vymývání mozků a nátlakového přesvědčování s tím, že jejich „závěry nemohou být považovány za vědecké v žádném myslitelném významu“.\nOd roku 1990 soudy Spojených států amerických důsledně odmítají svědectví o kontrole mysli (brainwashingu) s odůvodněním, že tyto teorie nejsou součástí přijímané vědy podle tzv. Frye standardu roku 1923.\n\nČlen antikultovních hnutí Spiritual Counterfeits Project a Christian countercult movement a dle Roberta Bowmana autor knih s antikultovní a apologetickou tematikou J. Isamu Yamamoto prezentoval pohled, že obracení k Munovu učení, tedy konverze, má probíhat v následujících krocích:\n\nDavid Václavík uvádí, že podle učení Církve existuje mnoho systematických doktrín a náznaků, které mají věřící přesvědčit, že reverend Mun je Třetím Adamem a tedy Mesiášem. Podle 'Božího principu' totiž Pán druhého Adventu přijde z Východu (tedy z Koreje) a jeho narození přibližně odpovídá Munovu narození. V roce 1992 reverend Son-mjong Moon prohlásili sebe a svou manželku Hak-ča Han Moon za mesiáše. Již dlouho před oficiálním potvrzením je členové Církve sjednocení oba za mesiáše považovali. V dráze mesiáše měl původně pokračovat zakladatelův syn Hyung Jin Moon.\n\nCírkev sjednocení byla vedena reverendem Munem až do jeho smrti 3. září 2012, přičemž bylo uvedeno, že jeho manželka Hak-ča Han Mun a jejich synové Hjong-džin Mun and Kuk-džin Mun se ujmou vedení církve. Vedením Federace rodin za světový mír a sjednocení (Církev sjednocení) byla nakonec pověřena zakladatelova manželka Hak-ča Han Mun, která pokračuje v odkazu svého manžela.\n\nNěkteří lidé shledávají kontroverzním způsob konání obřadů tzv. požehnání do manželství (Blessing ceremony). Kritici, kteří církev viní ze sektářských praktik tvrdí, že hromadné svatby jsou důkazem, jak Mun svým stoupencům vymývá mozek, zatímco přívrženci církve si běžně nechávají partnera vybrat, protože jsou přesvědčení, že Mun má schopnost božských vnuknutí. Mun si dává záležet na tom, aby tak vzniklá manželství byla rasové smíšená. Je to to, o čem sjednocení má být. Mezirasové, mezinárodní a mezikulturní manželství je podle stoupenců církve nejlepší cestou ke světovému míru. Mezirasová manželství mají být nástrojem boje církve proti rasismu a národním identitám, které jsou překážkou jí prosazovaného světového sjednocení.\n\nV Koreji byly hromadné svatby pořádané reverendem Munem zvláště kritizovány, protože tzv. „\"matchmaking\"“ a výběr partnera by měl být dle korejských tradic buď věcí každého člověka, nebo odpovědností rodičů, nikoliv cizí církve, nebo reverenda Muna. V České republice působí jak hromadné svatby, tak i doporučování partnera velmi nezvykle a jsou předmětem kritiky. Ve staré Koreji bývali mladí lidé dáváni dohromady dohazovačem (anglicky „matchmaker“ – bez negativní konotace), kterým byla většinou stará žena v jejich vesnici. Mnoho dnes starých Korejců si pamatuje, že v den svatby potkali svého partnera podruhé, nebo také poprvé v životě.\n\nRobert Epstein, na tiskové konferenci k události \"Why Arranged Marriages Work\" konané 12. března 2012 v New Yorku uvedl, že jeho výzkum prováděný od roku 2003 naznačuje, že domluvená manželství v Církvi sjednocení fungují stejně jako dohodnuté sňatky v jiných kulturách a jistě mnohem lépe než je průměr ve Spojených státech.\n\nMun opakovaně zdůrazňoval preferenci pro manželství mezi muži a ženami. Religionista Robinson uvádí, že „\"je rozumné očekávat\"“, že při takovém důrazu na mužsko–ženský sex jako na jediný platný model a heterosexuální manželství jako na jediný ideál, má Církev sjednocení velmi negativní názory na homosexuální chování.\n\nMun se ostře vyslovil proti homosexuálním aktivitám. V projevu ke členům církve přirovnal homosexuály ke „\"špinavým hnůj pojídajícím psům\"“ a spojoval homosexualitu s problémem volného sexu. Moon měl údajně také prorokovat, že „\"gayové budou eliminováni\"“ v „\"očistě nařízené Bohem\"“.\n\nV praxi Církve sjednocení se podle Robinse projevuje odpor k homosexualitě následujícími postoji a církevní praxí:\n\nNěkteré pochybnosti ukazují na nenáboženský původ aktivit církve. Frederick Sontag prohlásil: „Jedna věc je jistá: církev (sjednocení) má opravdovou duchovní podstatu.“ Německý nejvyšší soud dospěl k podobnému závěru v řešení Schengenského zákazu. Oproti tomu Robbins uvádí, že kvůli podnikatelským aktivitám církve má komplex Moonových organizací spíše korporátně-ekonomický, než náboženský charakter.\n\nB.A. Robinson v eseji o náboženské toleranci, kterou vydala Ontario Consultants, napsal: \"Přece jen existuje potenciální negativní stránka na členství v Církvi sjednocení. Jejich kmenoví členové jsou rozhodnuti se podřídit silné disciplíně, což může vést k hluboké oddanosti církvi. Musí zůstat v celibátu před sňatkem, zdržet se alkoholu a kouření a pracovat dlouhé hodiny. Skupina se může stát celým jejich životem, zdrojem jejich náboženských, kulturních, společenských a dalších podpůrných sítí. Pokud přijdou o iluze kvůli nějakému aspektu církve, tato menšina neobvykle oddaných členů zjistí, že je velmi těžké opustit organizaci a vzdát se těchto podpůrných sítí. Když odejdou, zlobí se často na sebe a na církev a věří, že pravděpodobně promarnili roky svého života v rámci skupiny. Tento problém je společný pro všechny horlivé denominace, které vyžadují větší závazek vůči skupině, mezi jinými např. Svědkové Jehovovi, Mormoni, kněží a jeptišky v Římskokatolické církvi.\"\n\nKritici poukazují na nesrovnalosti v používání peněz. Zdůrazňují roli církve v Munově osobním obohacení. Christopher Stewart popisuje tvrdí, že Munova rodinná situace je „luxusní a privilegovaná“ a Nansuk Hongová ji popisuje jako „marnotratnou“.\n\nNansuk Hongová, bývalá Munova snacha a manželka Hjo-džin Muna (nejstaršího syna Muna a Hak-ča Han), která žila s Munovou rodinou 14 let, popisuje Církev sjednocení jako „hotovostní operaci“. Zároveň zdůraznila, že probíhaly pochybné pohyby peněz, například: „Japonci neměli problém přinášet peníze do Spojených států; řekli celníkům, že jsou v Americe kvůli hazardním hrám v Atlantic City. Navíc mnoho obchodů církve bylo používáno pouze pro převod peněz, včetně několika japonských restaurací v New York City. Viděla jsem zásilky peněz z vedení církve, které šly přímo do trezoru ve skříni paní Munové.“\n\nPodle odpůrců církve v 90. letech 20. století, tisíce japonských seniorů tvrdily, že byly Munovými následovníky údajně podvodem připraveny o své celoživotní úspory. Dle odpůrců církve byla církev v Japonsku roku 1997 předmětem vyšetřování podvodu. Následně byly na církvi údajně vysouzeny stovky milionů jenů, včetně 37,6 milionu jenů, jež musela církev zaplatit dvěma ženám, které byly předtím přinuceny darovat majetek církvi.\n\nManželé Munovi byli od roku 1996 na seznamu Schengenského informačního systému. Následkem toho jim byl zamezen vstup do některých západoevropských zemí. Důvodem zákazu bylo dle sdělení soudu: „Celosvětové šíření totalitární teokracie pod korejským vlivem, která se staví proti německé demokracii, podkopávání rodiny tím, že mladí dospělí lidé opouštějí své rodiče a obětují se Církvi sjednocení a vytváření špatného vlivu na mládež pomocí \"manipulace mysli\" a \"vymývání mozků (brainwashingu)\"“.\n\nPředstavitelé církve označili obvinění za nepodložená a tento krok za porušení náboženské svobody, jelikož německá vláda prý takto zneužila Schengenský seznam k zastavení šíření církve. Po 11 letech, 11. listopadu 2006 německý nejvyšší soud zákaz zrušil a prohlásil: „Musí být náležitě zváženo, že v souladu se Schengenskou smlouvou zápis do seznamu současně znamená existenci nebezpečí pro veřejnou bezpečnost. Není zřejmé, že návštěva manželů Munových by mohla způsobit takové nebezpečí, které by ospravedlňovalo další setrvání manželů Munových na seznamu.“\n\nAmerican Jewish Committee (AJC, volně přeloženo jako Americký židovský výbor) vydal v roce 1976 zprávu rabína A. Jamese Rubina o antisemitismu, kde se tvrdí, že Boží princip obsahuje „pejorativní jazyk, stereotypní zobrazení a obvinění z kolektivního hříchu a viny“. Ve společné tiskové konferenci AJC a představitelů katolické a protestantské církve účastníci diskuze uvedli, že text „obsahuje více než 125 anti-Židovských odkazů“. Účastníci konstatovali, že Munovo dílo a názory v něm obsažené považují za „antisemitské a protikřesťanské postoje“ a vyzvali ho ke „komplexnímu a systematickému odstranění“ takových odkazů v Božím principu jako důkazu jeho dobré vůle.\n\nV roce 1977 vydala Církev sjednocení vyvrácení této zprávy ve kterém tvrdí, že nebyla ani ucelená ani smířlivá, ale spíše měla „nenávistný tón“ a byla naplněná „povrchními obviněními“. Církev popřela, že Boží princip učí antisemitismus a poukázala na 17 konkrétních obvinění ze zprávy AJC, které měly být pokroucením učení církve a zastřením reálného obsahu, nebo že tyto části byly přesným shrnutím židovského Písma nebo částí Nového zákona.\n\nFrederic Sontag ve své knize po 11 měsících studia Církve sjednocení uvedl, že antisemitismus není církví uznáván a že církev naopak zaznamenala nezvykle vysoké procento konvertitů z židovství, kteří církev jako antisemitistkou nevidí.\n\nV roce 1984 Mose Durst, prezident Církve sjednocení v USA a sám konvertita z judaismu, řekl, že židovská komunita byla „nenávistná“ v důsledku růstu Církve sjednocení a přisoudil vinu oběma: Židovské komunitě kvůli „nejistotě“ a Církvi sjednocení kvůli „mladické horlivosti a neznalosti“. Rudin, v té době ředitel národních mezinábožensých záležitostí AJC, řekl, že Durstovy poznámky byly nepřesné a nespravedlivé, protože „slovo ‚nenávistný‘ je příkré“.\n\nMunovo prohlášení o tom, že oběti holokaustu platí za ukřižování Ježíše, jsou hlášena z celé řady zdrojů, včetně oficiálního záznamu Parlamentu Spojeného království. Někteří komentátoři, včetně sociologa a odborníka na nová náboženská hnutí Davida G. Bromleyho, naznačují, že tato prohlášení jsou důvodem pro to, aby byla Církev sjednocení „považována za antisemitskou“.\n\nRoku 1989 vůdci Církve sjednocení Peter Ross a Andrew Wilson vydali \"Pokyny pro členy Církve sjednocení ve vztahu k židovskému národu\", kde uvádí, že v „minulosti došlo k vážným neodrozuměním mezi Judaismem a Církví sjednocení. Za účelem objasnění těchto obtíží a pro vedení členů Církve sjednocení v jejich vztazích s Židy, Církev sjednocení navrhuje následující pokyny.“ Následuje devět směrnic a závěr:\n\nZbíral uvádí, že církev byla též obviněna v souvislosti se silným antikomunismem z podpory pravicového extremismu (např. Národní fronty Jean-Marie Le Pena) a diskriminace žen. Výbor Evropského parlamentu pro mládež, kulturu, vzdělání, informace a sport Církev sjednocení v roce 1984 obvinil z toho, že „rozbíjí rodiny“.\n\n\n\n"}
{"id": "187139", "url": "https://cs.wikipedia.org/wiki?curid=187139", "title": "Mihule potoční", "text": "Mihule potoční\n\nMihule potoční (\"Lampetra planeri\") je v Česku kriticky ohrožený druh mihule z nadtřídy kruhoústí.\n\nÚhořovité tělo je zakončené kruhovitými ústy. Za hlavou se nachází 7 žaberních štěrbin. V zadní části těla je ploutevní lem. Hřbet je tmavý, boky žlutavé a břicho stříbřité. Mihule potoční dorůstá délky až 20 cm.\n\nObývá především potoky a menší řeky. Vyskytuje se ve Francii, Itálii, na Britských ostrovech a v úmořích Severního a Baltského moře.\nLarvy mihule potoční se živí detritem a organickými usazeninami v písčitých náplavech, které obývá. Během vývoje v dospělce zakrňuje trávicí trakt, a proto dospělec potravu nepřijímá.\n\nTření probíhá od března do června. Samice v tomto období klade na štěrkové dno asi 1500 jiker. Z nich se líhnou larvy – minohy. Ty se zahrabávají do bahna, kde žijí 3–5 let. Na podzim před třením dochází k vývoji v dospělce.\n\nMihule byly známy jako kulinářská delikatesa. Jistým způsobem vstoupily do evropských, resp. anglických dějin – poprvé, když se pokrmem z dušených mihulí udusil v roce 1135 anglický král Jindřich I., aniž by po sobě zanechal legitimního mužského potomka; o anglickou korunu pak sváděli dlouhá léta vyčerpávající boje Jindřichova dcera Matylda a jeho synovec (syn jeho sestry) Štěpán III. z Blois. Vleklý spor ukončila až smrt Štěpánova syna Eustacha, který v roce 1153 zemřel stejným způsobem jako král Jindřich; anglickým králem se pak stal Matyldin syn Jindřich II.\n\n"}
{"id": "187142", "url": "https://cs.wikipedia.org/wiki?curid=187142", "title": "Džamáhíríje", "text": "Džamáhíríje\n\nDžamáhíríje (ar. جماهيرية) je forma státního zřízení, kterou poprvé popsal Muammar al Kaddáfí v prvním díle Zelené knihy vydané v roce 1976. Jediným státem na světě, který se kdy označoval jako džamáhíríje, byla do roku 2011 Libye (الجماهيرية العربية الليبية الشعبية الإشتراكية العظم, Velká libyjská arabská lidová socialistická džamáhíríje).\n\nStátní uspořádání je podle Kaddáfího alternativou k socialistickému i ke kapitalistickému modelu. Nejedná se o republiku ani o monarchii. Je to stát založený na přímé demokracii bez politických stran, řízený jeho lidem prostřednictvím místních rad. Nicméně, většina pozorovatelů považovala faktické státní zřízení v Libyi za vojenskou diktaturu ovládanou samotným plukovníkem Kaddáfím.\n\nVýraz \"džamáhíríja\" je odvozen od arabského slova \"džumhúríja\" (ar. جمهورية, čes. vláda lidu = demokracie). Vzniká záměnou slova \"lid\" za jeho množné číslo, které se většinou překládá jako \"lidové masy\". Český překlad „\"přímá vláda lidových mas\"“. Většina jazyků však toto slovo nepřekládá.\n\n"}
{"id": "187143", "url": "https://cs.wikipedia.org/wiki?curid=187143", "title": "Koenraad Dillen", "text": "Koenraad Dillen\n\nKoenraad Dillen (* 6. listopadu 1964 Mortsel) je belgický vlámský politik, představitel politické strany Vlámský zájem \"(Vlaams Belang)\".\n\nKoenraad Dillen je synem Karla Dillena, spoluzakladatele politické strany Vlámský blok. Vystudoval překladatelství a od roku 2003 působí jako poslanec Evropského parlamentu. Nejprve byl nezařazeným poslancem, od roku 2007 je členem frakce Identita, tradice, suverenita.\n\n"}
{"id": "187145", "url": "https://cs.wikipedia.org/wiki?curid=187145", "title": "Albatros D.XI", "text": "Albatros D.XI\n\nAlbatros D.XI byl německý jednomístný stíhací dvouplošník vyrobený během první světové války u firmy Albatros Flugzeugwerke, Johannisthal, Berlín, pouze ve dvou prototypech jako experimentální.\n\nLetoun, jehož zálet proběhl v únoru 1918, byl prvním strojem od firmy Albatros poháněný rotačním motorem. Firma použila motor Siemens-Halske Sh III o výkonu 160 k (119 kW), u prvního prototypu s čtyřlistou vrtulí, u druhého pak s dvoulistou.\n\nNeobvykle řešená křídla měla nestejné rozpětí (horní větší než dolní) a byla spojena vzpěrami ve tvaru „I“ s aerodynamickým zakončením přiléhajícím k profilu křídel. Další diagonální vzpěry spojovaly dolní křídlo s horní částí trupu. Použitá velká vrtule si vyžádala nezvykle vysoký hlavní podvozek. Letoun byl podobně jako jiné stíhačky Albatros vyzbrojen dvěma synchronizovanými kulomety LMG 08/15 (Spandau) ráže 7,92 mm.\n\nStroj se zúčastnil druhého konkursu na německá stíhací letadla v Adlershofu, který se konal od 27. května do 21. června 1918. 10. června však při přistání zkušební pilot Albatrosu Henkel s letounem havaroval. D.XI byl přizván rovněž k třetí soutěži stíhacích letadel v říjnu 1918, kde na stroji létal frontový pilot poručík E. Möhnicke.\nPříkaz k sériové výrobě nebyl vydán.\n\nJeden ze dvou Albatrosů D.XI přežil do ledna 1920, pak byl podle požadavků Spojenců zničen.\n\n\n"}
{"id": "187146", "url": "https://cs.wikipedia.org/wiki?curid=187146", "title": "Shun Hing Square", "text": "Shun Hing Square\n\nShun Hing Square (信兴广场) je mrakodrap v městě Šenčen v Číně. Jeho výška je 384 metrů a má 69 poschodí. Dokončený byl v roce 1996 a byl nejvyšší budovou v Číně, a to až do roku 1997, kdy byl postaven mrakodrap CITIC Plaza. V současnosti (2011) je to osmá nejvyšší budova v Číně a čtrnáctá nejvyšší na světě.\n\n"}
{"id": "187147", "url": "https://cs.wikipedia.org/wiki?curid=187147", "title": "Hercules Seghers", "text": "Hercules Seghers\n\nHercules Pieterszoon Seghers nebo Segers [erkyles séchers] (1589 nebo 1590, (patrně) Haarlem - mezi l. 1635 - 1639, (patrně) Haag) byl holandský malíř, krajinář a grafik 17. století.\n\nVedle Esaiase van de Velde a Jana van Goyen patří k nejvýznamnějším holandským krajinářům sedmnáctého století. Kromě toho byl Seghers patrně nejen nejoriginálnějším a nejinovativnějším holandským grafikem vůbec, ale také nejvýznamnějším holandským grafikem před tím, než se jím stal Rembrandt van Rijn.\n\nNarodil se pravděpodobně v Haarlemu, jako syn obchodníka s plátnem původně pocházejícího z Vlámska, který se roku 1596 přestěhoval do Amsterdamu. Hercules se učil pravděpodobně v dílně krajináře Gillise van Coninxloo, ale asi jen krátkou dobu, protože van Coninxloo zemřel roku 1606. Seghers a jeho otec koupili část Gillisových prací v aukci z jeho pozůstalosti. Po smrti otce roku 1612 se Hercules odstěhoval do Haarlemu a stal se členem malířského Bratrstva svatého Lukáše. Roku 1614 se však vrátil zpět do Amsterdamu, kde získal do opatrování nemanželskou dceru a v následujících letech se oženil s Annekin van de Bruggen, která byla o šestnácht let starší než on. V roce 1620 koupil na Lindengracht za čtyři tisíce guldenů velký dům, ale později se zadlužil a roku 1631 jej musel prodat. V tomtéž roce se přestěhoval do Utrechtu a v roce 1633 se přestěhoval do Haagu. Není zcela jasné kdy a kde zemřel. Roku 1638 se ale Cornelia de Witte označuje za jeho vdovu. Ve třicátých letech byl zřejmě také obchodníkem s uměním, patrně dokonce obchodujícím v poměrně velkorysém měřítku.\n\nJeho posmrtná proslulost byla zvýšena mj tím, že byl v knize \"Inleyding tot de hooge schoole der schilderkonst\" (\"Úvod do vysoké školy malby\") od Samuela van Hoogstraten prezentován trochu jako romantický génius \"avant la lettre\", osamělý, chudý a nepochopený. Tato představa byla ovšem spíše než na znalosti skutečného Seghersova života založena na dojmu, kterým působí jeho malby a grafické listy.\n\nSeghers je znám především jako velmi inovativní grafik, vytvářející především krajiny, které často tiskl na barevné papíry nebo plátno, navíc pomocí barevných past (černě tiskl zřídka). Žádný jiný grafik tolik neexperimentoval s grafickými technikami a hledáním nových postupů. Zdá se, že použil vykrývání, měkkého krytu, suché jehly a metody na způsob akvatinty. Otištěné grafiky navíc často koloroval vodovými či olejovými barvami. proto je prakticky každý jeho grafický list originálem.\n\nDohromady se zachovalo pouze 183 grafických listů, vzniklých otištěním 55 měděných desek. Poměrně velkou část těchto grafických listů tvoří krajiny. Z části jde o realistické zachycení holandských rovin, z části však také o zobrazení idealizovaných fantastických skalnatých masivů prořezávaných hlubokými údolími. Většina Seghersova grafického díla je uložena v muzeích. Jednoznačně největší kolekce je pak uložena v amsterodamském Rijksmuseu v kabinetu grafiky.\n\nSeghersovy malby a grafické listy sbíral Rembrandt van Rijn. Vlastnil osm jeho obrazů. Získal, dokonce originální měděnou desku \"Tobiáš s andělem\" (HB 1), kterou přepracoval v grafice \"Útěk do Egypta\" (B 56), na níž převážně zachoval Seghersovu krajinu. Rembrandt přepracoval také Seghersův obraz \"Hornatá krajina\" (nyní v Uffizi). Rembrandtova krajina obecně vychází ze způsobu, kterým maloval krajinu Seghers.\n\nAčkoli datace grafických listů zůstává nejasná, jeho \"Město s čtyřmi věžemi\" (HB 29) lze komparací s datovanými malbami vročit kolem 1631. Nízký počet i provedení dochovaných grafik napovídá, že jejich tvorba patrně nepředstavovala hlavní způsob obživy, ale skutečně spíše jakousi pokusnou „alchymistickou laboratoř“. Grafický list \"Zátiší s knihami\" představuje na sedmnácté století skutečně nesmírně nezvyklé zátiší.\n\nVesle svého grafického díla se Seghers proslavil také svými malbami krajin a zátiší. Jeho malby jsou také velmi vzácné, protože se jich dochovalo snad pouze patnáct. Místokrál nizozemské provincie, Frederick Henry, princ Oranžský koupil několik krajin v roce 1632. Většina dochovaných obrazů představuje krajiny s fantastickými horskými kompozicemi, jaké známe i z jeho grafických listů. Zatímco však grafické listy překvapují hlavně svou technikou, malby udivují neobyčejnou expresivností zobrazení.\n\nČtyři grafické listy vytvořené otištěním téže měděné desky (\"Krajina s převislou borovicí\" - 1620-1630)\n\nMalířské dílo\n\n"}
{"id": "187148", "url": "https://cs.wikipedia.org/wiki?curid=187148", "title": "Ťin Mao", "text": "Ťin Mao\n\nŤin Mao (čínsky \"金茂大厦\" pchin-jin \"Jīn Mào Dàshà\" v českém přepisu \"Ťin Mao ta-ša\", anglicky \"Jin Mao Tower\") je mrakodrap v Šanghaji, ve čtvrti Pchu-tung. Má celkem 88 podlaží a dosahuje výšky 421 m. Po dokončení v roce 1998 se dlouho jednalo o nejvyšší budovu v Čínské lidové republice, překonána byla až v roce 2008 sousedním Shanghai World Financial Center a Greenland Square Zifeng Tower v Nankingu. V roce 2016 byl Ťin Mao osmnáctým nejvyšším mrakodrapem na světě.\n\nBudovu projektovala americká kancelář Skidmore, Owings and Merrill. Na první pohled je na ní patrná inspirace v tradiční architektuře čínských pagod. Vrchol budovy je modelován ve tvaru lotosového květu, který je v Číně vnímán jako symbol štěstí. Zdar stavby má zaručit i 88 podlaží, protože osmička patří mezi šťastná čísla.\n\nSpodních 50 podlaží zaujímají kancelářské prostory, zatímco v horní části je umístěn luxusní hotel Grand Hyatt. Jeho středem prochází až ke střeše atrium, které tak při šířce 27 m dosahuje závratné výšky 142 m.\n\n\n"}
{"id": "187149", "url": "https://cs.wikipedia.org/wiki?curid=187149", "title": "Trať 323", "text": "Trať 323\n\nJako trať 323 jsou v jízdním řádu pro cestující společně uvedeny tyto tratě:\n"}
{"id": "187150", "url": "https://cs.wikipedia.org/wiki?curid=187150", "title": "Two International Finance Centre", "text": "Two International Finance Centre\n\nTwo International Finance Centre je druhý nejvyšší mrakodrap v Hong Kongu.\n\nMá 90 poschodí, 62 výtahů, výška nejvyššího poschodí je 401,9 metrů, výška ke střeše je 406,9 metrů a celková výška po nejvyšší bod 415,8 metrů.\n\n"}
{"id": "187152", "url": "https://cs.wikipedia.org/wiki?curid=187152", "title": "Filesystem in Userspace", "text": "Filesystem in Userspace\n\nFilesystem in Userspace (FUSE) je modul pro jádra unixových operačních systémů, šířený pod svobodnými licencemi GPL a LGPL, umožňující neprivilegovaným uživatelům vytvářet si vlastní souborové systémy bez nutnosti psát jakýkoli kód pro jádro. Je toho dosaženo spouštěním kódu souborových systému v uživatelském prostoru, přičemž modul FUSE poskytuje pouze „most“ k aktuálnímu rozhraní jádra. Technologie FUSE byla oficiálně přidána do hlavního stromu jádra Linux ve verzi 2.6.14.\n\nTechnologie FUSE je zvláště užitečná pro tvorbu virtuálních souborových systémů. Na rozdíl od tradičních souborových systémů, které zásadně zapisují data na disk a čtou je z něj, virtuální souborové systémy data jako taková doopravdy neukládají. Vystupují pouze jako pohled na existující souborový systém nebo úložné zařízení, anebo jeho překlad. V principu každý prostředek dostupný pro implementaci FUSE může být exportován jako souborový systém.\n\nSystém FUSE byl původně součástí virtuálního souborového systému AVFS, později se ale odštěpil jako samostatný projekt na SourceForge.\n\nFUSE je k dispozici také na systémech FreeBSD, OpenSolaris a macOS. NetBSD má svůj vlastní framework pro souborové systémy v uživatelském prostoru, PUFFS (Pass-to-Userspace Framework File System), s vrstvou pro kompatibilitu s FUSE, nazvanou refuse.\n\n\n\n"}
{"id": "187153", "url": "https://cs.wikipedia.org/wiki?curid=187153", "title": "CITIC Plaza", "text": "CITIC Plaza\n\nCITIC Plaza je mrakodrap s 80 podlažími v městě Kanton v Číně. Celková výška budovy včetně antén je 391 metrů. Dokončený byl v roce 1997 a svého času to byla nejvyšší budova na světě mimo New Yorku a Chicaga a nejvyšší budova v Číně a Asii. K roku 2007 je to třetí nejvyšší budova v Číně za Ťin Mao v Šanghaji a Two International Finance Centre v Hong Kongu, šestá v Asii a sedmá na světě. Je to nejvyšší betonová budova na světě.\n\n"}
{"id": "187157", "url": "https://cs.wikipedia.org/wiki?curid=187157", "title": "Káča", "text": "Káča\n\nKáča nebo káča, případně kačka, může být: \n\n\n\n\n"}
{"id": "187164", "url": "https://cs.wikipedia.org/wiki?curid=187164", "title": "Alantoin", "text": "Alantoin\n\nAlantoin (též allantoin) je dusíkatá organická látka na bázi močoviny, která je pro své výrazné regenerační účinky s oblibou využívána v kosmetice i farmakologii. Má vzhled bílého krystalického prášku a je produktem metabolismu kyseliny močové u většiny savců (s výjimkou vyšších primátů, jako je člověk). U neprimátích savců vzniká alantoin oxidací kyseliny močové pomocí urát oxidázy.\n\nAlantoin je produktem purinového metabolismu a je přítomen v jejich moči. Objeven byl původně v alantoisové tekutině. Lze jej však nalézt také v řadě rostlin – např. v kostivalu lékařském (\"Symphytum officinale\").\n\nAlantoin má regenerační účinky, podporuje hojení pokožky, sliznic, a zlomenin (podporuje tvorbu tkáně, která spojuje úlomky kostí po zlomenině), a pro tyto cenné vlastnosti je hojně využíván v kosmetologii i lékařství. Můžeme jej najít v krémech či dalších kosmetických přípravcích podporujících hojivé procesy (krémy proti akné, čisticí a zklidňující tonika, regenerační pleťové krémy, sprchové gely či šampóny, užívá se při léčení ran a vředů, atd). Alantoin se též užívá vnitřně - při léčbě poškození sliznic, hlavně sliznic hltanu a žaludku (léčení žaludečních a dvanáctníkových vředů), je častou přísadou přípravků určených pro ústní hygienu – zubních past, ústních kloktadel používaných při špatně se hojících zánětech dutiny ústní (obzvláště při paradentóze) a řady dalších farmaceutických aplikací (ušní či oční kapky, atd.).\n"}
{"id": "187167", "url": "https://cs.wikipedia.org/wiki?curid=187167", "title": "Seinen", "text": "Seinen\n\nSeinen (, neplést s „dospělou osobou“ ( seinen)) je termín, jímž se označují mangy, popřípadě anime, která je přednostně zaměřena na muže ve věkovém rozmezí 18–30 let. Tento směr se vyznačuje širokou paletou výtvarných stylů a tematických otázek, od avantgardy až k pornografii. Ženská obdoba seinen mangy je džosei manga. Tento termín je srovnatelný s výrazem „pro dospělé“.\n\nObvyklá cesta, jak zjistit, zda se jedná o seinen, je podívat se, zda není nad originálním kandži názvem použita furigana. Absence furigany by mohla znamenat, že je titul určen pro dospělé publikum. Napomoci může i informace o jménu časopisu, ve kterém bylo seinen publikováno. Obyčejně mají japonské manga časopisy zaměřené na seinen ve svém názvu slovo \"mladý\" ( young), například Young Jump. Mezi známé časopisy o seinen manze se řadí Ultra Jump, Afternoon a Big Comic.\n\nToto je seznam manga titulů, které byly vydávané v seinen sbírkách předtím, než byly shromážděny do tankóbon formy, tj. svazku:\n\n"}
{"id": "187169", "url": "https://cs.wikipedia.org/wiki?curid=187169", "title": "Son-mjong Mun", "text": "Son-mjong Mun\n\nSon-mjong Mun (anglický přepis: \"Sun Myung Moon\", , \"Mun Son-mjong\", anglický přepis: \"Mun Seon-myeong\") známý též jako reverend Moon (25. února 1920 Čongdžu – 3. září 2012 okres Kapchjong, Jižní Korea) byl Korejec žijící v USA, antikomunista a zakladatel synkretistického nového náboženského hnutí Církev sjednocení.\n\nV roce 1940 zahájil svoji náboženskou činnost nejprve v Severní a poté i v Jižní Koreji, v 50. letech též v USA a Japonsku a od 60. let celosvětově. Veřejně začal kázat v Pchjongjangu. Kvůli svému náboženskému a též silně antikomunistickému smýšlení byl několikrát uvězněn. Stal se známým díky pořádání obřadů požehnání (od roku 1960), zvaných též „hromadné svatby“. Roku 1982 založil deník \"The Washington Times\". Šlo o jednoho z nejvíce kontroverzních náboženských vedoucích současnosti, který čelil široké vlně kritiky.\n\nNarodil se do rodiny farmáře ve vesnici Sangsa-ri(상사리, 上思里), okrsek Deogun-myun (덕언면, 德彦面), oblast Jeongju-gun (정주군, 定州郡), provincie Severní Pchjŏngan (평안북도, 平安北道). Rodina uznávala konfuciánskou tradici a v roce 1931 přešla na křesťanství, které v té době zažívalo v Koreji překvapivý rozvoj. Po smrti mladšího bratra a sestry formuloval základy svého přesvědčení: \"Bůh je rodič, který se trápí nad ztrátou lidstva\". Dle jeho slov se mu 17. dubna 1935 v modlitbě zjevil Ježíš a požádal ho o pokračování v jeho misi.\n\nNa jaře 1938 dokončil střední školu, chtěl se dále stát učitelem, ale kvůli barvosleposti nebyl přijat a dále studoval elektrotechniku. Za druhé světové války vystudoval elektroinženýrství na univerzitě v Tokiu, stal se vůdcem tamní studentské skupiny. Od roku 1940 začíná svou náboženskou činnost, koncem listopadu 1944 byl zatčen Japonskou koloniální policií, uvězněn a mučen přes 2 měsíce.\n\nRoku 1943 se oženil s Čcho Sun-kil z rodiny konzervativních presbyteriánů a o rok později začíná získávat první následovníky. Po ukončení II. světové války a kapitulaci Japonska byl zatčen a krátce uvězněn v Severní Koreji za použití tehdy v Severní Koreji již neplatných jihokorejských peněz. V roce 1946 strávil několik měsíců v (křesťanské) Izraelské Ježíšově církvi. 5. června téhož roku odjel kázat do tehdy již komunistické Severní Koreje, hranice pak byla komunisty uzavřena. S manželkou se neviděli dalších 6 let.\n\nV severní Koreji byl za své učení pronásledován jak komunisty pro křesťanskou povahu učení, tak křesťanskými církvemi pro kacířskou povahu svých myšlenek. Za „protistátní“ činnost byl nakonec zatčen a uvězněn. 7. dubna 1948 se konal soudní proces za účasti komunistické policie označený jako soud nad „Ježíšem, který sestoupil na oblacích, aby spasil lid“ a Mun byl odsouzen na 5 let jako politický vězeň do pracovního tábora v Hung-Nam. 25. června 1950 začala Korejská válka. 14. října 1950 se po rozsáhlém bombardování a rozkladu severokorejské infrastruktury dostal na svobodu strávil 40 dní v dočasně osvobozeném Pchjongjangu. 3. ledna 1951, po stažení vojsk OSN ze Seoulu jako jeden z posledních běženců spolu s Won-Pchil Kimem a Čong-hwa Pakem překročil hranici mezi Severní a Jižní Koreou.\n\nV Pusanu, kde skončila většina běženců, založil skromnou církev a začal sepisovat své učení - Princip, který dokončil 10. května 1952. V listopadu 1952 nalezl svou manželku Čcho Sun-kil, avšak po neshodách a nespokojenosti s Munovou činností došlo v roce 1953 z její strany k rozchodu a v roce 1958 se nechala oficiálně rozvést.\n\nV roce 1953 se rozhodl, že jeho rodné jméno Mun Jong-Mjong není vhodné pro křesťanského misionáře a změnil své jméno na Mun Son-Mjong. Významy jména v zápisu korejským a čínským písmem je následující: Jong znamená v korejské řeči draka, který mohl být křesťany zaměněn s hadem, Mun (문, 文) znamená svět nebo literaturu, znak son (선, 鮮) je složen z ryby a ovce a znamená čerstvý, mjong (명, 明) je složen ze znaků slunce a měsíc a znamená jasný. V angličtině se pak slunce a měsíc vyskytuje v anglickém přepisu jména Sun Myung Moon. Mun sám označil své jméno za „prorocké“.\n\nV roce 1954 registroval svou rostoucí církev pod názvem \"Společenství Ducha Svatého pro sjednocení světového křesťanství\" zvanou též Církev sjednocení.\n\nV roce 1955 byl opět uvězněn a obviněn z promiskuity, ale po třech měsících byl propuštěn a zproštěn viny. Později téhož roku byl falešně obviněn z dezerce, přestože v rozhodné době byl ve vězení v Hung nam. Tyto kauzy provázela skandalizace v médiích. Profesoři a studenti, kteří se v této době připojili k církvi, byli vyloučeni z univerzit.\n\nV letech 1958-1959 poslal první misionáře do USA a Japonska. Roku 1960 se oženil s Hak-ča Han Mun a vytvořil tradici požehnání do manželství. Roku 1965 Uspořádal první světové turné ve 40 národech a v roce 1965 založil jako první z mnoha organizací \"Mezinárodní federaci pro vítězství nad komunismem\" (International Federation for Victory Over Communism - IFVOC), činné převážně v USA, Asii a Latinské Americe.\n\nV roce 1971 rozšířil své působení do Spojených států. Během jednoho roku uspořádal turné v 7 městech a do roku 1972 ustanovil svou církev ve všech 50 státech a získal tisíce následovníků, převážně mladých lidí. Roku 1974 pak promluvil k přeplněné Madison Square Garden v New Yorku (25000 lidí). Pak následovala další řečnická turné po USA.\n\nDále v roce 1974, v době aféry Watergate se setkal s prezidentem USA, Richardem Nixonem aby mu vyjádřil podporu a veřejně nabádal lidi, aby „odpustili, milovali a sjednotili se“ s prezidentem Nixonem, který dle reverenda Muna bránil komunismu v dalším šíření. Kvůli tomu se reverend Mun a Církev sjednocení stali snadným terčem médií. Následovala obvinění z vymývání mozků (brainwashing) a hypnotismu, reverend Mun byl dokonce považován za agenta cizí vlády.\n\nRoku 1975 poslal misionáře Církve sjednocení do 120 zemí a posunul tak hnutí na mezinárodní úroveň, uspořádal shromáždění 1,2 milionu lidí na ostrově Jojido v Soulu s názvem „Ochrana domoviny“, kde vystoupil proti komunismu a v témže roce založil UTS (\"Unification Theological Seminary\"). V roce 1976 uspořádal setkání 300.000 lidí u Washingtonského monumentu s názvem „Boží naděje pro Ameriku“. V roce 1982 založil deník The Washington Times, který se tak stal jedinou konkurencí místnímu liberálnímu tisku.\n\nV roce 1982 byl po prověřování vládní agenturou IRS (daňový úřad) reverend Mun odsouzen za spiknutí a za daňový únik v celkové hodnotě menší než 8000 USD a odsouzen na 18 měsíců do federální věznice, což bylo členy hnutí považováno za náboženskou diskriminaci a pokus vlády o vyhoštění z USA. Americký novinář Carlton Sherwood, držitel Pulitzerovy ceny, ve své knize Inkvizice (Inquisition) uvedl, že odsouzení reverenda Muna bylo hodnoceno mnoha americkými protestantskými pastory jako urážka náboženské svobody.\n\nV roce 1990 uspořádal konferenci v Moskvě, kde se setkal s Michailem Gorbačovem a v ruském celonárodním televizním vysílání předal své poselství. V roce 1991 riskoval svůj život, navštívil Severní Koreu a setkal se s Kim Ir-senem, kde jasně prohlásil, že severokorejská ideologie Čučche je mylná.\n\nRoku 1992 založil Federaci žen za světový mír (WFWP - Women's Federation for World Peace), která zdůrazňuje úlohu ženy ve společnosti. Jeho manželka \"Hak-ča Han Mun\", matka 14 dětí, se stala prezidentkou této federace a pořádala několik světových turné. Roku 1996 vyhlásil, že \"čas církve skončil\" a založil Federaci rodin za světový mír (FFWP - Family Federation for World Peace), která zdůrazňuje úlohu rodiny ve společnosti a organizačně nahradila Církev sjednocení. V roce 1999 založil Mezinárodní a mezináboženskou federaci za mír ve světě (IIFWP - International and Interreligious Federation for World Peace), která zdůrazňuje úlohu náboženství ve společnosti. V roce 2001 v reakci na události z 11. září zorganizoval konference zaměřené na řešení konfliktů mezi náboženstvími a v roce 2003 pak stál u zrodu MEPI (Middle East Peace initiative), která usiluje o mírové řešení konfliktu na středním východě. V roce 2005 založil Univerzální federaci míru (UPF - Universal Peace Federation), jejímž cílem je podpořit mírotvornou práci OSN. V témže roce vyhlásil podporu projektu tunelu pod Beringovou úžinou, který navazuje na vizi mezinárodní dálnice. Pod záštitou UPF přednesl spolu se svými dětmi a vnoučaty v období 2005-2006 mírová poselství ve 120 zemích v sérii řečnických turné.\n\nV dubnu 2008, ve věku 88 let uvedl svého nejstaršího syna Hjung-džin Muna jako nového vedoucího Církve sjednocení a Hnutí sjednocení slovy: „Doufám že mu všichni pomohou v tom, aby naplnil svou odpovědnost jako nástupce Pravých rodičů.“\n\n19. července 2008 společně s dalšími pasažéry unikl vážným zraněním při havárii helikoptéry v Jižní Koreji poblíž Soulu. Nikdo nebyl vážněji zraněn. Vrtulník Sikorsky S-92 náhle vletěl do nepříznivého počasí a pokusil se o nouzové přistání. Krátce poté, co pasažéři vrtulník bezpečně opustili, se vrtulník vzňal a shořel.\n\nZemřel 3. září 2012 ve věku 92 let v komplexu své náboženské společnosti nedaleko Soulu. Podle jeho spolupracovníků byl příčinou úmrtí komplikovaný zápal plic.\n\nV roce 2009 vydala nadace The Washington Times Foundation jeho autobiografii s názvem \"As a Peace-Loving Global Citizen\" (Korejsky: 평화 를 사랑 하는 세계인 으로) překladem z Korejského originálu, který vydalo Gimm-Young Publishers v dubnu téhož roku v Koreji. Česky kniha vyšla v roce 2010 pod názvem \"Na cestě ke světu míru, lásky a harmonie\".\n\nV roce 2009 byl jeho život použit českou spisovatelkou Evou Kantůrkovou jako námět a duchovní rozměr románu \"Doteky\". V části románu o proplétajících se osudech dvou lidí popisuje příběh reverenda Muna narozeného v severozápadní Koreji, kterému se 17. dubna 1935 zjevil Ježíš a požádal ho o převzetí jeho nedokončené mise. Ten se pak rozhodne vytvořit Boží království pomocí systému zbožných rodin a hromadných svateb.\n\nMun má se svou manželkou -Hak-ča Han 14 dětí:\n\nZáklady jeho učení jsou obsahem knihy Boží Princip, uspořádaný do systematické teologie v kapitolách „Princip Stvoření“, „Pád Člověka“ a „Historie Obnovení“.\nZákladní části Božího Principu byly poprvé nadiktovány a zaznamenány v letech 1952-53. Skládá se z Munova chápání Bible a židovsko-křesťanské historie a obsahuje prvky konfucianismu.\nJeden z klíčových konceptů Božího Principu zakládá Mun na Knize Genesis 1:28, kde pojímá boží přikázání „Ploďtež se a rozmnožujte se, a naplňte zemi, a podmaňte ji, a panujte nad rybami mořskými, ...“ jako „Tři požehnání“ která reprezentují Boží přikázání všem lidem:\n\nV roce 1983 byl prověřován vládní agenturou IRS (daňový úřad) a byl obžalován za daňový únik v celkové hodnotě 7300 dolarů. V době vynesení rozsudku pobýval v Jižní Koreji, přesto zvolil návrat do USA a, ačkoliv před soudem popřel svou vinu, byl odsouzen na 18 měsíců do federální věznice.\n\nStal se prvním cizincem, který byl odsouzen za tak nízkou částku ve svém prvním daňovém přiznání. Členové hnutí upozorňují, že ve stejné době bylo souzeno několik dalších osob za daňové úniky nebo podvody (např. Geraldine Ferraro dostal pokutu 53 459 dolarů, George Bush 198 tisíc dolarů za daňový únik a E.F. Hutton & co. byli obviněni z podvodu na bankách ve výši 8 milionů dolarů - trestem náhrada škody a pokuta 2,75 milionu dolarů) a nikdo nebyl uvězněn.\n\nV následujícím roce se konaly masové protesty náboženských vedoucích, vedených reverendem Deanem Kelleym, neboť rozhodnutí vlády považovali za útok na náboženskou svobodu. Později v témže roce jeden z podvýborů senátu uveřejnil zprávu, která uvádí: „Spíše než spravedlnost se prosadila nespravedlnost.“ Po třinácti měsících vězení byl 20. srpna 1985 propuštěn.\n\nNansun Hong, jeho bývalá snacha a manželka Hjo Džin Muna, která o jeho učení napsala kritickou knihu \"In the Shadow of the Moons\", v rozhovoru pro deník Time v roce 1998 řekla:\n„On a jeho žena jsou nazýváni Pravou Rodinou. Rev. Moon je Pravý Otec. Jeho žena je Pravá Matka. A měli by být perfektní rodinou. ... Rev. Mun tvrdí, že stvořil ideální rodinu a dokončil tím svoji misi, a když jsem ukázala, že jeho rodina je stejně dysfunkční - možná víc - než ostatní rodiny, jeho učení se rozpadá. ... Hlavně jsem se začala ptát, jestli je Rev. Mun mesiáš. Byl velmi neférový člověk. Neviděla jsem, že by z něho šel respekt nebo láska. Jeho vztahy s rodinou a dětmi. Nebyl dobrým otcem. Můj bývalý manžel je na něj stále naštvaný, že s ním nebyl, když vyrůstal. Mun měl výmluvu - pořád obviňuje ostatní. Sama rodina nemá k lidem žádný respekt. Tohle nejsou lidé, které si představuji jako věřící.“\n\nVzhledem k malé znalosti korejštiny v západním světě a pod vlivem angličtiny mohl vznikat dojem, že jméno zakladatele Hnutí sjednocení Son-mjong Muna \"(anglicky \"Sun Myung Moon\")\" má etymologickou souvislost s Měsícem \"(anglicky \"Moon\")\" a se Sluncem \"(anglicky \"Sun\")\". Jeho rodné jméno bylo původně 'Moon Yong Myung'. V březnu 1953 si jej pozměnil, protože výraz 'Yong' v korejštině znamená 'drak', a měl obavy, že by mohlo být některými lidmi interpretováno i jako 'had', 'ďábel' a 'antikrist'. Usoudil, že takové jméno není vhodné pro křesťanského evangelíka a kazatele. Jméno 'Yong' je přitom běžné jméno v Koreji a dává se z tradice jako ochrana před zlými duchy v konfucianismu aj. Výraz 'Moon (문, 文)' znamená 'slovo' nebo 'literatura', zatímco znak 'Sun (선, 鮮)', je tvořeno ze znaku 'ryby' a 'ovečky' (symboly Křesťanství), a dohromady znamená 'svěžest či 'čerstvost'. Znak 'Myung (명, 明)', tvořený spolu se znaky pro 'Sun (선, 鮮)' a 'Moon (문, 文)', znamená 'jasnost, srozumitelnost, pochopitelnost, živost'. Dohromady, 'Sun-Myung' znamená 'udělat zjevné/jasné'. Celková podoba jména zakladatele hnutí po svém změnění znamená 'slovo udělat jasné'. Sám Mun jednou vysvětlil, že 'Moon' znamená 'pravda', 'Sun' znamená 'vyjevit se jasně' a 'Myung' kombinuje znaky pro 'Sun' a 'Moon'. Podle svého vlastního tvrzení tedy jméno Sun Myung Moon lze do češtiny vyložit jako \"jasně zjevená pravda\"\n\n"}
{"id": "187173", "url": "https://cs.wikipedia.org/wiki?curid=187173", "title": "Rare (firma)", "text": "Rare (firma)\n\nRare, Ltd je firma založená roku 1982 ve Velké Británii, vyvíjí počítačové hry a videohry. Firmu založili bratři Tim a Chris Stamper pod názvem Ashby Computer Graphics (ACG), hry vyvíjeli pod jménem Ultimate Play The Game. Zpočátku dělali hry pro 8 bitové domácí počítače ZX Spectrum a Commodore 64. V roce 1985 prodali obchodní jméno firmě U.S. Gold. Od té doby začali vyrábět videohry pro Nintendo, až je v roce 2002 koupil Microsoft za rekordní sumu 337 milionů dolarů (nejvyšší částka vyplacená za firmu vyrábějící videohry).\n\n2. ledna 2007 ohlásili Tim a Chris odchod od Rare.\n\nFirma je známá neobvyklým množstvím původních hitů, které ve své historii vyrobila. V českém časopise zachytil éru her pro ZX Spectrum František Fuka článkem \"Ultimate a její tři revoluce\".\n\nNásleduje několik příkladů her, které Rare vyrobili.\nHry pro ZX Spectrum jsou uvedeny v samostatném článku Ultimate Play The Game.\n\nHry pro Game Boy\n\nHry pro různé herní konzole Nintendo\n\nNejnovější hry pro Xbox 360\n\n\n"}
{"id": "187180", "url": "https://cs.wikipedia.org/wiki?curid=187180", "title": "Olejomalba", "text": "Olejomalba\n\nOlejomalba je technika malby, při níž je užito olejových barev. Barevný pigment je pojen pomocí vysýchavých olejů.\n\nVznik olejomalby se dá těžko určit, protože se vyvinula postupně z mastných temper. Předchůdcem olejové malby byla tzv. vaječná tempera, při níž bylo jako pojidlo barevných pigmentů použito vaječných žloutků.\n\nTato technika je rozšířena od doby pozdní gotiky a podle G. Vasariho (16. stol.) ji objevil Jan van Eyck (15. stol.). To ovšem není zcela přesné, protože vrstvy pojené olejem byly používány už ve starověku a středověku před van Eyckem, například v malbách Mistra Theodorika. Jako podklad se užívaly dřevěné podložky a kovové folie, ale pro olejové barvy neexistovalo vhodné ředidlo a olej způsoboval tmavnutí barev. Technická revoluce, kterou v olejomalbě zavedli bratři Eyckové a Robert Campin (Mistr z Flémalle) a jejich následovníci je spojena s vynálezem terpentinu. Zředění olejové barvy umožnilo vrstvení jemných lazur a vytvoření valérů kombinujících podkladové pigmenty s tenkými vrstvami postupně nanášených barev. Ve 2. polovině 15. stol. se technika olejomalby uplatnila v renesanční Itálii, viz např. Leonardo da Vinci.\n\nS koncem renesance nastal manýrismus - uvolnění rukopisu malířského pojetí, vlivem vývoje slohu. Představiteli manýrismu jsou např. Tizian nebo El Greco. Používali typ štětce \"rozháněče\" pro plynulé přechody. Je to štětec, který má štětiny tvarované do široka. V 17. století se více využívalo energičtější a uvolněnější kresby, začaly se používat větší formáty - velké až několik metrů.\n\nKonec malby na dřevo, jelikož umělci nalézali větší zalíbení v malbě na plátno (buď vypnuté provazem na kovové konstrukci nebo v drtivé většině případů natažené a hřeby připevněné na dřevěný rám). Byli to například Rembrandt, Rubens, z českých umělců Karel Škréta či Petr Brandl.\n\nVe 20. století začala olejomalbě částečně konkurovat malba akrylovými barvami, které jsou považovány za vitálnější a působivější ve svých jasných barevných odstínech, nicméně olejomalba si udržela svoji pozici výsostného výtvarného média.\n\nOlejové barvy mají dobrou přilnavost na různé podložky, např. sklo, kov, dřevo, plátno, papírové materiály atd. Výhodou olejové malby je jasnost (má emailový charakter), krycí schopnost, velká roztahovost, vysoký index lomu, který dává barvám hloubku. Další výhodou je vysoká stálost barev (při nevhodném použití některých olejů však může žloutnout). Také samotná malba nemusí probíhat příliš rychle, dovoluje korekce a umožňuje uplatnění mnohých rafinovaných technických postupů, např. použití tzv. lazury. Výhodou a současně nevýhodou je pomalé schnutí barev při práci (u vrstvené techniky – viz dále). Na jedné straně může zdržovat a protahovat čas nutný k dokončení díla, na druhou stranu pokud umělec na malbě pracuje každý den, nemusí se strachovat, že by mu malba přes noc uschla; nebo může malovat technikou \"alla prima\". Má též k dispozici přípravky pro urychlení nebo zpomalení schnutí. Při nevhodně zvoleném oleji či chybném namíchání barvy dochází při postupném vysychání oleje k tzv. krakelování, neboli drobnému popraskání barevné vrstvy.\n\nZpůsob schnutí spočívá v odpařování rozpouštědla, je to oxidačně-polymerační proces (olej ve styku se vzdušným kyslíkem) - probíhá oxidace a současně polymerace. To znamená že z jednoduchých molekul vznikají složité makromolekuly - z tekutiny se stává pevná látka. Rychlost schnutí ovlivňují pigmenty - například zinková běloba schne až dva týdny, umbra pálená i do druhého dne. Olej tuhne pomalu několik dní, měsíců, až roků. Po čase barvy žloutnou až tmavnou, ale to se dá ovlivnit například včelím voskem, který zlepšuje barevnost barevné vrstvy. Do bělob se z toho důvodu nepoužívá lněný olej, ale například makový nebo světlicový (saflorový), který žloutne podstatně méně.\n\nNejtenčí vrstvy samotné olejové barvy mohou uschnout do jednoho dne. U vrstvené techniky malby (viz dále) každá vrstva schne cca od jednoho do 8 dnů. Takto široký interval je dán možností použití různých médií, včetně přípravků na urychlení či naopak zpomalení schnutí. Po uschnutí vrstvy na ni lze malovat vrstvu další s tím, že se obě vrstvy nesmíchají a nerozpustí do sebe, a naopak budou krýt. Uschnutí celého obrazu trvá v řádu týdnů. Malba může být tzv. uzavřena nebo uzamknuta finálním lesklým nátěrem, který znemožní další úpravy a současně ji bude chránit před zubem času – doporučuje se tak udělat řádově měsíce po skončení práce.\n\nKlasická technika – podle rozměrů plátna a plochy, kterou je nutno pokrýt, mohou být použity štětce různých rozměrů (kulaté, ploché) a různých velikostí (od velmi přesného štětečku na milimetrové detaily po štětku podobné té na malování pokojů). Oproti pastóznímu nanášení barva tvoří tenčí vrstvu a bývá přesněji nanesena.\nZačala v baroku ale častější je u expresionistických výtvarných stylů, hustá malba, hodně se používají tmavé barvy. Barva tvoří tlustší vrstvu a pomaleji prosychá. Při této malbě se nedoporučují sikativy. Nanáší se přímo z tuby (pasty – odtud název) nebo pomocí malířské špachtličky.\nMéně častá je malba bez štětců – samotnýma rukama – zejména u avantgardních umělců. (Jistá malířka ze St. Petersburgu pod jménem Victoria k malování používá svá ňadra.)\n\nNejdříve se maluje tzv. podkresba, jejímž účelem je přenést co nejvěrněji motiv obrazu – nemusí být nezbytně správná co do barevného podání, většinou má jen náznakový kontrast, neobsahuje přílišné detaily a stínování může být velmi „nahrubo“. Pokračuje se základní (podkladovou) vrstvou, též zvanou podmalba, jejímž účelem je zachytit základní světelnost a plasticitu, následovanou samotnou malbou, tedy jakousi stěžejní barevnou vrstvou, jež se má co nejvíce přiblížit výsledné barevné podobě předmětu malby, avšak s určitou rezervou pro detaily a finální stínování. Malíř poté doplňuje barevné detaily a stínováním prohlubuje barevnou hloubku a plasticitu obrazu. Ke stínování a zvětšování plasticity obrazu se používají techniky zvané valéry a lazury. Valéra stínování pomocí spojování předem připravených a namíchaných odstínů; lazura je svrchnější vrstva, která díky přidání oleje dosahuje určitého stupně poloprůhlednosti – dokáže tedy jak stínovat barevně plošší podkladovou vrstvu nebo obraz kompletně barevně korigovat (zhruba v analogii barevných filtrů u fotografie).\n\nKaždá předchozí vrstva musí být dokonale proschlá: jen tak se dá využít vynikající krycí schopnost olejových barev – kdyby byly předchozí vrstvy ještě vlhké, hrozilo by, že by se barvy smíchaly s barvou nanášenou.\nItalsky „na první“; pochází z 19. století od francouzských realistů, např. Camille Corot, Monet, Théodore Rousseau, Gustave Courbet. Celý obraz se maluje na jeden zátah, do mokrých barev. Je tedy jakýmsi opakem vrstvené techniky: používali ji umělci, kteří si nemohli dovolit čekat několik dnů na zaschnutí každé předchozí vrstvy. Je tedy rychlejší než vrstvená technika, na druhou stranu s ní lze jen obtížně dosáhnout srovnatelné plasticity jako u vrstvené techniky.\n\nPodle účelu:\n\n\n"}
{"id": "187181", "url": "https://cs.wikipedia.org/wiki?curid=187181", "title": "Traťový oddíl", "text": "Traťový oddíl\n\nVýraz traťový oddíl má více významů: \n\n\n"}
{"id": "187182", "url": "https://cs.wikipedia.org/wiki?curid=187182", "title": "Trať 130", "text": "Trať 130\n\nJako trať 130 jsou v jízdním řádu pro cestující společně uvedeny tyto tratě\n"}
{"id": "187184", "url": "https://cs.wikipedia.org/wiki?curid=187184", "title": "Juri", "text": "Juri\n\nJuri (, ), dívčí láska (; ) nebo též šódžo-ai () jsou japonské slangové výrazy označující lesbický obsah v anime, manze, light novelách, videohrách a souvisejících médiích. Juri se zaměřuje na sexuální nebo romantické aspekty vztahu, potažmo na oba dva zároveň.\n\nKořeny žánru juri a japonské lesbické literatury sahají až do počátků dvacátého století, ve kterém vzniklo dílo \"Janeura no Nišodžo\" od Nobuko Jošiji. Nicméně až v 70. letech 20. století začaly vznikat první lesbické mangy, jejichž tvůrci byli například Rjoko Jamagiši nebo Rijoko Ikeda. V 90. letech se žánr začal měnit a opustil od mnoha stereotypů. Vznikaly juri anime, mangy a dódžinši díla. Zároveň jej společnost více přijala. V roce 2003 bylo vydáno první číslo prvního juri časopisu \"Juri šimai\". Od roku 2004, kdy byl časopis zrušen, pokračuje v publikaci jeho nástupce \"Komikku juri hime\".\n\nJuri díla se zaměřují na ženské i mužské publikum. Přestože byly původně mangy kresleny pouze pro ženy, dnes jsou publikovány i pro muže. Mezi takovéto mangy patří například \"Kannazuki no Miko\" a \"Strawberry Panic!\" nebo ty z časopisu \"Komikku juri hime S\", který je sesterským časopisem \"Komikku juri hime\" a byl vydáván v letech 2007–2010.\n\nSlovo juri (百合), doslovně znamenající „lilie“, je relativně časté japonské ženské jméno. V roce 1976, Itó Bungaku, editor časopisu \"Barazoku\" zaměřeného na homosexuální muže, použil poprvé dva termíny zvané barazoku a jurizoku. Barazoku (薔薇族, „kmen růže“) označuje homosexuální muže a jurizoku (百合族, „kmen lilie“) homosexuální ženy. Jurizoku se používalo v názvech sloupců dopisů zvaných \"Jurizoku no heja\" (百合族の部屋, „pokoj kmene lilie“). Není však jasné, zda-li se jednalo o první příklad použití termínu. Ne všechny ženy, jejichž dopisy se objevily ve sloupcích, byly nutně lesbičky. Některé však byly. Postupně se použití termínu sjednotilo. V roce 1983 se například v tanbi časopisu \"Allan\" (アラン) objevily osobní sloupce pojmenované \"Juri Cúšin\" (百合通信, „komunikace lilií“), které sloužily ke komunikaci mezi homosexuálními ženami. Mnoho dódžinši skupin zahrnulo pojmy juri nebo juriko do lesbických hentai (pornografických) dódžinši děl. Termíny zoku nebo „kmen“ se tak začaly používat méně až se nakonec přestaly používat úplně. Od té doby se význam pojmu juri přesunul z jeho převážně pornografické konotace na zobrazení intimní lásky, sexu nebo emočních spojení a vztahů mezi ženami.\n\nOd roku 2009 se juri používá v Japonsku k vyjádření přitažlivosti mezi ženami (sexuální nebo romantické, neskrývané nebo naznačené) v mangách, anime seriálech a dalších zábavních mediích a žánru děl, které se tímto obsahem zabývají. Wasei-eigo konstrukce anglických slov Girls Love (ボーイズ ラブ, \"gáruzu rabu\"; česky \"dívčí láska\"), které lze dále zapsat jako Girl's Love, Girls' Love nebo GL, mají stejný význam. Juri se obecně používá v mluvě mezi fanoušky, ale od roku 2005 jej používají i autoři a vydavatelé. Pojem Girls Love je hlavně používán vydavateli.\n\nV Severní Americe se pojmem juri původně označovaly erotické scény, které svým obsahem zasahovaly až do hentai. Podle vzoru termínu šónen-ai, který se již v Severní Americe používal pro označení nesexuálního vztahu mezi muži, dali fanoušci vzniku ženské šódžo-ai. V Japonsku se pojem šódžo-ai (少女愛) nepoužívá, jelikož je chápán spíše jako pedofilie. Na začátku 20. století se termín juri, se stejným výrazem používaným v Japonsku, začal na Západě více šířit. Americké vydavatelské společnosti, jako je ALC Publishing či Seven Seas Entertainment, také přijaly japonský termín juri k označení lesbické mangy.\n\nJedním z prvních japonských autorů píšících knihy o lásce mezi ženami je spisovatelka Nobuko Jošija, která tvořila svá díla v obdobích Taišó a Šówa. Jošija byla průkopnicí v japonské lesbické literatuře a žánru Class S původem v prvních letech dvacátého století. Příběhy žánru juri zobrazují intenzivní, stále však platonickou, lesbickou lásku, která má být zakončena promocí, manželstvím či smrtí. Kořenem tohoto žánru je zčásti přesvědčení, že homosexualita vedla k vývoji ženské heterosexuality a mateřství. Class S povídky pojednávají o silných emočních vztazích dvou školaček, vzájemnou limerencí mezi studentkou vyšší a nižší třídy.\n\nKolem 70. let 20. století se začalo juri objevovat i v šódžo manze, kde stavělo na charakteristikách lesbické literatury z počátku dvacátého století. Žánr se zaměřuje na dvě dívky, jednu starší a vyspělejší a druhou mladší a nezkušenou. Obě dvě se musí vypořádat s nedobrými vztahy mezi jejich rodinami. Když se zvěsti o jejich lesbickém vztahu rozšíří, vzniká skandál. Výsledná situace končí tragédií, kdy na konci starší z dívek z nějakého důvodu zemře. Ze své podstaty se juri manga tohoto času nemohla vyhnout tragickému konci. \"Široi Heja no Futari\" od mangaky Rjoko Jamagiši je první mangou obsahující lesbický vztah a ukázkou toho, co bylo bráno jako vzor mnoha juri příběhů ze 70. a 80. let 20. století. V 70. letech se v šódžo manze poprvé objevuje transsexualita a transvestitismus a vyskytují se v ní mužsky vypadající ženské postavy. Postavy byly inspirovány ženami, které hrály mužské role v Takarazuka Revue. Na těchto tématech staví nejvíce díla od mangaky Rijoko Ikedy \"The Rose of Versailles\", \"Dear Brother\" a \"Claudine\". V některých dílech žánru šónen se také objevují lesbické postavy, slouží zde však zejména pro pobavení a potěšení převážně mužských čtenářů.\n\nBěhem 90. let 20. století se modely psaní žánru juri začaly měnit. Krátké mangy, jako je například \"Džukkai me no Džukkai\" od Wakuni Akisato z roku 1992, se začaly distancovat od tragických konců a dalších stereotypů. Stály vedle sebe s dódžinši díly, které se v té době inspirovaly zejména populární sérií \"Sailor Moon\", ve které byl „pozitivně“ zobrazen lesbický pár. Většina lidí stojících za anime \"Sailor Moon\" se přidala k produkci šódžo anime \"Šódžo kakumei Utena\", jež je adaptací stejnojmenné mangy a hlavní příběhová linie se zaměřuje na romantický vztah dvou dívek. Anime je od svého vydání považováno za mistrovské dílo. Díla pro muže, jako je anime seriál \"Devil Lady\" založený na homosexuální seinen manze od Go Nagai, se začala také zabývat lesbickými tématy. Oproti jiným však „vyspělejším způsobem“. Během 90. let se začaly objevovat první časopisy se zaměřením na lesbickou lásku, které obsahovaly samostatné sekce žánru juri. Děje a intenzita sexuálních scén těchto děl se lišily. Od romantického vztahu dvou dívek na střední škole až po společný život dvou žen. Právě v tomto období (v polovině 90. let) začala být díla s homosexuálním obsahem akceptována společností.\n\nNa konci 90. let byl publikován první svazek light novely \"Maria-sama ga miteru\" od spisovatelky Ojuki Konno. V roce 2004 byla série bestsellerem mezi juri light novelami. Dílo se obsahově vrací do doby Nobuko Jošijai: mezi studentkou vyšší a nižší třídy, které se objevují zejména v žánru Class S, je silný emoční vztah. Další známou autorkou je Kaho Nakajama, která aktivně píše od počátku 90. let. Její díla obsahují romantické vztahy mezi dvěma ženami.\n\nNa počátku 21. století začaly vznikat první juri časopisy obsahující příběhy se širokou škálou témat. Od intenzivních emocionálních spojení dvou dívek v manze \"Voiceful\", přes romantický vztah dvou školaček v \"First Love Sisters\" až po realistické příběhy o lásce dvou dospělých žen v \"Rakuen no Džóken\". Některé z těchto témat se objevují také v dílech pro muže. Jsou zde však většinou spojené s jinými žánry, jako je sci-fi nebo mecha. Příkladem lze uvést \"Kannazuki no Miko\", \"Blue Drop\" a \"\". V mangách pro muže se také může vyskytovat více slangová mluva moe nebo bišódžo postavy.\n\nV 10. letech 21. století se díla žánru juri od lesbických tvůrkyň stala více prominentními, například kniha \"My Lesbian Experience With Loneliness\".\n\nV polovině 90. let 20. století a na začátku 21. století se v japonských časopisech o životním stylu, včetně už zaniklých časopisů \"Anise\" (1996–1997, 2001–03) a \"Phryné\" (1995), objevily sekce s mangou. \"Carmilla\", erotický lesbický magazín, vydal antalogii lesbické mangy zvané \"Girl's Only\". Dámský komiksový časopis \"Mist\" (1996–1999) obsahoval sexuálně otevřené lesbické mangy, které byly součástí sekce se zaměřením na homosexuální ženy.\n\nPrvním publikovaným juri časopisem se stal \"Juri šimai\" pod společností Sun Magazine, který vycházel čtvrtletně od června 2003 do listopadu 2004 a skončil pátým svazkem. V červenci 2015 dala společnost Ičidžinša vznik novému časopisu \"Komikku juri hime\", jenž se stal přímým nástupcem \"Juri šimai\". Většina autorů z \"Juri šimai\" začala tvořit svá díla i v \"Komikku juri hime\". \"Komikku juri hime\" byl publikován, stejně jako jeho předchůdce, čtvrtletně od ledna 2011 do prosince 2016. Nato začal vycházet každý měsíc. Sesterský časopis \"Komikku juri hime S\" vznikl pod stejnou společností v červnu 2007 a vycházel čtvrtletně. Oproti časopisům \"Juri šimai\" a \"Komikku juri hime\" se zaměřoval na mužské publikum. Nicméně byl v roce 2010 spojen s \"Komikku juri hime\". V červenci 2008 začal Ičidžinša vydávat původní juri light novely nebo light novel adaptace některých mang z časopisu \"Komikku juri hime\" pod dceřinou společností Ičidžinša Bunko Iris, jež má na starosti publikace šódžo light novel.\n\nJakmile \"Komikku juri hime\" založilo trh s juri mangu, začalo vznikat několik dalších juri antalogií, jako je \"Yuri Koi Girls Love Story\", \"Hirari\", \"Mebae\", \"Yuri Drill\", \"Yuri + Kanojo\" či \"Eclair\". Vydavatel Houbunša také publikoval svůj vlastní juri časopis \"Cubomi\". Vycházel od února 2009 do prosince 2012 a vzniklo dohromady 21 svazků. Po úspěchu crowdfundingové kampaně nechal její autor založit v roce 2017 časopis s názvem \"Galette\".\n\nPrvním vydavatelem lesbických mang v Severní Americe se stala ALC Publishing, dceřiná společnost firmy Yuricon. Mezi jejich vydaná díla patří manga \"Rica 'tte Kanji!?\" od Rici Takašimi, která se roku 2006 stala studijním materiálem profesora Luise Kerridwena v kurzu Anthropology 166B na Brandeis University, a jejich každoroční juri manga antalogie \"Yuri Monogatari\". Obě dvě mangy byly poprvé vydané v roce 2003. V \"Yuri Monogatari\" se vyskytují americké, evropské a japonské příběhy od mnoha autorů, jako jsou Akiko Morišima, Althea Keaton, Kristina Kolhi, Tomomi Nakasora či Eriko Tadeno. Jejich žánry se liší: od fantasy příběhů až po příběhy z reálného světa, které se vypořádávají s coming outem nebo sexuální orientací.\n\nMimo ALC Publishing se k vydávání juri děl přidala i los angelská společnost Seven Seas Entertainment, která publikovala anglické překlady několika známých titulů, mezi které patří manga \"\" nebo light novely \"Strawberry Panic!\". Dne 24. října 2006 bylo Seven Seas oznámeno, že budou publikovat speciální sérii s juri díly. Jedná se například o mangy \"Strawberry Panic!\" a \"The Last Uniform\" či \"Voiceful\" a \"First Love Sisters\" z portfolia \"Komikku juri hime\". Mezi lety 2011 a 2013 vydala firma JManga na jejich digitální službě několik juri děl. Dne 13. března 2013 však byla ukončena. V roce 2017 začali publikovat juri mangy i vydavatelé VIZ Media a Yen Press, kteří byli roku 2018 následování firmou Tokyopop. V roce 2019 Kodansha Comics oznámilo své plány na publikaci juri a jaoi mang. Ve stejném roce dalo Digital Manga vzniku dceřiné společnosti specializující se v tisku yuri dódžin mang.\n\nV 10. letech 21. století se do angličtiny začaly překládat i juri videohry. V roce 2015 bylo herním vydavatelem MangaGamer oznámeno, že vydají vizuální novelu \"A Kiss for the Petals\". Jedná se o první licencovaný anglický překlad juri videohry. Roku 2016 MangaGamer vydal videohru \"Kindred Spirits on the Roof\", která se stala první necenzurovanou vizuální novelou pro dospělé vydanou na herní platformě Steam.\n\n\n"}
{"id": "187195", "url": "https://cs.wikipedia.org/wiki?curid=187195", "title": "SS-Totenkopfverbände", "text": "SS-Totenkopfverbände\n\nJednotky Totenkopfverbände jsou obecně známé jako strážci koncentračních táborů, avšak z těchto oddílů vznikla také jedna z nejlépe vycvičených a organizovaných jednotek Waffen SS – divize Totenkopf.\n\nVznik jednotek \"Totenkopfverbände\" je spojen se jménem Theodor Eicke. Byl to muž, který se účastnil tzv. \"„Noci dlouhých nožů“\", za což byl v roce 1934 jmenován Himmlerem inspektorem koncentračních táborů a velitelem strážních jednotek SS, nazvaných Totenkopfverbände. Zpočátku byly tyto jednotky rozděleny do šesti praporů, které střežily šest tehdy existujících koncentračních táborů, a čítaly tři a půl tisíce mužů. Před druhou světovou válkou se počet jejich členů zvedl na dvacet tisíc. Příslušníci \"Totenkopfverbände\" museli mít árijský původ, čistý trestní rejstřík, museli mít výšku minimálně 170 cm a nejvyšší věk 22 let.\n\nRoku 1938 bylo rozhodnuto, že jednotky \"Totenkopfverbände\" projdou vojenským výcvikem pro splnění „speciálních úkolů.“ Podle nařízení vznikly čtyři pluky – \"Oberbayern, Brandenburg, Thüringen a Ostmark\". 1. září 1939 dostaly pluky Oberbayern, Brandenburg a Thüringen rozkaz k tajnému poslání v Polsku, kterým měla být „očistná a bezpečností opatření“ spočívající v pacifikaci místního obyvatelstva. Příslušníci sboru dle svých hlášení čistili vesnice od „povstalců“, zatkli velký počet „podezřelých živlů“, zastřelili velké množství lidí „při pokusu o útěk“. Ve skutečnosti se jednalo o likvidaci Židů a polské elity. Reinhard Heydrich 27. září 1939 napsal, že masakry přežila pouze tři procenta polské vyšší společnosti. V říjnu roku 1939 schválil Adolf Hitler vznik bojové divize \"Totenkopf\", která se přesunula do Dachau, kde byla zorganizována a vybavena. Z původně strážní jednotky koncentračních táborů vznikla jedna z nejlépe vycvičených bojových divizí Waffen SS.\n\nBěhem invaze na západ byla již \"Totenkopf\" dobře vyzbrojená a organizovaná jednotka. Divize se prvních bojů zúčastnila v Belgii a Francii, kde spáchala na samotě La Paradis masakr, při němž byli postříleni zajatí britští vojáci. Na začátku tažení na východ útočila divize na Litvu a poté na Leningrad. Ten však zůstal nedobyt a Sověti vrhli Němce zpět, přičemž divize Totenkopf zůstala do konce roku obklíčena v Děmjanském kotli. Odtud na jaře 1942 prorazila obklíčení a vedla do podzimu obranné boje. Jelikož měla již 60% ztráty, byla poslána na odpočinek a doplnění do Francie. Počátkem roku 1943 se zúčastnila znovudobytí Charkova, v červenci se zúčastnila bitvy u Kurska. Poté již vedla obranné boje až do roku 1944, kdy byla odeslána k posílení německého útoku na Budapešť. Válku ukončila v Rakousku.\n\n\n"}
{"id": "187207", "url": "https://cs.wikipedia.org/wiki?curid=187207", "title": "Tchaj-pao", "text": "Tchaj-pao\n\nTchaj-pao (tradiční znaky: 太保; tongyong pinyin: Tàibǎo; hanyu pinyin: Tàibǎo) je město v Čínské republice, leží v jihozápadní části ostrova Tchaj-wan. Ve správním systému Čínské republiky je hlavním městem okresu Ťia-i. Rozkládá se na ploše 66,90 km² a má 35 219 obyvatel (únor 2007).\n\nMěsto je napojeno na trať Tchajwanské rychlodráhy () – ve městě se nachází \"stanice Ťia-i\".\n\nV roce 2015 zde byla otevřena pobočka Národního palácového muzea, která vystavuje artefakty z různých asijských civilizací.\n\n"}
{"id": "187225", "url": "https://cs.wikipedia.org/wiki?curid=187225", "title": "Plážový volejbal", "text": "Plážový volejbal\n\nPlážový volejbal (anglicky \"beach volleyball\") je míčový plážový sport, který se vyvinul z klasického šestkového volejbalu. Od doby svého vzniku si získal ve světě mnoho příznivců, z toho důvodu byl zařazen mezi sporty konající se na letních olympijských hrách.\n\nVětšina pravidel je převzata z pravidel klasického volejbalu, objevují se zde ale některé odlišnosti. Nejdůležitějším rozdílem je, že družstvo je tvořeno pouze dvěma hráči, kteří hrají naboso (v chladném počasí případně ve speciálních ponožkách) na pískovém hřišti menší velikosti (8×16 místo 9×18). Na kurtu není vyznačena střední čára (a nejsou zakázány přešlapy do soupeřova hřiště), hřiště vymezují pásky ,lajny\" napnuté na zemi. Hraje se také s mírně odlišným míčem. Na turnajích světové úrovni, se dnes hraje převážne s míčem typu mikasa. \n\nVedle toho existují některé rozdíly v pravidlech hry: Teče na bloku se počítají jako dotek, smí proto následovat jen dva další doteky. V plážovém volejbale je při bloku ještě jedno zvláštní a odlišné pravidlo, a to že když se blokař dotkne balonu a ten zůstane na jejich polovině, může ho poté zahrát ještě jednou, ale je to bráno jako 2 údery, což znamená že spoluhráč musí hrát přes síť. Při prvním odbití družstva není při použití vrchního odbití prsty dovolen vícenásobný dotek míče, proto se toto odbití pro první úder zpravidla vůbec nepoužívá (neboť je typicky hodnoceno jako dvojdotek); výjimkou je příjem tvrdě udeřeného míče, při kterém je dovoleno míč na okamžik přidržet prsty. Je zakázáno ulívání míče: útočný úder nesmí být hrán konečky prstů s otevřenou dlaní, případně míč usměrňovat uvolněnými prsty; obouručné čisté odbití prsty je sice při útočném úderu povoleno, avšak míč musí být odehrán v ose těla, takže se takový úder používá nejčastěji jen při druhém doteku míče (náhra) pro zmatení soupeře. Jakýkoliv dotek sítě je chyba a to znamená bod pro soupeře.\n\nPrvní zmínky o vzniku plážového volejbalu pochází z dob po 1. světové válce, kdy američtí vojáci trávili svůj volný čas pod vysokou sítí na plážích. Postupem času se beachvolejbal dostává i do Evropy. První zemí, kde se objevil, je Francie. Nejstarší turnaj STATE BEACH se konal roku 1954 v Santa Monice (USA). FIVB zakládá v roce 1986 Světovou radu beachvolejbalu. Roku 1992 byl plážový volejbal předveden jako ukázkový sport na OH v Barceloně a o rok později se stal olympijským sportem.\n\n"}
{"id": "187233", "url": "https://cs.wikipedia.org/wiki?curid=187233", "title": "Dějiny Prahy 1348–1523", "text": "Dějiny Prahy 1348–1523\n\nObdobí Prahy v letech 1348–1523 je dobou závratné proměny pražského souměstí, jeho podstatného rozšíření za Karla IV., husitských válek, rozvoje stavebního i hospodářského, ale také vzestupu politické moci města v době přechodu ke stavovskému uspořádání státu.\n\nDo dějin Prahy výrazně zasáhl Karel IV., který usiloval o její přeměnu v reprezentativní sídlo nejen českého království, ale i celé římské říše. Rozvoj města pokračoval i za vlády jeho syna Václava IV.\n\nRoku 1348 Karel IV. založil Nové Město, kterým velkoryse rozšířil pravbřežní Staré Město širokým pásem sahajícím od oblasti Poříčí se starobylým kostelem sv. Klimenta a kostelem sv. Petra až k Vyšehradu na jihu; k zamýšlenému spojení obou měst však nedošlo. Následně rozšířil i levobřežní Malou Stranu výstavbou Hladové zdi. Celkový počet obyvatel všech čtyř pražských měst je po roce 1348 odhadován na asi 40 tisíc a stala se jedním z největších měst Starého kontinentu.\n\nPraha procházela bouřlivým stavebním rozvojem. K nejvýraznějším veřejným stavbám patřil monumentální kamenný (dnes Karlův) most s reprezentativní bránou v podobě Staroměstské věže, který nahradil povodní stržený Juditin most z 12. století. Stavební práce se kromě Pražského hradu (nová katedrála a přestavba královského paláce) soustředila především do velkoryse urbanisticky založeného Nového Města se třemi hlavními náměstími (Senný, Koňský a Dobytčí trh), kde vyrůstá soustava nových kostelů s kláštery (Emauzský klášter, Karlov ad.). Stranou nezůstávalo ani Staré Město, například Týnský chrám, klášterní kostely sv. Jiljí a sv. Jakuba, na Malé Straně kostel sv. Tomáše. Nově byl také opevněn Vyšehrad (brána Špička) a vystavěn zde nový kapitulní kostel.\n\nK příznivému rozvoji města přispělo i to, že bylo jen málo dotčeno velkou morovou epidemií v polovině století. Roku 1348 byla založena Karlova univerzita, první univerzita na sever od Alp. Vznikla listinou vydanou císařem Karlem IV., měla čtyři fakulty a studovali zde příslušníci čtyř národů; Češi, Poláci, Bavoři a Sasové. Rozkvět obchodu i vzdělanosti zařadil Prahu mezi přední evropská města.\n\nZásadní roli sehrála Praha v době husitství. Západní církev procházela krizí (papežské schizma), které bylo v Praze doprovázeno prudkým nárustem jejího majetku a úřadů v době rozkvětu města. Již v předhusitské době kazatelé kritizovali nešvary církve a toto reformní hnutí se pak soustředilo na univerzitě a vyvrcholilo v postavě Jana Husa, kazatele v Betlémské kapli. Sociální skladba obyvatel Nového Města, vzestup významu českého obyvatelstva a ponárodněním univerzity dekretem kutnohorským roku 1409 pak předznamenalo sociální a národnostní aspekty husitské revoluce.\n\nVlastní revoluce započala svržením protireformních konšelů radikály vedenými novoměstským kazatelem Janem Želivským z Novoměstské radnice roku 1419. Po nezdařené snaze pražanů o dohodu s nástupcem krále Václava Zikmundem došlo roku 1420 k obležení Prahy a její obhájení mělo rozhodnout i o osudu husitského hnutí. Praze proto přišli na pomoc venkovští stoupenci husitství a v nevelké, ale strategicky významné bitvě na Vítkově za vedení Jana Žižky byl útok odražen; vítězství pak bylo potvrzeno v bitvě pod Vyšehradem. Zároveň byl v té době v Praze potvrzen husitský program v podobě čtyř artikul pražských a Praha získala vedoucí roli v rané fázi husitství, dotvrzenou roku 1421 vznikem pražského svazu středočeských a východočeskch měst a svou rolí na sněmu v Čáslavi. V Praze nastolená diktatura oblíbeného a radikálního Želivského byla 1422 ukončena jeho popravou na Staroměstské radnici a Praha pak zaujala středovou pozici mezi umírněnými a radikály. V roce 1424 však o svou vůdčí roli přišla, když byla ve svatohavelské koalici poražena Žižkou vedenými radikály v bitvě u Malešova. \nI po ztrátě předního postavení však Praha do vývoje v době husitských válek zasahovala, například při svžení umírněných husitů na Starém Městě nebo příklonem novoměstských k radikálním orebitům. Vzrůstající moc tehdy získával duchovní vůdce umírněných pražských husitů, týnský farář Jan Rokycana, který se stal správcem pražského arcibiskupství a později husitským vyjednavačem na basilejském koncilu a neuznaným pražským arcibiskupem. Roku 1434 se staroměští spojili s umírněnými husity a katolíky, dobyli Nové Město a přispěli k porážce polních vojsk radikálů v bitvě u Lipan. Husitské požadavky byly následně dojednány se zástupci koncilu v kompromisní podobě roku 1436, vtěleny do textu basilejských kompaktát a umístěny v kapli Božího Těla na Novém Městě. Výsledkem husitského období bylo počeštění pražských měst, pokles významu duchovních, nárok Starého Města v účasti na zemských sněmech a celkové posílení postavení města.\n\nRoku 1483 došlo k povstání, které rozpoutali utrakvisté, ovšem jako reakci na připravované násilné kroky katolíků. Během bouři byla z města vyhnána řada mnichů, kněží i řadových katolíků. Vzpoura byla mimořádně násilná - vyvrcholila vražděním na Staroměstské i Novoměstské radnici a obsazením Pražského hradu a Vyšehradu. Jejím výsledkem bylo zvýšení pravomocí utrakvistů, ale také zhoršení vztahů s Vladislavem Jagellonským. Rozbouřená situace byla urovnána až v průběhu Kutnohorského sněmu, který naznačil budoucí vývoj celé Evropy.\n"}
{"id": "187252", "url": "https://cs.wikipedia.org/wiki?curid=187252", "title": "Velšteriér", "text": "Velšteriér\n\nVelšteriér je středně velké psí plemeno, pocházející z Walesu . V této oblasti byl používán k lovu lišek a jezevců. Vzhledem připomíná malého Erdelteriéra. S tímto ale má velice málo společného – velšteriér je mnohem starší, ve Walesu jde o původní plemeno teriéra .\n\nVelšteriér je jedno z nejstarších plemen teriéra, který je ve své vlasti Walesu chován mnoho staletí. Velšský král Howell Dobrý (Hywel Dda) vypracoval v 10. století na tehdejší dobu moderní sbírku zákonů, ve které rozlišuje tři druhy loveckých psů – psa stopovacího, španěla a greyhounda – a dále uvádí tři druhy psů „Cur“ – mastifa, pasteveckého psa a psa „House Cur“ což zřejmě bylo označení pro velšteriéra nebo jeho předchůdce. Dnes slovo „Cur“ odpovídá českému podvraťák, lotr, sketa, darebák, hafan a toto pochází z keltského slova „Cu“, které má protějšek v řeckém slově kuon nebo latinském canis (pes). Waleské slovo „Ci“ znamená pes, množné číslo jsou „Cwn“. Velšteriér byl ve středověku byl označován slovem „Daergi“ (v množném čísle „Daear-Ci-Gwn“) z čehož se odvozuje dnešní „Daer-Ci-Cymru“. Slovo „Daerci“ se vyskytuje už ve středověké waleské poezii.\n\nVelšteriér je všeobecně považován za praotce všech britských teriérů, který se nejvíc podobá již vymřelému Old English Black and Tan teriérovi. Velšteriéři byli používáni k lovu ve smíšených smečkách s vydraři, foxhoudy a jinými honiči. První písemný záznam o chovu psů podobných dnešnímu velšteriérovi pochází z roku 1750. Jednalo se o rodinu Jonesovou z Ynysforu v dřívějších hrabstvích Merionethshire a Caernarfonshire, která se chovem těchto psů systematicky zabývala. Ze začátkem 19. století existují záznamy o smečkách velšteriérů ve středním a severním Walesu. Proslulá byla na příklad smečka Aberllechova z distriktu Senabridge.\n\nV roce 1885 byl založen první Welsh Terrier Club, který záhy formuloval první standard plemene . V této době, kdy velšteriér ještě nebyl vyšlechtěn do dnešní podoby, docházelo často k záměně velšteriéra s hrubosrstým black and tan teriérem. Dokonce Kennel Club vedl v plemenné knize velšteriéra pod názvem: Welsh- or Old English Wire- haired Black and Tan Terrier . Bylo zvykem, že na výstavách soutěžili stejní jedinci v obou těchto kategoriích. Na příklad pes Dick Turpin vyhrál na stejné výstavě první cenu jak v kategorii velšteriérů, tak ve třídě Old English Wire- haired Black and Tan teriérů. V této době se šlechtitelské úsilí zaměřilo na odstranění neestetických forem psů, jako krátké těžké hlavy, vypouklé oči, či barvy odlišné od černé s pálením. Do chovu byli zakříženi airedale a irští teriéři, bedlingtoni, manchester teriér, kolie a další dnes již neidentifikovatelné rasy psů . Důkazem těchto křížení jsou dodnes se objevující štěňata s velkými bílými znaky.\n\nMezi první a druhou světovou válkou se o chov velšteriéra nebývalou měrou zasloužil Walter S. Glynn (chovatelská stanice Brynhir). Především díky jeho chovatelskému úsilí se podařilo chov konsolidovat a upevnit pozici rasy v tehdy těžké konkurenci drsnosrstého foxteriéra.\n\nVelšteriér je středně velký, vysoce aktivní a otužilý pes. Přes svoje menší fyzické proporce se jedná o psa dominantního, který je vždy připraven si své místo ve smečce dobýt a obhájit. Vztah k člověku je přátelský, zejména k dětem má vztah jako ochránce a kamarád. W. S. Glynn popsal v roce 1900 ideálního velšteriéra takto: „Můj ideální velšteriér je gentleman, žádný přehnaný snob. Když nejde o to, aby chytal škodnou, má být klidný, mírumilovný, přátelský a poslušný. Pokud se ocitne na válečné stezce, pak se musí jeho pozornost soustředit plně na škodnou. (…) Je na něm patrná velká odvaha a odhodlanost, spojená s určitým výrazem nevinnosti. Přesto z tohoto psa vyzařuje: Snesu toho hodně a jsem k tomu také pevně odhodlán, ale moje trpělivost má své meze.“\n\nPro svoje vrozené vlohy je vhodný k použití jako lovecký pes – jeho specialitou je norování. Zejména se uplatňoval a stále ještě uplatňuje při lovu lišek a jezevců. Jeho milá povaha a velikost spojena s robustní konstitucí z něj dělá společenského a rodinného psa, který se stará nejen o zábavu, ale i o hlídání svého teritoria. Jeho poslušnost a inteligence ho předurčují i ke sportovnímu výcviku, zejména pro sportovní výcvik všeobecné poslušnosti a stopování, agility a mobility.\n\nVelšteriér patří k velmi aktivním psům – proto vyžaduje hodně pohybu a zaměstnání, ať už formou lovu, sportu nebo výcviku. Srst se musí pravidelně upravovat trimováním. Hlava a nohy se upravují nůžkami. Ze zdravotních rizik je nutno zdůraznit, že velšteriéři jsou náchylní na nemoci ledvid, a proto je nezbytně nutné zabezpečit nepřetržitý přístup k vodě. Důlěžité je to hlavně při delším cestování. Výcvik, který je v každém případě žádoucí, musí být veden jako u všech teriérů velice konsekventně, ale citlivě. Velice vhodné je také pravidelné opakování jednotlivých povelů. Nezbytně nutná je důslednost. Velšteriéři pracují velice rádi a za pozornost pána jsou velice vděčni. Někdy bývá pro velšteriéry velkým problémem při pohybu \"na volno\", aby udrželi svoji loveckou vášeň na uzdě.\nVelšteriér se jménem Alton doprovázel životem například oblíbenou dětskou hvězdu Tomáše Holého. A to dokonce od velmi útlého věku. Také s ním hrál v jeho posledním filmu Prázdniny pro psa.\n\n"}
{"id": "187255", "url": "https://cs.wikipedia.org/wiki?curid=187255", "title": "Ústecko-teplická dráha", "text": "Ústecko-teplická dráha\n\nÚstecko-teplická dráha (úřední německý oficiální název , A. T. E., ATE) byla soukromá železniční společnost v severních Čechách v tehdejším Rakousku-Uhersku (a později krátce i v Československu). Firmu založila roku 1856 v Teplicích skupina místních podnikatelů a průmyslníků, aby jejím prostřednictvím vybudovali první trať do Ústí nad Labem (Aussig, odtud i samotný název). Později společnost provozovala rozsáhlou síť drah a navazujících vleček v Podkrušnohoří, po kterých přepravovala především hnědé uhlí těžené v okolních dolech. Její seřaďovací nádraží v Ústí nad Labem, předané do provozu roku 1874, bylo v době otevření největší v Rakousku-Uhersku.\n\nPo ekonomické stránce šlo o nejvýnosnější železniční společnost v Rakousku-Uhersku. Koncem 19. století ročně přepravovala až 870 tisíc tun uhlí; v roce 1910 již šlo o desetinásobek. Podpořena velkým kapitálem a zisky z lukrativní přepravy uhlí, rozhodla se společnost ATE v devadesátých letech 19. století realizovat nejdelší místní dráhu v Českých zemích, takzvanou Severočeskou transverzálku. Tato trať o délce 143 km, vedoucí napříč severními Čechami, měla svůj začátek v Řetenicích u Teplic (na stávající hlavní trati Ústí nad Labem – Chomutov) a vedla přes Lovosice, Litoměřice a Českou Lípu až do Liberce. Poslední úsek dráhy byl do provozu předán v září 1900.\n\nSvého vrcholu dosáhla společnost krátce před první světovou válkou, poté ale vlivem války přišlo omezení dopravy a pokles obratu. Po roce 1918 sice společnost zůstala mezi posledními třemi velkými soukromými železnicemi (spolu s Buštěhradskou dráhou a dráhou Košicko-bohumínskou), generovala však rok od roku zvyšující se schodek. Její zestátnění bylo schváleno československým parlamentem v červnu 1922 a k 1. lednu roku následujícího vstoupilo v platnost. Úředně společnost zanikla teprve k prvnímu dni roku 1924 vymazáním z obchodního rejstříku.\n\nVšechny tratě vybudované Ústecko-teplickou dráhou jsou i nadále v provozu. Bývalá hlavní trať ATE funguje jako nejdůležitější železnice, spojující velká města v prostoru mezi Ústím nad Labem a Chomutovem. Postupně byla v celé délce elektrifikována a roku 1984 v úseku mezi Mostem a Chomutovem kvůli postupující těžbě uhlí i přeložena. Transverzální dráha Řetenice – Liberec svého významu mírně pozbyla a byla provozně rozdělena na menší části, dopravě však slouží v celé délce.\n\nAž do poloviny 19. století byla česká strana podkrušnohorské oblasti zcela bez železnic. První impuls, který později vedl k založení společnosti ATE, proběhl dne 23. června roku 1850, kdy skupina místních osobností (mezi hlavní iniciátory patřil teplický advokát Franz Stradal) předložila podání, ve kterém žádala stát, aby vybudoval železnici pod Krušnými horami, a pokud se tak nestane, plánovala ucházet se o koncesi sama. V té době však stát ustoupil od budování železnic, a tak byl po několika dalších pokusech ustaven komitét, sdružující významné osobnosti Teplicka a Ústecka za účelem vybudování železnice. Jeho první zasedání se konalo 8. prosince 1855 v Praze. 26. července 1856 stejný komitét ustavil akciovou společnost k vystavění trati mezi Ústím nad Labem a Teplicemi. Firma se původně chtěla zabývat i samotnou těžbou uhlí, ale od tohoto záměru brzy ustoupila. Hlavním sídlem se staly Teplice a téměř celý základní kapitál v hodnotě 2 miliony zlatých složily německé banky a místní průmyslníci, jenž se většinou taktéž hlásili k německé národnosti. Prvním prezidentem společnosti se stal Edmund Clary-Aldringen, jenž byl zároveň majitelem teplického panství.\n\nOd svého založení používala společnost německého názvu ', často zkracovaného na A. T. E. V moderní literatuře je též používáno zjednodušeného přepisu ATE. Německé pojmenování vycházelo z faktu, že společnost sídlila v Teplicích, tedy v převážně německy mluvící oblasti, a většina původních zakladatelů se hlásila k národnosti německé. Název byl odvozen na základě původního záměru vystavět a provozovat trať mezi městy Ústí nad Labem (v němčině ') a Teplice ('), doplněného o obvyklé slovo \"\", označující železnici. Protože šlo o společnost držící výhradní práva ke koncesi na stavbu a provozování této železnice, před názvem směla používat zkratku \"k. k. privilegierte\", případně zkrácenou na \"k. k. priv\". Dodatek \"und Bergbau-\" pamatoval na původní záměry podniku zabývat se i těžbou uhlí, od čehož brzy jeho zakladatelé ustoupili. Na emisi akcií z počátku roku 1874 je proto již název zkrácen na '. Pod tímto názvem firma fungovala až do konce své činnosti. Společnost v oficiálních dokumentech vždy používala zavedený německý název i zkratku a v češtině rozšířená zkratka \"ÚTD\" se uchytila až mnohem později. Český název \"Ústecko-teplická dráha\" začal vystupovat do popředí až po roce 1918, kdy se podnik ocitl na území nově vzniklého Československa.\n\nKoncesi na stavbu trati do Teplic vydal zemský sněm nové společnosti v čele s hrabětem Albertem Nostitz-Rieneckem 2. srpna 1856; práce započaly slavnostním výkopem u Trmic 15. listopadu téhož roku a na jaře 1858 bylo hotovo. První osobní vlaky se mezi Ústím a Teplicemi rozjely 20. května, před lázeňskou sezónou. Nákladní doprava byla zahájena až od 8. července. Za první půlrok firma přepravila 135 tisíc cestujících a 107 tisíc tun nákladu, z větší části uhlí. V prvním jízdním řádu bylo každý den zavedeno pět osobních vlaků. Kromě hlavní trati s připojením k nádraží státní dráhy zbudovala společnost i vlečku do labského přístavu v Ústí nad Labem, což umožňovalo export uhlí do Německa, které mělo být hlavním odbytištěm. V Ústí nad Labem si dráha zřídila své nádraží na jihozápadním okraji města (se společností Severní státní dráhy, která již provozovala hlavní trať Praha – Ústí – Podmokly-Děčín, příliš nevycházela) a k němu přibylo v sedmdesátých letech 19. století i rozsáhlé seřaďovací nádraží (ve své době největší v monarchii) a lokomotivní depo. Firma zavedla vlastní označovací systém pomocí římských číslic a doplňkových písmen, první lokomotivy proto získaly označení řadami Ia a IIa a byly zakoupeny v lokomotivce Borsig v Berlíně. Provoz zahajovaly čtyři lokomotivy, nesoucí symbolicky jména sídel podél trati – ', ', ' a ', tedy Trmice, Chabařovice, Krásné Pole a Bohosudov. První zahajovací vlak odvezly stroje ' a '. Vzápětí přibyly další a na trati tak roku 1864 už sloužilo šest lokomotiv.\n\nVozy nová společnost objednala u firem Lauenstein & Co. v Hamburku (30 osobních vagonů, 35 krytých nákladních vagonů a 245 vagonů na uhlí) a smíchovské vagonky Ringhoffer (51 uhláků, 15 nízkostěnných plošinových vagonů a 2 drezíny). Vložený kapitál se však vlastníkům zpočátku téměř nevracel – v prvních letech se podnik stal spíše prodělečným a objevily se i hlasy, navrhující společnost prodat větší Společnosti státní dráhy.\n\nPo zásahu německých bank a celkové stabilizaci se ale ekonomická situace zlepšila a mohlo dojít i k zakoupení dalších vozidel. Mezitím začalo vedení uvažovat o prodloužení dále na západ, kde se nacházela další velká ložiska uhlí. První úsek byl vystavěn přes Řetenice (dnes část Teplic) do Duchcova; koncesi na jeho stavbu společnost získala 10. května 1866 a po roční stavbě jej otevřela v červenci 1867. To s sebou neslo potřebu dalších lokomotiv a vozů; tentokrát padla volba na typy IIb a IIIa výrobců Hartmann a Sigl. V té době již probíhalo plánování prodloužení přes Bílinu a Most až do Chomutova. Samotná výstavba proběhla v letech 1868–1870 a na celém úseku o délce 36 kilometrů proběhlo zahájení provozu 8. října stejného roku. ATE začala v polovině 60. let spolupracovat s Buštěhradskou dráhou a poloha nádraží v Chomutově proto byla dohodnuta i s ohledem na připojení trati druhé společnosti. Ta stavěla svou trať z Lužné u Rakovníka přes Žatec a Březno u Chomutova. Tato železnice byla otevřena o několik měsíců později, v únoru 1871. V roce 1870 byl po odchodu Clary-Aldringena do ústraní do funkce prezidenta správní rady zvolen ústecký průmyslník a poslanec Karl Wolfrum, jenž byl zároveň jedním z původních zakladatelů společnosti.\nZáhy po otevření trati si provozovatelé uvědomili, že celá jednokolejná dráha potřebám provozu nemůže stačit (navíc při tehdejších nízkých rychlostech vlaků, pohybujících se okolo 30 km/h) a jelikož splňovali státem stanovené podmínky pro dostavbu druhé koleje (tyto podmínky zahrnovaly např. stanovený minimální čistý výnos na jeden kilometr trati ve dvou po sobě následujících letech), rozhodli se pro její doplnění. Položení proběhlo v letech 1870–1871 alespoň v nejvytíženějším úseku Ústí – Teplice a druhá kolej zvýšila několikanásobně propustnost. O rok později se dočkala část do Duchcova a na zbytku trati byl dvojkolejný provoz zahájen až roku 1889.\n\nBěhem celé druhé poloviny 19. století množství přepravených osob a především nákladu (uhlí mělo téměř monopol, ale menší část tvořil například i kvalitní stavební kámen, těžený v okolí Bíliny) rostlo každý rok o několik procent a již v polovině 80. let se 65 kilometrů dlouhá trať stala jednou z nejvytíženějších v celém Rakousko-Uhersku. Přes veškeré dostavby druhých kolejí, instalaci moderního zabezpečovacího zařízení a zvyšování rychlostí se ukázalo, že jediná železniční spojnice nestačí. Proto v roce 1869 přišel spolek obcí v údolí řeky Bíliny se svým projektem na stavbu trati z Trmic přes Úpořiny do Bíliny. Navrhovaná spojnice měla přibližně stejnou délku jako stávající úsek přes Teplice, ale zajišťovala spojení i těmto obcím, ležícím dosud mimo provozovanou železnici. Se svým projektem se obrátili i na ATE a ta se jej nakonec rozhodla realizovat (zisky společnosti dosahovaly takové výše, že na náklady se ani příliš nehledělo). Jednokolejná trať byla vystavěna mezi lety 1872–1874 a odlehčila už tak přetížené hlavní trati (v poslední čtvrtině 19. století projelo po obou tratích dohromady až 100 nákladních vlaků denně).\n\nJak již bylo zmíněno, provoz společnost zahájila s pouhými čtyřmi lokomotivami typu Ia, jenž vyrobila strojírna Augusta Borsiga v Berlíně. O rok později přibyla pátá, výkonnější lokomotiva, označená sérií IIa.\n\nProvozně nejdůležitějšími se postupem času staly nákladní lokomotivy řad IIa, IIb a IIIb, kterých si ATE mezi lety 1870–1894 pořídila celkem 63 kusů. Sloužily zejména na uhelných vlacích, které dopravovaly surovinu z dolů do ústeckých přístavů; s přibývajícím stářím se některé přesunuly i do posunovací služby. Většina z nich po zestátnění připadla nástupnickým Československým státním dráhám (ČSD), u kterých lokomotivy sloužily další desetiletí – poslední exempláře byly vyřazeny v padesátých letech 20. století. Pozoruhodná byla i životnost zcela nejstarších lokomotiv společnosti. Ze čtyř vyrobených kusů typu Ia (rok výroby 1858) se dva dočkaly několika rekonstrukcí, nových kotlů a ČSD je po roce 1925 označily řadou 220.1. V Ústí nad Labem sloužily až do počátku třicátých let, kdy byly po neuvěřitelných 75 letech provozu administrativně zrušeny v dubnu, resp. červnu 1933 a následně na stejném místě i rozloženy. Vůbec nejdéle ze všech lokomotiv společnosti ATE vydržela v provozu původní lokomotiva čísla 60 a jména „Altenberg“ (série IVa), vyrobená v lokomotivce Hartmann v Chemnitzu roku 1882. Tato zároveň nejstarší čtyřnápravová lokomotiva ATE byla po předání ČSD roku 1925 označena číslem 402.201 a opatřena novým kotlem. Spolu se všemi ostatními lokomotivami své řady přečkala i druhou světovou válku a zrušení ji potkalo až v roce 1950. Následně ještě dosluhovala v podobě vytápěcího kotle v Praze-Vršovicích – definitivně byla sešrotována teprve roku 1959, tedy 77 let od vyrobení.\nS ohledem na své kladné hospodaření si společnost mohla dovolit pořizovat ve své době nejmodernější dostupná vozidla, především lokomotivy. Přesto však vedení společnosti podnikalo spíše úsporné kroky a orientovalo se na nákupy osvědčených, byť již v některých případech zastaralých konstrukcí. Většina lokomotiv pocházela z rakouské či německé provenience; po roce 1900, kdy byla v Praze založena První Českomoravská továrna na stroje, objednala ATE 10 strojů série Ie i zde. Kromě nákladních lokomotiv železniční společnost poptávala i stroje pro rychlíkovou dopravu, aby zajistila po své trati vedení prestižního lázeňského rychlíku Berlín – Karlovy Vary. Nevyhovující stroje typu Ib nejprve nahradily novější Ic. Ani ty však nepřekonaly očekávání a ATE následně zadala v lokomotivce StEG ve Vídeňském Novém Městě stavbu výkonnějších strojů. Výsledkem se staly tříspřežní lokomotivy řady If s vlečným tendrem, vyrobené roku 1906 ve třech kusech. Jejich maximální rychlost 80 km/h a kotel s plochou roštu 3,67 m již pro dopravu těchto vlaků vyhověly. Díky své spolehlivosti a moderní konstrukci je později spolu s ostatními převzaly ČSD, označily řadou 354.8 a provozovaly až téměř do poloviny 20. století – všechny tři lokomotivy byly vyřazeny až v roce 1948.\n\nPřestože byla ATE velmi zisková, kromě výše uvedených dvou tratí se do stavby dalších příliš nehrnula. Její uhelné dráhy vykazovaly výborné hospodářské výsledky a společnost se snažila jejich provoz dále rozvíjet a modernizovat. Jeden z paradoxních problémů však představovala skutečnost, že pro své kladné hospodářství musela dráha část svých zisků odevzdávat do státní pokladny. To se majitelům společnosti nezamlouvalo a hledali proto náhradní řešení, jak se těmto odvodům vyhnout.\n\nOd 80. let 19. století byl v českých zemích často zmiňován projekt jakési transverzální dráhy, která by vedla napříč severními Čechami a spojovala podkrušnohorskou oblast s dalším průmyslovým regionem, jímž bylo Liberecko s tamními rozvinutými textilkami. V průběhu mnoha let se objevil bezpočet různých projektů různé kvality a možnosti realizace. Jejich autoři oslovovali řadu železničních společností, většina z nich ale tyto návrhy ignorovala a případně podpořila argumenty, že stavba takovéto trati je finančně velmi náročná a nemůže se pozdějším provozem splatit. V úvahu připadalo například uskupení Česká severní dráha (častěji používaná německá zkratka BNB z názvu \"\"), ale i ta se zachovala podobně jako ostatní oslovené společnosti. Až do začátku 90. let 19. století se tak řešení tohoto problému nikam neposunulo.\n\nZlom přinesl projekt nové trati z Teplic do Lovosic, představený skupinou teplických občanů roku 1892. Počítáno bylo s tím, že se tudy bude vyvážet severočeské uhlí k Labi a tato informace zaujala vedení ATE jakožto dosavadního monopolního přepravce uhlí ve zdejší oblasti. Nový návrh totiž mohl ohrozit její výsadní postavení v tomto oboru, a to správní rada nechtěla dopustit. V červenci 1894 proto sama zažádala na rakouské vládě o povolení přípravných prací na této trase, což autory původního návrhu nadchlo a neváhali s vyřizováním všech potřebných povolení firmě pomoci. ATE zároveň přišla s informací, že se hodlá angažovat ve stavbě celé trati přes Českou Lípu až do Liberce. Její ekonomové totiž vycítili příležitost právě v tomto projektu „odložit“ peníze, které by společnost jinak musela odvést státu na daních. Mimo jiné také představovalo Liberecko další velké odbytiště severočeského uhlí. Vzhledem k velikosti celého kapitálu firmy se proto nezdálo nereálné, že by společnost nemohla svůj závazek splnit. Zpráva se rychle rozšířila po celých severních Čechách a mnohé městské radnice se také rozhodly na projektu spolupracovat (často především proto, aby dráha vedla právě přes jejich katastr).\n\nNásledné projektování určilo délku trati na 143 kilometrů a protože se mělo administrativně jednat o dráhu místní, stala se tak nejdelší místní drahou v celé zemi. Realizace díla nazvaného \"Nordböhmische Transversalbahn\" (Severočeská transverzálka) započala po udělení koncese na první úsek Řetenice – Lovosice o délce 36 kilometrů (13. června 1896) v létě téhož roku a již na sklonku roku 1897 proběhlo jeho otevření. Takřka neomezený rozpočet na stavbu způsobil, že se při jejím budování využívaly nejmodernější technologie a i celé trasování bylo provedeno velmi velkoryse. Nechyběly dlouhé rampy ve sklonu až 15 promile a jediný tunel se nachází v úseku mezi Úpořinami a Hradištěm. Poté stavba postupovala dále severovýchodním směrem přes Litoměřice na Českou Lípu. V Litoměřicích se ATE střetla s Rakouskou severozápadní dráhou (ÖNWB z německého \") a jelikož se obě společnosti po zvážení možných řešení nedohodly na stavbě společného nádraží (ATE odmítla zaústění své tratě do stávající stanice ÖNWB), zadělaly městu na problém se dvěma oddělenými nádražími, který přetrvává do současnosti. Na železnice společnosti ÖNWB se síť ATE napojila pouze jedinou krátkou spojkou ze stanice Žalhostice do Velkých Žernosek.\nPokračování do České Lípy, měřící rovných 50 kilometrů, bylo otevřeno po pouhém roce, 29. prosince 1898. Původní plán počítal s vedením tratě údolím Peklo, proti tomu se ovšem postavil místní vlastivědný spolek a nakonec si prosadil svou. Údolí překlenul 209 metrů dlouhý viadukt Karba, který se později stal technickou památkou. Jedním z problémů se stalo vedení trati přes město Úštěk, kam již sahala místní dráha z Velkého Března, provozovaná ÖNWB. Zde ATE nepřistoupila na možnost jednoho společného nádraží s místní dráhou a vystavěla si stanici vlastní na břehu rybníka Chmelař. Další překážkou byl samotný českolipský uzel, který celý patřil BNB a tato společnost se k napojování nové cizí trati do svého nádraží postavila odmítavě. Po dlouhých tahanicích bylo dohodnuto vybudování provizorního přestupního místa u hlavního nádraží (dnešní lovosické nástupiště), kde si navíc BNB prosadila podmínku, aby zde směly vlaky ATE zastavit pouze na dobu nezbytně nutnou k přestupu cestujících obou společností. Hlavní českolipské nádraží si ATE postavila o kus dál v místech již od roku 1989 nepoužívaného tzv. městského nádraží. Ve smlouvě o povolení stavby celé trati pak stálo, že ATE musí odkoupit celou trať Česká Lípa – Mimoň, provozovanou státem již od roku 1883. Ani privatizace této trati nebyla pro obě strany jednoduchá, nicméně sněmovna ji odsouhlasila a ATE za ni zaplatila 1,3 milionu zlatých. Zpočátku ATE nechtěla využít celé délky trati a svou transverzálku vést mimo město Mimoň, po mnoha protestech nejen ze strany městské rady ji ale definitivně přetrasovala tudy. Když o několik let později chtěla naopak BNB napojit svou lokálku ze Svoru do stanice Jablonné, ATE proti tomu nic nenamítala a konkurenční společnosti tento krok umožnila.\nNejnáročnějším se na trati transverzálky stal závěrečný úsek z Jablonného v Podještědí do Liberce, kde bylo nutno překonat Ještědský hřbet. Zvolená cesta vyžadovala několik tunelů a viaduktů, mezi nimiž vyniká nejdelší Křižanský tunel o délce 816 metrů. Stanice Křižany byla určena jako vrcholová a z obou směrů k ní vedou dlouhé, až sedmnáctipromilové rampy. Nejznámější stavbou transverzálky se ale stal viadukt v Novině, tyčící se do výšky až 33 metrů nad údolím. Zamýšlené použití ocelové příhradoviny bylo v době stavby ještě technicky nemožné (viadukt se totiž nachází v oblouku), charakteristickou podobu mu tak vtiskl kámen, dovezený na jeho stavbu ze širokého okolí.\nPoslední překážkou se stalo zaústění transverzálky do uzlu v Liberci. Jeho provozovatelem byla v době projektování a stavby transverzálky již více než čtyřicet let Jihoseveroněmecká spojovací dráha (SNDVB, \"), která se společností ATE neměla příliš dobré vztahy. Podle některých pramenů především proto, že pociťovala křivdu, že transverzálku realizovala jiná společnost. Následovaly podobně ostré spory jako v otázce uzlu v České Lípě a i zde si musela ATE postavit své nádraží stranou – zvolen byl prostor mezi tratí SNDVB do Turnova a RGTE (Liberecko-jablonecko-tanvaldskou dráhou, nyní trať 036). Proto došlo k dodatečnému zvětšení nádraží v Horním Růžodole. Tento úsek byl přes zmíněné nesnáze dokončen roku 1900 a otevřen 17. září téhož roku. Náklady na celou trať se vyšplhaly do výše přibližně 50 milionů korun, ale jejímu majiteli tato skutečnost příliš nevadila, jelikož nemusel tyto peníze odvést do státní kasy. V době vzniku se nepočítalo s žádnou přílišnou rentabilitou – dlouhodobě vysoké zisky společnosti a výdělečné přepravy uhlí proto měly „dotovat“ provoz na transverzálce. Po její dostavbě si ATE zadala u osvědčených výrobců ještě stavbu několika desítek lokomotiv, jimiž hodlala zajistit provoz. Definitivní kolaudace trati proběhla v roce 1903. Příslušná komise ji tehdy ukončila 26. listopadu toho roku v Liberci a následně přešla trať do plného provozu.\n\nPo otevření trati Ústecko-teplické dráhy společnost získala v podstatě monopol na přepravu uhlí v regionu a díky tomu kontrolovala z velké většiny pohyb této komodity z pánve k Labi a dále do Saska. V polovině 60. let tak vznikl projekt konkurenční dráhy pod názvem Duchcovsko-podmokelská dráha mezi stejnojmennými městy s cílem přepravu nerostné suroviny alespoň částečně přebrat dosud dominantní společnosti ATE. Koncesi k její výstavbě obdržel podnikatel Johann Liebieg spolu s advokátem a poslancem Franzem Stradalem. Sám Stradal, paradoxně jeden z původních zakladatelů ATE, byl po zjištění, že spolupracuje s konkurencí, ze společnosti vyobcován. Podnik, úředně vedený pod německým názvem ' (zkratka DBE) si na provoz na vlastní trati pořídil původem francouzské lokomotivy a dopravu zajišťoval sám. V prosinci 1872 bylo otevřeno prodloužení trati přes Litvínov do Chomutova a dráha se tak stala spojnicí Podmokel (dnešního Děčína) s Chomutovem, vedoucí v podstatě souběžně se stávající hlavní tratí ATE. Již od počátku však společnost vykazovala špatné hospodářské výsledky (trakční náročnost a trasování dráhy způsobily, že vlastně pro ATE nepředstavovala vážnější konkurenci) a po roce 1875 neměla daleko k úpadku. Následující rok (1876) proběhla úspěšná jednání s ATE o zajištění provozu, a tak se působení firmy ATE od 1. ledna 1877 rozšířilo i na konkurenční trať. Souběžně s tím se vyjednávalo o převzetí celé společnosti právě ATE. Tento model však říšská rada neschválila a po pouhých dvou měsících se provoz na trati vrátil zpět do rukou DBE. Podnik DBE se však stále utápěl v problémech. A když roku 1879 zemřel předseda správní rady Stradal (utopil se v jezeře Chiemsee, u něhož měl rekreační vilu), převzaly roku 1884 provoz na jeho tratích státní kkStB a o osm let později společnost DBE administrativně zanikla úplně.\n\nDalší železnicí, na které ATE zajišťovala dopravu, se stala trať Rakovnicko-protivínské dráhy. Oba její oddělené úseky (Rakovník – Beroun a Zdice – Protivín) byly propojeny krátkým úsekem České západní dráhy mezi Berounem a Zdicemi a otevřeny v letech 1876, respektive 1875. V okamžiku zahájení provozu na nich provoz realizovala výše zmíněná DBE, která se však již tehdy nacházela v problémech. V souladu s předchozí smlouvou proto dopravu na obou tratích dočasně k 1. lednu 1877 převzala ATE. Z důvodu nevyřešených majetkových poměrů i zde ATE ukončila svoje působení po pouhých dvou měsících a od března téhož roku provoz zajišťovala Česká západní dráha. Roku 1884 ji následně vystřídaly státní kkStB.\n\nVedení společnosti si uvědomovalo nutnost kvalitního propojení svých stanic přímo s důlními provozy, proto vznikly na vlastní náklady četné vlečky, na nichž také dráha zajišťovala dopravu. Jejich počet dosahoval několika desítek a nezřídka bylo do některých stanic napojeno vleček více (např. stanice v Mostě). S pozdějším rozvojem povrchové těžby byly některé vlečky rušeny nebo budovány provizorně, aby se daly v případě potřeby přestavovat. Mnohdy patřily na vlečkách provozované lokomotivy přímo těžařům a ATE na ně pouze dodávala obsluhující personál, v některých případech používala i vlastní stroje.\n\nÚstecko-teplická dráha se honosila titulem nejvýnosnější železniční společnosti v monarchii. Po jejích 250 kilometrech tratí na konci 19. století ročně projelo 870 tisíc tun uhlí – nejvíce ze všech železnic, tedy více než u firem, které vlastnily sítě i minimálně čtyřikrát rozsáhlejší ve srovnání s ATE. V roce 1910 už čísla dosahovala násobků předchozích hodnot; z celkem 10 006 305 tun přepraveného zboží představovalo uhlí více než 87 % (8 731 782 tun). Ve stejném roce dosáhl čistý zisk z provozu všech tratí 2 628 079,99 K, z čehož na transverzální dráhu připadalo 468 265,76 K a zbytek na tratě ostatní. Není bez zajímavosti, že například v roce 1905 se na ústeckém nádraží ATE kromě více než dvou milionů tun uhlí přeložilo také 400 tisíc tun ovoce, určeného pro tuzemské i zahraniční trhy.\n\nVedení společnosti sídlilo po celou dobu existence firmy přímo v nádražní budově v Teplicích, která byla pro tento účel postavena velmi honosně. V 80. letech 19. století byly u akcionářů relativně běžné deseti- až dvacetiprocentní dividendy, u jiných drah naprosto nepředstavitelné. Společně s Rakouskou severozápadní dráhou a Společností státní dráhy provozovala jedno z největších seřaďovacích nádraží (na ploše 45 hektarů) v monarchii v prostoru dnešního nádraží Ústí nad Labem západ, kde se například v roce 1887 roztřídilo 365 806 vozů. Toto seřaďovací nádraží používaly všechny tři železniční společnosti, jež měly v Ústí nad Labem své tratě. Spravovala jej však Ústecko-teplická dráha, která zde měla i své provozní zázemí.\n\nSpolečnost také disponovala štědrým sociálním programem. Zaměstnanci dostávali pravidelné poukázky na pobyty v lázních, příspěvky na cestování, ošacení a další výhody, což v dané době nebylo zdaleka pravidlem. Od roku 1884 dostávali železničáři také v prosinci dvě výplaty jako odměnu za práci pro společnost a měli vlastní sociální fond. I díky tomu platila ATE za jednoho z nejprestižnějších zaměstnavatelů v regionu. Po otevření transverzálky dosahoval počet zaměstnanců okolo 3000, z toho drtivou většinu tvořili strojvedoucí, topiči a provozní personál. Před pozdějším zestátněním podnik ke konci roku 1921 vykázal počet zaměstnanců 6739.\n\nOd konce 19. století probíhaly v Rakousku-Uhersku zestátňovací vlny, při kterých přebíral provoz od soukromých firem na mnoha tratích stát. Velkým a stabilním železničním společnostem, mezi něž patřila ATE, se tento krok však vyhýbal, jelikož by jejich zestátnění bylo pro státní kasu velice nákladné a erár mj. i kvůli masivnímu zbrojení trpěl trvalým nedostatkem finančních prostředků. Až do vypuknutí první světové války v roce 1914 si společnost udržovala své výsadní postavení, poté ale přišel prudký pokles obratu i zisků, zapříčiněný snížením objemu přepraveného uhlí na úkor vojenských potřeb a v neposlední řadě také pomalu nastupujícími spalovacími motory. Během války se podnik zestátnit nepodařilo a tento krok tak připadl až nově vzniklému Československu. Po válce již společnost negenerovala velké zisky jako dříve a její hospodaření se pohybovalo na hranici ziskovosti (zejména díky faktu, že ještě v letech 1919 a 1920 dostávala od státu tzv. válečnou přirážku k dopravnému v hodnotě celkem 19 milionů korun).\n\nRok 1921 přinesl zlom v podobě velkých ztrát, zapříčiněných mimo jiné zrušením válečné přirážky a také zjištěnými nedostatky v účetnictví, jehož kontrolu roku předešlého provedla ministerská komise. Časy vysokých dividend již byly minulostí a akcionáři mnohdy bojovali i s existenčními potížemi. Na jaře 1922 přišel od vlády první konkrétní návrh na její zestátnění, který byl následně postoupen parlamentu ke schválení. Předcházela mu ostrá diskuse a bitka poslanců rozháněných pak policií, kdy se němečtí poslanci obávali počešťování dráhy, resp. vytlačování zaměstnanců německé národnosti českými. Potyčka si vyžádala deset zraněných jak na straně politiků, tak přivolaných strážců zákona. Nakonec bylo zákonem č. 234 Sb. ze dne 30. června 1922 zestátnění schváleno vyplacením akcionářů za odhadovanou částku 80 milionů korun. Ústecko-teplická dráha byla jako jedna z posledních soukromých drah v Čechách zestátněna k 1. lednu 1923 a její tratě integrovaly Československé státní dráhy (ČSD). Transverzálka Řetenice – Liberec přešla pod správu Ředitelství drah v Hradci Králové, zbytek sítě připadl pražskému ředitelství. Tzv. likvidační správa ÚTD fungovala do 1. ledna 1924, kdy byl majetek definitivně rozdělen a společnost vymazána z obchodního rejstříku. Tím skončila necelých 68 let trvající historie Ústecko-teplické dráhy. Zestátnění později potkalo i poslední soukromé železnice fungující na území Československa, Buštěhradskou dráhu stát převzal na začátku roku 1924, společnost provozující Košicko-bohumínskou dráhu zůstala soukromá až do konce druhé světové války (zde ale již od roku 1921 zajišťovaly provoz ČSD na účet vlastníka).\n\nPo celou dobu existence společnosti plnila funkci hlavní a nejdůležitější dopravní spojnice trať z Ústí nad Labem do Chomutova, jejíž první úsek do Teplic byl otevřen již v roce 1858. I v 21. století je trať využívána k silné osobní i nákladní dopravě napříč hustě osídlenou oblastí Podkrušnohoří. Úsek do Mostu a Třebušic (pro odvoz uhlí z lomů ČSA a Vršany) byl zahrnut mezi nejdůležitější v programu elektrifikace a první elektrický vlak tudy projel již v roce 1963; zbytek trati do Chomutova si musel počkat až do roku 1989. Na nejvytíženějším úseku z Bíliny k odbočce České Zlatníky došlo v 70. letech navíc k položení třetí koleje. Kromě uhelných vlaků je v provozu také doprava ropných produktů z rafinerie v Záluží u Litvínova, jež je na trať napojena přes tzv. Nové nádraží v Mostě. Osobní dopravu zastupuje dvouhodinový takt rychlíků v relaci Praha – Ústí nad Labem – Cheb a hodinový interval zastávkových osobních vlaků, vedených z Děčína do Mostu, v delších intervalech až do Chomutova (linka U1 Dopravy Ústeckého kraje). Na trati slouží od roku 2012 moderní elektrické jednotky RegioPanter. Ve špičkách je doprava posílena spěšnými vlaky a vloženými dalšími osobními vlaky kratších relací.\n\nPůvodně jednokolejná trať, vedená klidným údolím řeky Bíliny, byla od počátku vedena jako trať nižšího významu, umožňující převedení některých vlaků z přetížené hlavní trati. V polovině padesátých let bylo provedeno zdvojkolejnění celé trati a od roku 1967 je elektrifikována. Kvůli přednostní nákladní dopravě (zejména uhlí) byla na trati dvakrát zastavena osobní doprava a nahrazena autobusy; naposledy se tak stalo mezi lety 1976–1991. Vzhledem k faktu, že je trať vedena méně obydlenou oblastí, jsou zde osobní vlaky provozovány pouze v dvouhodinovém taktu a dopravu cestujících zajišťují motorové jednotky Regionova. Větší význam má trať po stránce dopravy nákladní a jsou po ní prováženy nákladní vlaky, odkloněné z hlavní trati přes Teplice.\n\nTéměř 150 kilometrů dlouhá místní dráha z Řetenic do Liberce se během více než jednoho staletí rozdělila na kratší provozní úseky, na nichž je doprava organizována odlišně. Na nejzápadnějším úseku do Lovosic byla doprava zajištěna osobními vlaky, také s jednotkami Regionova. V červnu 2013 však došlo k rozsáhlému sesuvu půdy u obce Litochovice, který kromě rozestavěné dálnice D8 značně poškodil i tuto železniční trať. Po sesuvu byl provoz v úseku mezi Radejčínem a Lovosicemi zastaven a vlaky nahrazeny autobusy. Přestože zástupci Ústeckého kraje zdůrazňovali již krátce po sesuvu ochotu trať obnovit, do současnosti žádný větší pokrok v této otázce neproběhl. Osobní doprava zatím zůstává zachována pouze z Teplic do Radejčína.\n\nStejně jako v případě prvního úseku, i následující pokračování do České Lípy se postupem času změnilo na trať lokálního významu. Osobní doprava byla zredukována na standardní dvouhodinový interval a i zde dominují všudypřítomné jednotky Regionova. Tyto „dálkové“ osobní vlaky jsou zavedeny v relaci Česká Lípa – Louny – Postoloprty. Hustší doprava je provozována pouze na úseku Lovosice – Litoměřice, jenž má význam pro dopravu mezi oběma městy.\n\nNejmladší část trati, spojující Českou Lípu s někdejším textilním centrem severních Čech – Libercem, si jako jediná dokázala do současnosti přinést status celostátní dráhy. Kromě osobních vlaků, zajišťovaných jednotkami RegioShark a motorovými vozy řady 843, jsou zde provozovány rychlíky Liberec – Ústí nad Labem. Nákladní dopravu zastupuje přeprava vápna a chemikálií pro podnik Diamo ve Stráži pod Ralskem, jež je na trať napojen vlastní vlečkou do stanice Brniště. Menší význam má také přeprava kusových zásilek uhlí do železničních stanic Mimoň a Jablonné v Podještědí. V Liberci je stále používán název dopravního bodu „Liberec ÚTD“ pro bývalé nádraží této dráhy, které však dále slouží pouze pro odstavování a provozní ošetření osobních vagonů Českých drah.\n\n\n\n"}
{"id": "187256", "url": "https://cs.wikipedia.org/wiki?curid=187256", "title": "Auguste Marmont", "text": "Auguste Marmont\n\nAuguste-Frédéric-Louis Viesse de Marmont, vévoda z Ragusy (Dubrovníku) (20. července 1774, Châtillon-sur-Seine – 2. března 1852, Benátky), byl francouzský maršál.\n\nTento syn šlechtického armádního důstojníka vstoupil v 15 letech jako podporučík do pěchoty, ale brzy přešel k dělostřelectvu. Při obléhání Toulonu se roku 1793 seznámil s Napoleonem Bonaparte a byl jím okouzlen. Roku 1796 byl jmenován Bonapartovým adjutantem v prvním italském tažení. Významně přispěl k vítězství u Castiglione. Jako plukovník velel brigádě v egyptském tažení a v hodnosti brigádního generála se vrátil roku 1799 zpět do Francie.\n\nPodpořil převrat 18. brumaire (listopad 1799) a byl poté jmenován členem Státní rady. V druhém Bonapartově italském tažení roku 1800 velel armádní artilerii a po bitvě u Marenga byl jmenován divizním generálem. Poté sloužil jako armádní velitel v Nizozemí a roku 1805 táhl s vojskem přes Rýn do Rakouska. Po bratislavském míru byl poslán s armádním sborem do Dalmácie k zajištění Dubrovnické republiky a Černé Hory proti Rusům, přičemž je bránil do roku 1809. Pozdvihl hospodářství země, postavil pevné silnice (první v zemi) a byl odměněn titulem vévoda z Ragusy (Dubrovník). \n\nDen po skončení bitvy u Wagramu, kde se vyznamenal (tedy 7. července 1809), obdržel velení čela armády. Hned poté napadl Rakušany v bitvě u Znojma (10. července 1809). Ta však byla přerušena vyhlášením příměří, aby se Marmont konečně dočkal vytoužené hodnosti maršála císařství. Následně byl jmenován generálním guvernérem Illyrie a po 18 měsících jej císař pověřil velením armády v Portugalsku místo neúspěšného Massény. Marmont však byl Wellingtonem v bitvě u Salamanky (22. července 1812) poražen a utrpěl střelné poranění pravé paže.\n\nPočátkem roku 1813 se ujal velení VI. sboru v Sasku; v bitvě u Lipska vynikl aktivním velením a rázným postupem proti Blücherovi. Při ústupu z bitvy vyčerpanou Velkou armádu napadlo spojené bavorsko-rakouské vojsko pod velením Wredeho – bitva u Hanau. Mimo jiné i Marmontovým zásahem byla bitva pro Francouze vítězná a cesta do Francie uvolněna. \n\nV tažení roku 1814 byl Marmont opět v čele sboru a velel obraně Paříže. Všechny naděje Napoleonovy na úspěšná jednání a zabránění Bourbonům v převzetí moci se zhroutily na základě tajné dohody Marmonta s generálem Schwarzenbergem, podle které vydal Paříž bez boje spojencům. Od té doby existuje ve francouzštině slovo „RAGUSER“ (podle Ragusa – viz vévodský titul Marmonta), což je synonymum pro „zradit“. \n\nPo Napoleonově emigraci na Elbu jej Ludvík XVIII. odměnou za jidášské služby potvrdil v jeho dosavadních hodnostech a jmenoval jej pairem a kapitánem tělesné gardy. Dne 20. března 1815 po jmenování velitelem palácové posádky doprovázel krále na jeho útěku do Gentu. Během Sta dní Napoleon Marmonta vyškrtl ze seznamu maršálů, ale po návratu Bourbonů mu opět byly tituly vráceny. \n\nV roce 1826 byl Marmont mimořádným vyslancem v Sankt-Petěrburgu s blahopřejným poselstvím k nástupu Mikuláše I. na carský trůn. Po návratu žil převážně na svých statcích u Châtillonu, kde též založil velké železárny. Poté jen občas zajížděl do Paříže, kde býval známým řečníkem v Horní komoře. \n\nKrál Karel X. jej v nouzi 26. července 1830 jmenoval velitelem l. divize s úkolem pacifikace nepokojů. Marmontova snaha o potlačení povstání byla neúspěšná: večer 29. července 1830 Marmont se 6000 Švýcarů a zbytky praporů věrných monarchii vyklidil Paříž. Poté následoval Karla X. do exilu. Později podnikl cesty do Velké Británie, Španělska, Ruska a Turecka. Poslední léta života prožil ve Vídni a Benátkách. Roku 1852 se pokusil o spojení francouzských legitimistů a Orléanistů. \n\nZemřel bez potomků v Benátkách. Byl pohřben ve svém rodném městě. Marmont byl velmi vzdělaný muž jemných mravů. Statečný voják, který však zcela postrádal strategické schopnosti. Na jeho jménu navždy zůstalo Kainovo znamení „raguséra“.\n\n"}
{"id": "187257", "url": "https://cs.wikipedia.org/wiki?curid=187257", "title": "Emirates Office Tower", "text": "Emirates Office Tower\n\nEmirates Office Tower (také známá jako \"Emirates Tower One\") je vyšší věž z komplexu Emirates Towers v Dubaji ve Spojených arabských emirátech. V tomto mrakodrapu se nachází kancelářské prostory. Druhá věž komplexu se nazývá Jumeirah Emirates Towers Hotel. Komplex leží podél ulice Sheikh Zayed Road.\n\nBudova má celkovou výšku 354,6 metrů (včetně antény) a výšku ke střeše 311 metrů. To z ní dělá 20. nejvyšší budovou na světě. Dokončena byla v listopadu 1999 a má 54 poschodí.\n\n\n"}
{"id": "187259", "url": "https://cs.wikipedia.org/wiki?curid=187259", "title": "Australský teriér", "text": "Australský teriér\n\nAustralský teriér byl používán jako lovec škodné, nyní se chová především jako společenské plemeno psa. Chová se téměř ve všech anglicky mluvících zemích, nejhojnější je ale v Austrálii, kde toto plemeno vzniklo, a na blízkém Novém Zélandu.\n\nAustralský teriér je poměrně nové plemeno vyšlechtěné v Austrálii. Vyšlechtilo se v 19. století náhodným křížením bez zásahu člověka — proto nejsou žádné dochované záznamy o jeho vývoji nebo snad předcích. Podle společných genů se za ně ale dá považovat black and tan teriér, sky teriér a nejspíše i jorkšírský teriér, který je tomuto velmi podobný. Po všech svých předcích zdědil správnou \"teriérskou\" povahu, je tedy výborným příkladem teriérů. Zhruba od roku 1870 se už jako poměrně běžný typ objevovalo na výstavách ještě jako \"broken-haired teriér\", v překladu \"hrubosrstý\". Jako australský teriér je vystavován od roku 1899, ale standard byl ustaven již v roce 1896 o deset let dříve již byl založen první chovatelský klub. Roku 1933 byl zapsán jako samostatné plemeno i v anglickém Kennel Clubu.\n\n2014: V České republice se toto plemeno ještě moc neuchytilo a většina lidí jej nezná, ovšem několik chovatelských stanic zde je, ale spočítali byste je jen na prstech jedné ruky. Ani ve světě toto plemeno není moc oblíbené, ale v celé západní Evropě již v každé zemi je několik jedinců.\nJe to kompaktně stavěný pes, lehké konstrukce s jemným vzhledem ale povahou pravého teriéra. Téměř obdélníkovitého formátu. Srst je kratší, na dotek hrubá a pokrývá celé tělo. Nevytváří na krku límec ani prapor na ocasu. Hlava je plochá, suchá a jemnými liniemi. Vyvážená. Čumák je krátký a úzký. Má malé tmavě hnědé oči, dlouhou plochou lebku. Uši jsou nízko nasazené, do trojúhelníku a středně dlouhé. Vztyčené a natočené dopředu. Stop je dobře viditelný. Krk je dlouhý, rovný a osrstěný. Srst na něm nevytváří límec. Hřbet je dlouhý, rovný a úzký, i když srst na něm může dodávat pocit, že je široký. Ocas je krátký a jen málo osrstěný, zahnutý do šavle a nesen i nad hřbetní linií, ovšem, přípustnější je, pokud není nad hřbetem. Nohy jsou krátké, ne moc dobře osvalené. Tlapky australského teriéra jsou pevné a povětšinou mají černé drápky.\n\nVáží okolo 6 kg a výška v kohoutku je do 25 cm.\n\nTento pes má pravou teriérskou povahu - aktivní, oddaný, hlasitý a milý.\n\nJe také bystrý a inteligentní, ale má krátkou paměť a zároveň je i tvrdohlavý. Může mít sklony k uštěkanosti jako třeba pudl. I když je takto malý, je to dobrý hlídač — na každého nezvaného hosta hlasitě upozorní a svoji rodinu je schopný bránit. K rodině je loajálním, věrným a milým přítelem.\n\nDěti má rád, má s nimi skvělý vztah. Naopak se zvířaty úmyslně vyhledává potyčky a může se k nim chovat dominantně, hlavně psi (samci) tohoto plemene mohou projevovat dominantní chování.\n\nK cizím se chová odtažitě, ale ne agresivně. Platí u něj i to, že se k hostům chová tak, jak to \"odkouká\" od vás.\nSrst nepotřebuje zvláštní péči, ale není dobré ji často mýt šamponem, tím by ztratila svoji přirozenou mastnotu, čímž by vznikaly problémy s kůží. Je důležité, aby se mu šampon při koupání nedostal do očí, protože ty jsou velmi citlivé.\n\nMůže žít trvale venku v domě či bytě se svojí rodinou. Má dobré předpoklady žít ve městě a být dobrým společníkem především pro starší lidi. Dožívá se až 14 let.Vzhledem ke svému australskému původu dobře snáší vysoké teploty.\n\nVýcvik není nutný, stačí aby uměl přivolání. Avšak výchova je velmi důležitá! Ve štěněcím věku se musí dobře socializovat, aby později neměl problémy s jinými zvířaty nebo dokonce lidmi. Čistotnosti se také nenaučí sám a je nutné mu ukázat, kam jít, když potřebuje vykonat potřebu.\n\n"}
{"id": "187263", "url": "https://cs.wikipedia.org/wiki?curid=187263", "title": "Tuntex Sky Tower", "text": "Tuntex Sky Tower\n\nTuntex Sky Tower nebo T & C Tower nebo také 85 SKYTOWER (\"Tuntex & Chien-Tai Tower\") je mrakodrap ve městě Kao-siung v Tchaj-wanu. Má výšku 347 metrů, s anténou 378 metrů. Byl postavený v letech 1994–1996 a otevřený v roce 1997. Je to nejvyšší budova v tomto městě a bývalá nejvyšší budova v Tchaj-wanu, a to až do dokončení mrakodrapu Taipei 101. Tuntex Sky Tower, který nabízí unikátní design, má 85 poschodí a po svém otevření nahradil na pomyslném prvním místě nejvyšších budov Shin-Kong Life Tower, do té doby nejvyšší v Tchaj-wanu.\n\n\n"}
{"id": "187264", "url": "https://cs.wikipedia.org/wiki?curid=187264", "title": "Al-Abbás", "text": "Al-Abbás\n\nal-Abbás (arabsky العباس بن عبد المطلب) nebo též \"Abú ‘Abbás\" (566-653), plným jménem \"al-Abbás ibn Abdulmuttalib ibn Hášim\", byl strýc proroka Mohameda. Svůj původ od něho odvozuje dynastie Abbásovců. Jako přední člen kurajšovského rodu Hášimovců ochraňoval Mohameda za jeho počátečního působení v Mekce. Islám ale v této době nepřijal. V roce 624 byl muslimy zajat když se účastnil bitvy u Badru na straně Kurajšovců. K islámu přestoupil v roce 629, když muslimové pod vedením Mohamedovým uskutečnili svou první pouť do Mekky.\n\n"}
{"id": "187269", "url": "https://cs.wikipedia.org/wiki?curid=187269", "title": "Bank of China Tower", "text": "Bank of China Tower\n\nBank of China Tower (čín. 中銀大廈) je jeden z nejznámějších mrakodrapů v Hong Kongu. Je to sídlo Bank of China (Hong Kong) Limited.\n\nJe vysoký 305 metrů a má dvě antény, s nimiž je celková výška 369 metrů. Má 70 poschodí a postavený byl v roce 1989. V letech 1989–1992 to byla nejvyšší budova v Hong Kongu a Asii. Také jako první pokořila hranici 305 metrů mimo USA. Dnes (2007) to je třetí nejvyšší budova v Hong Kongu. Jejím autorem je americký architekt čínského původu I. M. Pei.\n\nNa 6 700 m² velkém prostoru dříve stál Murray House. Poté, co byl cihlu po cihle přesunut do Stanley, byla parcela prodána vládou \"jen za miliardu HKD\" v srpnu 1982.\n\nHrubá plocha všech poschodí byla určena 100,000 m². Původní projekt měl být dokončen 8. srpna 1988. Nestalo se tak kvůli několika zpožděním, základy byly položeny teprve v březnu 1989, tedy o dva roky později než bylo plánováno. Mrakodrap byl dostavěn v roce 1989.\n\n"}
{"id": "187270", "url": "https://cs.wikipedia.org/wiki?curid=187270", "title": "Central Plaza", "text": "Central Plaza\n\nCentral Plaza je druhý nejvyšší mrakodrap v Hong Kongu. Má výšku 374 metrů. V letech 1992–1996 to byla nejvyšší budova v Asii. Má 78 podlaží a dokončený byl v roce 1992.\n\n"}
{"id": "187271", "url": "https://cs.wikipedia.org/wiki?curid=187271", "title": "Hesbaye", "text": "Hesbaye\n\n' (fr.) neboli ' (niz.) je oblast v Belgii, zasahující na území provincií Lutych, Limburk, Vlámský Brabant, Valonský Brabant a Namur.\nLeží přibližně mezi Tienenem a Mázou a mezi Tongerenem a Gembloux.\nNa jihu ji vymezuje oblast Condroz.\n\nJak francouzský, tak nizozemský název této oblasti pochází z latinského názvu karolínského pagu \"Haspinga\".\nFrancouzské přídavné jméno od Hesbaye je \"\".\n\nHlavní město této oblasti je Waremme a mezi další města a obce patří Jodoigne, Éghezée, Tienen, Perwez nebo ještě Tongeren.\n\nOblast spočívá zejména na vápencových horninách, které jsou překryty silnou vrstvou spraší (návějí ledovcového původu).\nÚzemí se téměř zcela využívá k intenzivnímu zemědělství, zejména pěstování obilnin a cukrové řepy.\n\nZápadní část Hesbaye bývá označována jako „vlhká“ a východní část jako „suchá“.\nV \"suché Hesbaye\" se totiž nachází velmi málo vodních toků (kromě řeky Jeker a několika jejích přítoků) kvůli křídovému podloží.\n\n"}
{"id": "187277", "url": "https://cs.wikipedia.org/wiki?curid=187277", "title": "Camille Desmoulins", "text": "Camille Desmoulins\n\nLucie Simplice Camille Benoît Desmoulins (2. března 1760, Guise, Aisne - 5. dubna 1794, Paříž) byl francouzský právník, žurnalista a čelný představitel první fáze Velké francouzské revoluce.\n\nDesmoulins absolvoval prestižní střední školu Collège Louis le Grand v Paříži, poté vystudoval práva a stal se advokátem. Byl zastáncem revoluce, zastával svobodu a rovnost. Podle revolučních legend byl právě on tím mužem, který vyzval k dobytí Bastilly. Tyto jeho životní postoje jsou patrné i v jeho básních. Desmoulins byl jedním ze zakladatelů Klubu cordelierů (\"Club des Cordeliers\") a protivníkem girondistů. V \"Palais-Royal\" vzbuzoval revoluční nadšení davů svými plamennými projevy (\"Aux armes!\" - \"Do zbraně!\"). 12. července 1789 posluchače vyzval, aby se bojovníci za svobodu označili viditelným znamením, sám si poté zastrčil list stromu za klobouk, zavedl tím zvyk nošení revoluční kokardy.\n\nPo propuknutí Velké francouzské revoluce se ve svém úspěšném časopisu \"Révolutions de France et du Brabant\" označil za \"Procureur géneral de la lanterne\" (česky \"veřejný žalobce z lucerny\" (protože na lucernách se věšelo) a otevřeně prohlásil, že národní nezávislost je jediným zákonem, který by francouzský národ a každý, kdo se označuje člověkem, měl respektovat. Jeho další časopis \"La Tribune des Patriotes\" vyšel jen ve 4 číslech. V roce 1790 se oženil s mimořádně inteligentní dívkou z dobře situované středostavovské rodiny Lucile-Anne Duplessis. Přestože byl od mládí přítelem Robespierra, byl stále více přitahován Dantonem, který na něj působil více přátelsky a lidsky. Později společně založili \"Klub cordelierů\" a podíleli se také na událostech 10. srpna 1792, kdy pařížský lid vyplenil královský palác v Tuileriích a Ludvík XVI. byl uvržen do vězení, a na tzv. zářijových masakrech.\n\nPařížskou obcí byl zvolen do konventu, kde hlasoval pro smrt krále. Poslouchal girondisty, společně však s Dantonem hledali cesty k sblížení stran, když tyto pokusy selhaly a girondisté byli likvidováni, navrhl založení odvolacího soudu. Ve stejných intencích poté vydával v lednu 1794 svůj duchaplný, vtipný a satirický list \"Le Vieux cordelier\" (Starý kordeliér/františkán), kde napadal krvavou tyranii a vyzýval k opravdové svobodě a dodržování zákonů. Jacques-René Hébert, který byl nejčastějším cílem satiry, ho zažaloval s odůvodněním snahy o návrat k monarchii.\n\nRobespierre ho nejprve chránil, později ale pod tlakem radikálů Výboru pro veřejné blaho (mezi nimi byli např. Billaud-Varenne a Saint-Just) zakázal časopis a nařídil spálení všech čísel. („Spálit neznamená odpovědět“, reagoval Desmoulins.) Přesto Desmoulins dále nesmiřitelně napadal jakobíny a jejich zastánce. Robespierre jej nechal s Dantonem a dalšími 31. března 1794 zatknout a v odsouzení se osobně angažoval zapřisáhlý Demoulinsův nepřítel Saint-Just. Desmoulins, původně nadšený příznivec radikálního kurzu, postupně od krvavé cesty upustil. Společně s Dantonem a řadou dalších byl 5. dubna 1794 popraven. Na gilotině zvolal: „Toto je odměna pro prvního apoštola svobody. Stvůry, které touží po mé krvi, mě dlouho nepřežijí“. Jeho 23letá manželka Lucile, která se údajně podílela na vzpouře ve vězení, aby svého manžela osvobodila, byla popravena o 14 dní později.\n\n\n"}
{"id": "187278", "url": "https://cs.wikipedia.org/wiki?curid=187278", "title": "Lednicko-valtický areál", "text": "Lednicko-valtický areál\n\nLednicko-valtický areál je krajinný celek o rozloze 283,09 km v okrese Břeclav při hranici s Rakouskem, od prosince 1996 zapsán do Seznamu světového kulturního dědictví UNESCO. Je pokládán za nejrozsáhlejší komponovanou krajinu v Evropě a možná i na světě. Na severozápadě na něj navazuje CHKO Pálava. Lednicko-valtický areál a bojiště bitvy u Slavkova byly v roce 1992 vyhlášeny ministerstvem kultury jako první dvě krajinné památkové zóny na území České republiky.\n\nTato oblast na pomezí Moravy a Dolních Rakous byla v průběhu 18. a 19. století knížecím rodem Lichtenštejnů zformována do podoby přírodního parku. Zahrnuje množství kulturních i přírodních památek, včetně nejvyšší kategorie národních.\n\nKromě obcí Valtice, Lednice (spojeny Bezručovou alejí z roku 1715) a Hlohovec jsou významnými krajinotvornými celky\nAreál zahrnuje také lužní les při řece Dyji kolem Břeclavi.\n\nZámky:\nRoztroušené drobné stavby, tzv. salety:\nArcheologická naleziště:\n\nOd roku 2003 je celý areál součástí biosférické rezervace Dolní Morava. Dlouhodobě je navrženo rozšířit sem Chráněnou krajinnou oblast Pálava.\n\nOblast je nejlépe dostupná po dálnici D2 (exit 41 u Podivína) nebo rychlíkem do Břeclavi a odtud regionálními autobusy nebo vlaky (pravidelná osobní i sezónní turistická doprava). Přímo areálem vedou silnice I/40, II/422 (a další), železniční tratě 246 a 247, a dále několik turistických tras, cyklotras a naučných stezek.\n\n\n\n"}
{"id": "187292", "url": "https://cs.wikipedia.org/wiki?curid=187292", "title": "Luís Figo", "text": "Luís Figo\n\nLuís Filipe Madeira Caeiro Figo (*4. listopadu 1972, Alamada, Portugalsko), zkráceně Luís Figo, je bývalý portugalský fotbalista. Během své kariéry oblékal dres Sportingu Lisabon, Barcelony, Realu Madrid a Interu Milán. Pelé ho roku 2004 zařadil mezi 125 nejlepších žijících fotbalistů.\n\nVyrůstal v nepříliš zámožné rodině jako jedináček. Jeho otec se jmenoval Antonio Joan a jeho matka Marie Joanová. Jelikož byl venkov chudý, mladí odcházeli do velkých měst (Porto nebo Lisabon), kde viděli svoji budoucnost. Proto se již v 11 letech odstěhoval od rodičů a šel za svým snem - fotbalem - do metropole. Figovo mládežnické působiště se nazývalo \"OS Pastilhas\". Asi právě tomuto celku velmi vděčí za to, jaký fotbalista z něj v současnosti je. V roce 1989 si ho do své proslulé fotbalové akademie vybral Sporting Lisabon. Ve Sportingu pod vedením Bobbyho Robsona a od sezóny 1994/95 Carlosem Quierozem dozrál v komplexního fotbalistu. Na jaře roku 1995 o něho stály špičkové evropské kluby. Real Madrid, Barcelona, Parma a Juventus se o tohoto fotbalového génia doslova rvaly.\n\nFigo podepsal smlouvu s italským Juventusem, ale Parma tvrdila, ze už s Figem uzavřela ústní dohodu. Italské fotbalové instituce celý případ vyřešily tím, že uložili Figovi zákaz startu v Itálii na dva roky. A tak se objevila Barcelona, která si pojistila tolik žádané Figovy služby. V Barceloně se jeho fotbalové umění stalo téměř dokonalé. Jeho pojetí hry bylo ofenzivní, ovšem role hrotového útočníka mu nikdy nevyhovovala. Jeho síla spočívala v připravování gólových situací, v přesných, chytrých a nečekaných přihrávkách. Stal se z něj opravdový tvůrce hry a to mu vyneslo v Barceloně neotřesitelnou pozici kapitána a po právu tak byl velkým miláčkem fanoušků. Díky svým dravým výpadům si vysloužil dokonce přezdívku „Žralok“. S kapitánskou páskou dovedl katalánský velkoklub k mnoha úspěchům - patří mezi ně 2 mistrovské tituly ze sezón 1997/98 a 1998/99, 2 vítězství ve španělském poháru, prvenství v Poháru Vítězů Poháru a evropský Superpohár. Ale po pěti letech se rozhodl pro radikální životní krok. Vyměnil barcelonský Nou Camp za madridský stadion Santiaga Bernabeua - přestoupil k úhlavnímu rivalovi - Realu Madid.\n\nPřestup z Barcelony do konkurenčního Realu Madrid z něj udělal nejdražšího fotbalistu všech dob. Stál v přepočtu téměř 2,2 miliardy korun. Byla to závratná suma, víc než dvojnásobná, než kolik dal Inter Milán v roce 1997 za Brazilce Ronalda, který byl tehdy v kurzu. Ale nový prezident Realu Florentino Peréz potřeboval něčím oslnit veřejnost - fanouškům totiž slíbil, že když vyhraje prezidentské volby, do Madridu přivede právě Figa. O rok později se nejdražším hráčem v historii stal Figův spoluhráč Zinedine Zidane.\n\nPodobnou cestu dříve zvolili Bernd Schuster a Michael Laudrup, ale žádný přestup nevyvolal zdaleka takovou bouři emocí jako Figův. Ti fanoušci Barcy, a nebylo jich málo, kteří mu přáli jedině neúspěch v dresu bílého baletu, se nedočkali. Figo se v novém klubu okamžitě dostal do role lídra a hravě si získal srdce fanoušků na madridském stadionu. Ve stylu sobě vlastním, fantastickým driblinkem a přesnými centry, dokonale ovládl prostor u pravé postranní čáry.\n\nPřed sezónou královský klub sebevědomě prohlašoval, ze prvotním cílem pro sezónu 2000/01 byl, navzdory náročnému programu Ligy mistrů, vyhrát domácí titul. Cíl se podařilo naplnit a podstatnou měrou tomu přispěly Figovy vynikající výkony. Trenér Vicente del Bosque nepovolil Figovi skoro žádnou chvilku na odpočinek, nasazoval ho do mistrovských a pohárových zápasů a samozřejmě v Lize mistrů. A to nezapomínejme na Figův divoký odchod z Barcelony. Při prvním vzájemném utkání po přestupu byla všude cítit nenávist k portugalskému playmakerovi. Padala velice ostrá slova. Nadávali mu všelijak: Chamtivec, Zrádce, Jidáš a mnoha a mnoha dalšími slovy. Ale nic z toho se nevyrovná tomu, co si nacvičili Katalánští příznivci hned na již zmiňovaný první zápas mezi Barcelonou a Realem Madrid. Začali totiž všichni najednou skandovat: ,Figo portugués, hijo de puta es!\" Doslova se to dá přeložit takto : ,Portugalec Figo , to je zkurvysyn!\" Je až skoro neuvěřitelné, jak velká je nenávist příznivců Barcelony k Figovi. Přesto ze všech hráčů Realu si Figo v první sezóně připsal největší počet gólových přihrávek a vyrovnal vlastní střelecké maximum z dob v katalánském velkoklubu. To jen dokazovalo, ze přestup do Madridu byl správným krokem.\n\nPokročil i v soukromém životě. Začátkem května 2001 se tajně oženil, na což se přišlo až po dvou měsících. Vzal si švédskou modelku Helen Svedinovou, s níž má Figo 3 dcery - Danielu, Martinu a Stelu. S Realem získal jak španělský titul, tak i trofej pro vítěze Ligy mistrů v roce 2002. Ovšem po příchodu brazilského trenéra Luxemburga a anglického kapitána Davida Beckhama do Madridu přestala být jeho role v Realu tak jistá a rozhodl se pro další životní krok, po pěti letech přestoupil do Interu Milán, kde v roce 2005 podepsal smlouvu na dva roky.\n\nBěhem svého působení v dresu Interu Milán vyhrál 4krát Italskou ligu, jednou Italský pohár a třikrát Italský superpohár.\n\nJeho snem vždy byla anglická Premier League, kterou si ale nikdy nezahrál. Před koncem jeho kariéry se spekulovalo, že si Luís Figo prodlouží kariéru v Číně či Saúdské Arábii - přesněji v klubu Al Ittihád. Jenže úspěšný fotbalista po sezoně skončil s profesionální hráčskou kariérou. Na svých stránkách se vyjádřil takto: ,\"Jsem rád, že svůj poslední den v roli fotbalisty prožiji, když budeme slavit s Interem čtvrtý italský titul za sebou.\"\"\n\nFigo prošel všemi mládežnickými reprezentacemi Portugalska a dosáhl s nimi velkých úspěchů. Na mistrovství Evropy 1989 do 16 let v Dánsku získal zlatou medaili. O dva roky později na domácím mistrovství světa opět dosáhl na zlato. Na mistrovství Evropy 1992 do 18 let v Maďarsku a na mistrovství Evropy 1994 do 21 let ve Francii získala „zlatá generace“ stříbrné medaile. Se seniorskou portugalskou reprezentací žádných větších úspěchů nedosáhl, tedy kromě druhého místa na domácím Euru 2004, kde se poprvé rozloučil s reprezentací. Ale v následující kvalifikaci o MS 2006 v Německu se ještě nechal přemluvit, aby reprezentaci na závěrečný turnaj pomohl a do portugalského dresu s číslem 7 se vrátil. V Německu s reprezentací dosáhl na čtvrté místo a tím se Luis s národním týmem na dobro rozloučil.\n\nPo skončení hráčské kariéry se stal ambasadorem Interu Milán. Stal se členem sportovní komise UEFA. V roce 2015 kandidoval ve volbách na post předsedy FIFA.\n\n\n\n\n"}
{"id": "187293", "url": "https://cs.wikipedia.org/wiki?curid=187293", "title": "Dorota Masłowska", "text": "Dorota Masłowska\n\nDorota Masłowska (* 3. července 1983, Wejherowo) je polská spisovatelka a novinářka.\n\nProslavila se svojí literární prvotinou \"Wojna polsko-ruska pod flagą biało-czerwoną\" (přeložena do češtiny jako \"Červená a bílá\", překladatelka Barbora Gregorová). V Polsku se kniha stala kontroverzní, zejména kvůli svému vulgárnímu jazyku a cynismu, avšak mnoha intelektuály je vyzdvihovaná jako avantgardní. Kniha se stala nejprodávanější na polském trhu (120 000 prodaných výtisků do září 2014) a vyhrála několik literárních cen. Byla přeložena do mnoha jazyků a též v roce 2009 zfilmována režisérem Xawerym Żuławskim.\n\nJejí druhý román \"Paw królowej\" (\"Královnin páv\", do češtiny překládáno jako \"Královnina šavle\", přičemž šavlí není míněna zbraň), vydaný v roce 2005, byl oceněn NIKE, nejprestižnější polskou literární cenou.\n\nV roce 2005 Masłowska vytvořila své první drama – \"Dva ubohý Rumuni, co mluvěj polsky\" (\"Dwoje biednych Rumunów mówiących po polsku\"), které bylo v roce 2010 uvedeno i v Praze v divadle Na Zábradlí v hlavní roli s hercem Jiřím Mádlem. V roce 2008 uvedla své druhé drama \"Między nami dobrze jest\".\n\nNyní žije Masłowska ve Varšavě, spolupracuje s několika časopisy, např. Przekrój nebo Wysokie Obcasy.\n\n\n\n\n\n"}
{"id": "187295", "url": "https://cs.wikipedia.org/wiki?curid=187295", "title": "Přesličky", "text": "Přesličky\n\nPřesličky (\"Equisetopsida\") je třída vyšších (cévnatých) rostlin. V současnosti existuje asi 35 druhů. \n\nVe fosilních vykopávkách je však možné nalézat přesličky, náležející do jiných již vymřelých tříd oddělení, které byly významnou částí flóry v období karbonu, \"Hyeniopsida\", \"Sphenophyllopsida\" a \"Pseudoborniopsida\" aj.\n\nTřída \"Equisetopsida\" obsahuje v současnosti jediný řád přesličkotvaré \"Equisetales\". Další řády jsou vymřelé, byly na Zemi rozšířeny v prvohorách, např. \"Calamitales\". V současnosti existuje jediná čeleď, přesličkovité (\"Equisetaceae\").\n\nČeleď přesličkovité obsahuje recentně 1-2 rody, záleží na pojetí. Např. Květena ČR uznává 2 rody: přeslička (\"Equisetum\" s. str.) a cídivka (\"Hippochaete\"), jiní jako Kubát 2002 uznává 1 široký rod přeslička (\"Equisetum\" s.l.) se 2 podrody: \"Equisetum\" a \"Hippochaete\".\n\nPřesličkovité (\"Equisetaceae\") jsou dnes jediná žijící čeleď kdysi bohaté třídy \"Equisetopsida\".\nSporofyty dnes žijících přesliček jsou vytrvalé byliny (vyjma jihoamerických druhů - dřevnaté lodyhy). Přesličky vytrvávají v zemi dlouhými, plazivými, bohatě větvenými, článkovanými oddenky. Tyto oddenky jsou podobné jako nadzemní lodyhy. U některých druhů (např. přeslička rolní) jednotlivé části tloustnou a tvoří oddenkové hlízy se zásobními látkami. Nadzemní lodyhy jsou u druhů mírného pásma nižší než 1 metr, u tropických druhů mohou být až 12 metrů dlouhé. Lodyhy jsou na povrchu podélně rýhované. Stavba nadzemní části je značně složitá. Uprostřed lodyhy se nachází velká centrální dutina, která vznikla rozrušením dřeňových buněk. Listy jsou drobné, jednotné sfenopsidní mikrofyly, často vyrůstají přeslenitě a srůstají v zubatou pochvu. Vnější blána pokožky lodyh je impregnována ligninem a inkrustována oxidem křemičitým, který způsobuje hrbolky.\n\nNěkteré druhy obsahují piperidinové alkaloidy a jsou jedovaté, např. přeslička bahenní (\"Equisetum palustre\").\n\nV ontogenezi dochází k tzv. rodozměně, přičemž převládá fáze sporofytu (2n) nad fází gametofytu (n). Ze zygoty vyrůstá sporofyt nesoucí výtrusný klas, na němž jsou ve střídavých přeslenech jen sporangiofory s výtrusnicemi a výtrusy, které jsou výsledkem redukčního dělení (R!). Z výtrusů klíčí prothallia, jež nesou archegonium a antheridium. Polyciliátní spermatozoidy, vznikající v antheridiu, se ve vodním prostředím dostávají k archegoniu, obsahujícímu oosféru. Dochází k oplození a k vzniku zygoty.\n\nSpory jsou zelené a na povrchu mají 4 vláhojevné pentlice zvané haptery, které se při změně vlhkosti vzájemně proplétají ve shluky roznášené větrem. Spory jsou morfologicky stejné, ale geneticky rozdílné, neboť z některých vyrůstají v těsné blízkosti díky hapterům samčí nebo samičí lupenité prokly. Samčí prokly s antheridii (pelatkami) jsou spojeny se samičími s archegonii (zárodečníky) prostřednictvím hapterů usnadňujících oplození. Spermatozoidy jsou mnohobičíkaté (polyciliátní) a po oplození vajíčka v archegoniu vznikne zygota. Odtud začíná fáze sporofytu.\n\nZe zygoty vyrůstá sporofyt, jehož součástí je oddenek a stonek. Stonek se zpravidla přeslenitě větví, vzácněji se přeslenité uspořádání nevyskytuje, např. u přesličky zimní (\"Equisetum hyemale\"). U některých druhů, např. přeslička rolní (\"Equisetum arvense\"), se vytváří výrazný sezónní dimorfismus. Jarní lodyha je nezelená, nevětvená, křehká, dužnatá, nerýhovaná a bez průduchů nesoucí strobilus. Ta později odumře a z oddenku vyrůstá letní lodyha, která je zelená a sterilní. Jejím úkolem je nashromáždit živiny pro výživu jarní lodyhy, která vyroste příští jaro. Avšak u většiny druhů tyto fáze nejsou, např. u přesličky bahenní (\"Equisetum palustre\"). V tomto případě vyrazí z oddenku lodyha se strobilem, která však oproti výše zmíněné skupině neodumírá, ale zezelená se a asimiluje. Trofofyly (asimilující listy) jsou výrazně odlišné od sporofylů.\n\nVymřelé druhy přesliček, plavuní a kapradin rostly v močálovitých oblastech prvohorních tropických pralesů.\nAsi 35 druhů se vyskytuje téměř po celém světě, snad kromě Austrálie a Antarktidy. V ČR roste 8 druhů. Nejznámějším druhem je přeslička rolní.\n\n\n"}
{"id": "187299", "url": "https://cs.wikipedia.org/wiki?curid=187299", "title": "Fagne", "text": "Fagne\n\nFagne je oblast na pomezí Belgie a Francie.\nNachází se na jihu provincií Henegavsko a Namur ve Valonském regionu a zasahuje do arrondissementu Avesnois v severní Francii.\nLeží na západ od řeky Mázy a navazuje na západní okraj masivu Arden.\n\nHlavní město oblasti Fagne je Philippeville.\nMezi další města a vesnice patří Couvin, Cerfontaine, Rance, Trélon a Solre-le-Château.\n\nOblast Fagne nesmí být zaměňována s oblastí Hautes Fagnes na východě Belgie, přestože názvy obou regionů mají stejný etymologický původ (\" znamená francouzsky „močál, rašeliniště“).\nPodle jiné teorie však název pochází z latinského slova \", česky „buk“.\nOblast má vlhké podnebí a nacházejí se zde bažiny, rybníky a lesy.\nPodmínky k růstu buků jsou příznivé, ačkoliv na některých místech jeho rozšíření omezují pozdní jarní mrazy a podmáčení půdy na dnech údolí.\n"}
{"id": "187301", "url": "https://cs.wikipedia.org/wiki?curid=187301", "title": "Milan Stanislav Ďurica", "text": "Milan Stanislav Ďurica\n\nMilan Stanislav Ďurica (* 13. srpna 1925, Krivany) je slovenský historik, publicista, překladatel a římskokatolický kněz žijící do roku 1998 v Itálii. Zaměřuje se zejména na slovenské dějiny.\n\nStudoval v Turíně, Ženevě, Lovani a postgraduální studium absolvoval ve Vídni, Padově, Bonnu a Kolíně nad Rýnem. Teologickou disertaci psal o turínském plátně, habilitaci v oboru politických věd získal v Padově.\n\nV roce 1956 se stal profesorem teologie na Salesiánské vysoké škole teologické v Abano Terme, v roce 1967 profesorem politických a ústavních dějin východoevropských států a nějakou dubu vyučoval i slovenštinu na Padovské univerzitě. Stal se spoluzakladatelem a generálním tajemníkem \"Ústredia slovenských katolíckych študentov a intelektuálov\" (ÚSKI), členem předsednictva a posléze předsedou Slovenského ústavu v Římě (SÚR) a redaktorem jeho ročenky \"Slovak Studies\".V souvislosti s přípravami a průběhem Druhého vatikánského koncilu byl odborným poradcem (peritus) papežské komise pro disciplínu kléru a laiků. V roce 1969 založil středisko východoevropských studií (Centro di studi sull'Europa orientale). Založil a redigoval ročenku Institutu slovanské filologie při Univerzitě v Padově, Il Mondo Slavo. Byl spoluautorem několika encyklopedií. Je výborným znalcem západních archivů a knihoven.\n\nV roce 1995 obdržel od italského prezidenta vysoké vyznamenání \"„Za zásluhy Italské republiky“\". Na Vánoce roku 1997 úplně ztratil sluch, odešel do důchodu a v roce 1998 se vrátil na Slovensko.\n\nOd roku 1993 působí jako profesor církevních dějin na Cyrilo-metodějské bohoslovecké fakultě UK v Bratislavě. Na Slovensku se zasadil o založení Slovenského historického ústavu v Římě a Ústavu dějin křesťanství na Slovensku (1996).\n\nPodle Jubilejního sborníku vydaného na jeho počest napsal asi 1700 bibliografických jednotek. Krom toho se věnuje překladům do slovenštiny a italštiny.\n\nV roce 1995 vydal komentovanou chronologii slovenských dějin „Dějiny Slovenska a Slováků“ (\"Dejiny Slovenska a Slovákov\"), jejíž druhé vydání bylo v roce 1996 z iniciativy tehdejší ministryně školství Evy Slavkovské distribuováno jako učební pomůcka pro slovenské školy. Distribuce knihy byla částečně financována z fondů EU.\n\nNa počátku roku 1997 se ke knize postavili výrazně kriticky někteří pracovníci Historického ústavu Slovenské akademie věd, Slovenský svaz protifašistických bojovníků a slovenští židé. Vzhledem ke spolufinancování z peněz Evropské unie se kauza dostala na mezinárodní úroveň. Ministerstvo školství bylo pod tlakem EU donuceno v červenci 1997 nedoporučit knihu používat jako učební pomůcku ve školách. 24. září 1997 zorganizovala Křesťansko-sociální unie (KSÚ) tiskovou konferenci na obranu jeho knihy, kde její odpůrce označila za marxisty a čechoslovakisty. V knize „Přiblížit se k pravdě“ (\"Priblížiť sa k pravde\") uvedl odborné argumenty ve prospěch své knihy. Kniha se od té doby na Slovensku dočkala dalších vydání.\n\nKniha je psána s otevřenými sympatiemi k Jozefu Tisovi, je považována za polemickou a kontroverzní. Autor v ní mimo jiné navrhuje Tisovo blahořečení. Podle slovenského historika Ivana Kamence v ní Ďurica manipuluje s historickými fakty.\n\n\n"}
{"id": "187305", "url": "https://cs.wikipedia.org/wiki?curid=187305", "title": "Famenne", "text": "Famenne\n\nFamenne (valonsky \"\") je geografická oblast v Belgii a součást celku Fagne-Famenne.\n\nFagne a Famenne jsou odděleny údolím řeky Mázy, přičemž Famenne leží na východ od této řeky.\nOblast Famenne je sníženina, kterou ohraničují plošina Condroz na severu, Ardenny na jihovýchodě a údolí Mázy na západě.\nZasahuje na území provincií Namur, Lutych a Lucembursko.\n\nHlavní město této oblasti je Marche-en-Famenne a mezi další města a obce patří Beauraing, Rochefort, Hotton a Durbuy.\n"}
{"id": "187314", "url": "https://cs.wikipedia.org/wiki?curid=187314", "title": "Slovanský ostrov", "text": "Slovanský ostrov\n\nSlovanský ostrov či Žofín (německy \"Sofieninsel)\" je vltavský ostrov v Praze. Nachází se při pravém novoměstském břehu vedle Masarykova nábřeží, mezi Národním divadlem a Jiráskovým náměstím. Stojí na něm palác Žofín, Šítkovská vodárenská věž, částečně budova Spolku výtvarných umělců Mánes nad jezem, park a dětské hřiště. Na ostrov navazuje Šítkovský jez s plavební komorou s malým majákem.\n\nOstrov na Sadelerové prospektu Prahy z roku 1606 ještě není, vznikl postupnými nánosy půdy během 17. století. Na Hollarově panoramatu Prahy už je vidět písčina zarostlá křovím. Růst ostrova zřejmě urychlilo zřízení novoměstských mlýnů pod Zderazem. Usadili se zde barvíři, po kterých byl ostrov nazýván Barvířským; od roku 1760 dokonce ostrov vlastnil jeden z nich, barvíř kůží Josef Ignaz Saenger. Po \"stoleté\" povodni z roku 1784 byl ostrov zpevněn zdí a byly zde vysázeny stromy, aby již další povodeň ostrov neodnesla. Měřil tehdy 150 x 100 metrů. Po té zde Jan František Engel (+1801) zřídil kartounku. Po něm se určitý čas vžilo označení Engelův, česky Andělův ostrov. Od roku 1813 zde byly zřízeny lázně.\n\nV letech 1836–1837 dal nový majitel Václav Antonín Novotný přestavět starý hostinec na zahradní restauraci.\nOd roku 1838 ostrov nese jméno podle rakouské arcivévodkyně Žofie, matky císaře Františka Josefa I.. V roce 1841 zde jezdila první lokomotiva s jedním vagónem pro dva pasažéry Od 2. června roku 1848 se zde konal Slovanský sjezd, na který upomíná pamětní deska.\nV roce 1884 ostrov vykoupila pražská obec a přestavěla (hlavní budovu) podle návrhu Jindřicha Fialky. Až do postavení Obecního domu fungoval ostrov jako nejvýznamnější centrum českého společenského a politického života.\n\nV roce 1918 se zde nacházelo sídlo Vojenského velitelství Národního výboru.\nV roce 1930 byla na jižním konci ostrova v těsném sousedství Šítkovské vodárenské věže vybudována spolková budova SVU Mánes se známou výstavní síní a uměleckou kavárnou. Poslední parkové úpravy jsou dílem architekta Josefa Šrámka. V roce 1948 byl ostrov v blízkosti pražského Národního divadla spojen s pobřežím novým mostem. Na ostrově stojí pomník Boženy Němcové.\n\nOstrov včetně budov byl zasažen povodněmi v roce 2002, objekty byly znovu zprovozněny v září 2003 a následně upraveno zábradlí mostu. Další povodeň zaplavila most roku 2013.\nBudovu Žofínského paláce vlastní soukromý majitel, nadále se v ní konají různé společenské akce (plesy, koncerty, sjezdy politických stran, ale i svatby).\n\n\n\n\n\n"}
{"id": "187321", "url": "https://cs.wikipedia.org/wiki?curid=187321", "title": "Todor Živkov", "text": "Todor Živkov\n\nTodor Christov Živkov (, 7. září 1911 Pravec – 5. srpna 1998 Sofie) byl komunistický vůdce Bulharska od 4. března 1954 do 10. listopadu 1989.\n\nTodor Živkov se narodil v chudé rodině rolníka ve vesnici Pravec nedaleko Botevgradu na západě země. Chodil do místní školy a ve čtrnácti letech začal navštěvovat smíšenou školu v Orchaniji, jediné chudým dětem dostupné střední vzdělávací zařízení v kraji. Ze školy byl vyloučen, a ve svých osmnácti letech odjel do Sofie, kde po třech letech získal výuční list coby absolvent knihtiskařského učiliště. Podal také přihlášku na právnickou fakultu, avšak nikdy ji nenavštívil. Jedním z jeho přátel byl spisovatel a disident Georgi Markov, kterého nechal později zavraždit.\n\nV roce 1932 vstoupil do Bulharské komunistické strany. Stal se tajemníkem krajského výboru. Zapojil se do partyzánského hnutí v Botevgradské oblasti a od 9. září 1944 řídil Sbor lidové milice. O rok později, tak jako jeho předchůdce, však neúspěšně kandidoval na post poslance za Komunistickou stranu Bulharska. Do parlamentu se dostal až v roce 1946.\n\nV roce 1950 se stal tajemníkem ústředního výboru strany a v témže roce se stal kandidátem politbyra, o rok později se stal jeho členem.\n\nPopularita Todora Živkova v letech socialismu rychle stoupala, což se naplno projevilo až po Stalinově smrti, kdy s pomocí Nikity Chruščova získal roku 1954 post prvního tajemníka Ústředního výboru Bulharské komunistické strany. Svoji pozici lídra potvrdil na sjezdu strany v dubnu roku 1956. Už tři roky předtím byl členem vlády, v roce 1962 se stal jejím předsedou a od 7. června 1971 do 17. listopadu 1989 zastával – podle nové ústavy nejdůležitější státní funkci – post předsedy Státní rady.\n\nTodor Christov Živkov byl nejdéle vládnoucím představitelem v Bulharsku ve 20. století. V zemi vládl 35 let – od roku 1954 až do pádu komunismu v zemi – 10. listopadu 1989.\n\nPo revoluci byl z čela strany sesazen a vyloučen. Odešel ovšem s vysokým odchodným, vilou, ochrankou a dalšími výhodami. 18. ledna 1990 byl ale zatčen a obviněn z defraudace. V roce 1992 mu Nejvyšší soud Bulharské republiky vyměřil sedm let vězení. O čtyři roky později – 9. února 1996 – ho však propustili do domácího vězení, kde zůstal až do své smrti.\n\nZemřel na zápal plic v Sofii dne 5. srpna 1998.\n\n\n\n"}
{"id": "187362", "url": "https://cs.wikipedia.org/wiki?curid=187362", "title": "Obchodní dům Máj", "text": "Obchodní dům Máj\n\nMáj (oficiálně MY Národní) je obchodní dům, který stojí v Praze na křižovatce ulic Spálená a Národní třída (č. p. 63, Národní 26, Spálená 22). Je to jeden z nejvýznamnějších zástupců české architektury 70. let 20. století. Obchodní dům byl vybudován v letech 1972–1975 původně pod názvem Prior 02. Poté dostal označení Máj, pod kterým byl, stále jako součást sítě Prior, znám až do pádu komunistického režimu. Po roce 1992 se jmenoval \"Kmart\" podle amerického řetězce, který jej vlastnil. V roce 1996 se vlastníkem a provozovatelem obchodního domu společnost Tesco, která jej provozovala pod svou obchodní značkou Tesco bez specifického názvu. Po rekonstrukci interiérů a zavedení nové koncepce jejich uspořádání změnila společnost Tesco k 21. září 2009 značku na My, pražský Máj byl po Liberci druhým obchodním domem v Česku i ve světě, kde Tesco tuto novou koncepci a značku zavedlo. V roce 2018 byl dům prodán české společnosti Amádeus Real.\n\nOd roku 2007 je dům chráněn jako Kulturní památka České republiky.\n\nOd června do prosince 1990 existoval provozovatel obchodního domu jako Obchodní dům Máj, státní podnik. K 1. lednu 1991 byl v rámci privatizace přeměněn na akciovou společnost s akciemi na jméno. V té získala vliv americká skupina Kmart. KMART ČSFR a. s. byla v obchodním rejstříku zaregistrována v březnu 1992, v srpnu 1992 se přejmenovala na KMART ČR a. s. K 30. září 1995 byla akciová společnost Obchodní dům Máj zrušena sloučením s akciovou společností KMART ČR. Poté, co celou českou společnost Kmart koupila nizozemská pobočka Tesco, byla v květnu 1996 KMART ČR a. s. přejmenována na Tesco Stores ČR a. s., v souvislosti s tím byly české obchodní domy K-Mart přejmenované na Tesco. V roce 2018 byl dům prodán za přibližně miliardu korun české společnosti Amádeus Real, přičemž provozovatelem zůstává Tesco.\n\nMáj byl vybudován na místě zbořeného novogotického Šlikovského paláce (pozor na záměnu se stejnojmeným palácem na Pohořelci) a do historické zástavby vstoupil „s razancí, jaká byla pro světovou architekturu 70. let 20. století typická“. Na jeho obhajobu lze uvést, že sousední stanici metra Národní třída, budované od konce 70. let, padly za oběť stavby s větší historickou cenou.\n\nRostislav Švácha přiznává Máji respekt k odlišným hladinám zástavby Národní a Spálené ulice. Původní vlastník, podnik Prior, se údajně hned po dostavění budovy pokoušel dosáhnout toho, aby ve Spálené ulici byl dům dorovnán do stejné výšky, jako má v Národní ulici. Pavel Panoch zmiňuje, že Máj do centra Nového Města záměrně vkročil trochu jako slon v porcelánu a nesnažil se připodobnit kontextu svého historického prostředí, ale naopak do něj dosedl nesmlouvavě a drze jako těžké a objemné těžítko, čímž jako užitečný experiment názorně ukazuje, kde jsou meze toho, co historické jádro Prahy ještě snese.\n\nObchodní dům Máj navrhli architekti John Eisler, Miroslav Masák a Martin Rajniš z libereckého ateliéru SIAL, který roku 1968 založil autor ještědské televizní věže Karel Hubáček. Stavbu realizovaly švédské stavební firmy SIAB a ABV Stockholm. Spolupráce se západními stavebními firmami byla v 70. letech neobvyklá, stejně jako kvalita provedení a vybavení.\n\nAutoři vytvořili dílo ve stylu high tech, který se v té době teprve začínal rozvíjet, a neofunkcionalismu.\n\nObchodní dům má nadzemních 7 pater (přízemí je počítáno jako 0. patro) a 3 podzemní podlaží, označovaná zápornými čísly. −1. až 4. patro se používá jako prodejní plocha. V části 4. patra je terasa, kam bylo možné parkovat automobily. V 5. patře jsou kanceláře a jídelna zaměstnanců s kuchyní. V 6. patře sídlila \"centrála\" společnosti a v 7. patře jsou technologie jako klimatizace apod. Ze střechy 7. patra je pěkný výhled na město. V podzemním podlaží −1 je prodejna potravin a sklad pro jejich příjem. V podzemním podlaží −2 jsou sklady převážně nepotravinového zboží a též rampa pro jejich příjem a také sprchy a šatny zaměstnanců. −3. podlaží je technické. Celková prodejní plocha je více než 12 000 m.\n\nObchodní dům byl jako jeden z prvních vybaven rozsáhlým systémem bezpečnostních kamer, které nepřetržitě nahrávají.\n\nZajímavostí je použití 13 výtahů, z nichž dva jsou pro zákazníky, dva pro zaměstnance, tři menší a tři větší pro rozvoz zboží a tři velké pro přepravu nákladních automobilů, které v podzemních podlažích z výtahu zacouvají k rampě. S osobním automobilem je možno vyjet až na terasu 4. patra. Pro účely převzetí zboží výtah zůstane mírně pod stanicí tak, aby ložná plocha automobilu byla ve výšce podlahy stanice. Stejně tak je možné zásobovat v některých patrech obchodního domu.\n\nZvláštností byla použitá stavební technologie suché montáže. Charakteristické pro high tech styl bylo zvýraznění některých technologických prvků: barevně natřená potrubí vzduchotechniky na stropech (ta však byla zakryta v roce 1992) a eskalátory v prosklené schodišťové hale (průhled byl zakryt při rekonstrukci roku 2009 a přilehlý prostor má být zastavěn). Tyto prvky byly inspirované stavbou Centre Georges Pompidou v Paříži (1972–1977) od architektů Renza Piana a Richarda Rogerse, avšak pražská stavba byla dokončena o dva roky dříve než její vzor, což jí dodává celoevropský význam. Rozhodnutí ministerstva o prohlášení za památku oceňuje též například kontrast plně prosklené eskalátorové haly s nečleněnou věží nákladních výtahů z pohledového betonu. Pavel Panoch popisuje přísné, odosobněné geometrické formy a materiálový souzvuk železobetonového skeletu, opláštěného plechem a skleněnými pásy jako znaky mašinismu, doplněného jásavou barevností detailů jako lákadlem na zákazníky. Součástí high tech pojetí byl i trvale zavěšený jeřáb na střešních kolejnicích, určený k čištění fasády. Panoch řadí Máj mezi pět nejvýznamnějších dobových českých budov, které typickým a mimořádně výstižným způsobem zhmotňují dobovou společenskou atmosféru raného předkapitalistického konzumu.Neofunkcionalistickými rysy jsou důraz na tenkost pláště budovy, prolamovaného pásovými okny a velkými skleněnými plochami, a asymetrické prvky jeho kompozice. Za průkopníky neofunkcionalismu je považována skupina New York Five, která nastoupila koncem 60. let, a Máj ve své době patřil ve světovém měřítku k nejmonumentálnějším stavbám tohoto směru.\n\nZdeněk Lukeš mezi chybami této budovy uvádí, že „na téma 'nárožní palác v centru pražské city' by se dala navrhnout poněkud vlídnější stavba, než do sebe uzavřený kvádr, který má prosklenou fasádu s eskalátory jen do 'dvora' (a výhledově do úzké uličky, až bude postaven ve Spálené nový dům)“. Vytýká stavbě též nedostatek výtahů, velmi nepohodlné požární schodiště, nedostatek WC a v současné době i problém s parkingem. Oceňuje na stavbě otevřený půdorys, jistou pragmatičnost i kvalitu stavebních prací. Podle Pavla Panocha architektonicky nejefektněji koncipovaný prostor komunikační haly s eskalátory puká v dobách návštěvnické špičky ve švech a zneprůchodňuje se, tedy neplní dobře svou základní funkci, a svými dimenzemi nepostačuje dnešní nákupní horečce.\n\nObchodní dům vyvolal ve své době velkou pozornost západních architektonických časopisů. Pojednal o něm Udo Kultermann v knihách \"Architecture in the Seventies\" (London, 1980) a \"Zeitgenössische Architektur in Osteuropa\" (Köln, 1985) a časopisy \"Baumeister\" (1973, č. 6), \"Bauforum\" (1981, č. 88) a \"Casabella\" (1985, č. 4 a 9, komentář Sebastiana Brandoliniho). V českém prostředí hodnota stavby tolik zdůrazňována nebyla, protože ateliér SIAL se dostali do nepřízně režimu, jeho členové nesměli publikovat v oficiálních architektonických časopisech – hlavní autor Máje John Eisler emigroval na západ a Miroslav Masák měl vroubek z roku 1968, kdy byl místopředsedou nezávislého svazu architektů. Historik architektury Jan Michl stavbu vyzdvihl ve své knize \"Realizace a projekty v současné architektuře\" (Odeon, Praha, 1978), avšak i on poté emigroval na Západ. Jedinou další zmínku v oficiální československé architektonické literatuře před rokem 1989 si dovolil Jaroslav Vebr v knize \"Soudobá architektura v ČSR\" (Panorama, Praha, 1980). Po roce 1989 Máj zmínily české práce \"Česká architektura/Czech Architecture, 1945–1995\" (Obec architektů, Praha, 1995), \"Veletržní palác v Praze\" (Národní galerie, Praha, 1995), \"Mašinisti\" (Galerie Jaroslava Fragnera, Praha, 1996), \"Umělecké památky Prahy: Nové Město a Vyšehrad\" (Academia, Praha, 1998), na Západě pak Léon de Coste: \"Prague\" (Paris, 1990), \"Architecture in the Czech Republic\" (Chicago, 1993) a publikace nakladatelství Citadelle + Mazenod \"Prague\" (Paris, 2005).\n\nV únoru 2006 společnost Tesco údajně požádala Magistrát hl. m. Prahy o vyjádření k záměru demolice obchodního domu odůvodněnému tím, že obchodní dům je zastaralý. Zástupci pražské magistrátu a odborné komise městské rady trvali na tom, že případnému zbourání by muselo předcházet vydání stavebního povolení na novou budovu, který by Máj nahradila.\n\nArchitekt Karel Doležel z VUT v Brně v protestní petici proti zbourání Máje připomněl, že nepřítelem Máje jakožto ukázky importované kapitalistické architektury navazující na prvorepublikový funkcionalismus byl i stalinistický rektor VUT a předseda normalizačního Svazu architektů Vladimír Meduna. Příznivěji než Národní památkový ústav se k případné demolici stavěl památkový útvar pražského magistrátu, jehož vedoucí prohlásil, že na této stavbě nijak nelpí. Architekt Zdeněk Lukeš podle iDnes uvedl, že britský princ Charles se této stavby přímo zděsil a že Pražanům k srdci příliš nepřirostla. Zdeněk Lukeš se později ohradil, že jej pražská příloha MF Dnes prezentovala jako příznivce zbourání Máje, protože jeho názory zkreslila a uvedení na pravou míru odmítla otisknout. Výtvarník David Černý stavbu označil za hnusnou. Milan Knížák v televizním pořadu Hydepark řekl, že obchodní dům Máj byl při svém vzniku brutálním zásahem do charakteru Národní třídy a že i když mu nelze upřít určitou inteligenci a formální vytříbenost, jeho vsazení do Národní třídy bylo krokem svévole a projevem necitlivosti a měl by být zbourán stejně jako Nová scéna, přičemž každý nový obchodní dům na tomto místě by byl přinejmenším stejně špatný jako ten dosavadní.\n\nPo vlně kritiky společnost Tesco své plány zredukovala na radikální rekonstrukci a popřela, že by bývala plánovala demolici. Mluvčí Tesca Vesselin Barliev označil úvahy o možné demolici budovy za nedorozumění nebo nepochopení. Deníku Aktuálně.cz řekla mluvčí Tesco Stores Jana Matoušková, že společnost budovu rozhodně bourat nechce a že v plánu je jen její rekonstrukce, a to za provozu. Jinde Veselin Barliev upřesnil: „Podali jsme sice žádost o povolení demoličního výměru, určitě ale nechceme obchodní dům zbořit. Máme v plánu budovu jen důkladně rekonstruovat.“ K tomu Pavel Panoch poznamenal, že jen opravdový hlupák pro svůj dům žádá o demoliční výměr, když chce jen natřít okna a spravit okapy.\n\nV březnu 2006 historik a teoretik architektury Rostislav Švácha v reakci na snahy firmy Tesco nejprve o demolici (ta se jí povedla v případě obchodního domu Ještěd v Liberci) a pak o radikální přestavbu obchodního domu navrhl prohlásit obchodní dům za kulturní památku. Národní památkový ústav svým stanoviskem žádost podpořil, ředitel jeho pražské pobočky Michal Zachař ve vyjádření pro média označil stavbu za ojedinělou vlaštovku opravdu moderní architektury v normalizačním Československu. Svá stanoviska zpracovala také odborná pracoviště Univerzity Karlovy a ČVUT.\n\n27. dubna 2006 ministerstvo kultury zahájilo správní řízení o prohlášení kulturní památkou. Společnost Tesco 9. června 2006 požádala o přerušení správního řízení, aby získalo čas pro zpracování podkladů ke svému stanovisku, a ministerstvo jí v červenci vyhovělo. Dřívější požadavky na doplnění přesných čísel pozemků i rozhodnutí o přerušení řízení Rostislav Švácha hodnotil jako byrokratickou obstrukci a demonstraci moci ze strany ministerstva, vedeného tehdy Vítězslavem Jandákem. 2. října 2006 byl obchodní dům prohlášen za kulturní památku. Tesco Stores ČR se prohlášení za památku bránila, protože chystala radikální přestavbu, a proti rozhodnutí podala rozklad, který však ministr kultury Martin Štěpánek 21. prosince 2006 zamítl. Spor o památkovou ochranu Máje rozvířil mezi veřejností otázku, zda si památkovou ochranu zaslouží nejen historické, ale i významné moderní stavby, které veřejnost jako památky nevnímá (zvláště pocházejí-li z domy socialistického režimu), a rozhodnutí se stalo v této otázce významným precedentem.\n\nNa podzim 2009 probíhala rozsáhlá rekonstrukce tohoto obchodního domu. V souvislosti s výstavbou komplexu Quadrio na sousedním pozemku s výstupem ze stanice metra Národní třída byla zakryta prosklená jižní stěna obchodního domu, skrz kterou původně byly vidět eskalátory. S Quadriem byl OD Máj v roce 2014 propojen dveřmi.\n\nV roce 2009 Tesco začalo pro své obchodní domy zavádět novou značku „My“. Nová značka je spojena s novou koncepcí, jejíž systém členění a uspořádání oddělení vypracovalo studio Fitch. První obchodní dům této značky byl otevřen v únoru 2009 v Liberci, druhým se k 21. září 2009 stal pražský Máj po šestiměsíční rekonstrukcí interiérů. Hlavní manažer obchodních domů Tesco Marcus Chipchase řekl, že Česká republika je první zemí, kde se firma do nové koncepce obchodních domů pustila, a zmínil přitom i to, že nový název odráží dědictví obchodního domu na Národní třídě v Praze. Prodejna potravin zůstala i nadále pod značkou Tesco.\n\nMajitel Amádeus Real plánuje rekonstrukci ochodního domu, má začít v roce 2020 nebo 2021. Součástí bude rekonstrukce fasády, rozdělení na jednotlivé obchodní jednotky a nový sortiment. V posledních patrech Máje budou kancelářské prostory.\n\n"}
{"id": "187364", "url": "https://cs.wikipedia.org/wiki?curid=187364", "title": "Korespondenční šach", "text": "Korespondenční šach\n\nKorespondenční šach (někdy též nazývaný šach na dálku či moderně koršach) je obecné označení pro hraní šachu formou dálkové komunikace. Toto šachové odvětví je specifické zejména tím, že časová spotřeba v partii se počítá na dny a hráči smějí při hře využívat veškeré formy podpory, tj. mohou např. nahlížet do literatury, radit se s dalšími osobami, analyzovat za pomoci počítačů apod. Korespondenční šach je skvělou alternativou nejen pro šachisty, kteří se nemohou z různých důvodů v uspokojivé míře zúčastňovat soutěží v praktickém šachu, ale i pro šachové nadšence, které baví hledání „šachové pravdy“ v konkrétních pozicích vzniklých na šachovnici, na což obvykle nebývá v partiích hraných „naživo“ dostatek prostoru. Časový limit v korespondenčním šachu dnes obvykle činí 40-50 dní na 10 tahů a partie trvají v průměru cca 15-18 měsíců, a to nejen v závislosti na celkovém počtu provedených tahů, ale především na zvoleném způsobu hry (webserver ICCF/klasická pošta). Např. mezinárodní soutěže hrané klasickou poštou mohou někdy trvat i mnohem déle než 2 roky, což je způsobené zejména tím, že v tomto typu turnajů se do časové spotřeby hráčů nezapočítává poštovní přeprava, tj. doba, která uplyne od odeslání tahu do jeho doručení.\n\nČeský korespondenční šach má ve světě dlouhodobě velice dobrou pověst, kterou si vybudoval nejen aktivní součinností několika obětavých funkcionářů SKŠ v ČR na projektech ICCF, ale rovněž i některými nepřehlédnutelnými úspěchy českých korespondenčních hráčů na mezinárodní scéně. Historicky má Česká republika celkem 15 velmistrů (GM) a 6 velmistryň (LGM) v korespondenčním šachu. Na ratingové listině ICCF platné pro období od 1. 10. do 31. 12. 2012 mělo SKŠ v ČR celkem 5 hráčů v první světové stovce a jednoho z nich dokonce na 7. místě ELO - listiny ICCF aktivních hráčů. Česká koršachová reprezentace dnes patří do absolutní světové špičky, což v posledním období neustále dokazuje zejména svými skvělými výsledky ve vrcholných soutěžích družstev (např. 4. místo ve finále X., 1. místo ve finále XI. a 2. místo ve finále XIII. Olympiády, 1. místo ve finále IV. a 3. místo ve finále V. Olympiády žen, 3. místo v V. i VI. finále ME, 1. místo ve III. ročníku Dunajského poháru, 1. místo v I. i II. ročníku Chessfriends Rochade – 5171, skvěle rozehrané finále XVI. Olympiády s dobrými vyhlídkami na 1. místo, jisté 2. nebo 3. místo českého družstva Brevnov Knights v nejvyšší lize „A“ IV. ročníku soutěže Champions League atd.), ale pozadu nezůstávají ani čeští reprezentanti v turnajích jednotlivců. Bez jakýchkoliv rozpaků lze korespondenční šach nazvat nejúspěšnější šachovou disciplínou v historii České republiky.\n\nAktuální výkonnost (úspěšnost) dnešního korespondenčního hráče je dána 5 základními (převážně pohyblivými) faktory: 1. výkon HW a kvalita SW počítače, 2. hráčův um využít maximálně HW a SW počítače, 3. hráčovy obecné šachové znalosti a strategické schopnosti, 4. hráčovy časové možnosti, 5. počet celkově rozehraných partií. Velice zjednodušeně by se dalo říci, že když je na tom korespondenční hráč dobře ve všech 5 uvedených faktorech, může pomýšlet na mety nejvyšší. Pokud obstojí alespoň ve 4 z nich, má stále ještě předpoklady k tomu, aby jeho koršachová výkonnost rostla. V případě schopnosti konkurovat svým soupeřům alespoň ve 3 faktorech dojde pravděpodobně ke stagnaci. U zbývajících variant však už hrozí mírný až strmý výkonnostní pád. Z toho všeho vyplývá, že současný vrcholový korespondenční šach není rozhodně pro každého. Kdo chce dnes držet krok se světovou koršachovou špičkou, musí se připravit na dosti významné ztráty nejen v oblasti peněz, ale i času a duševních sil. I přes tuto skutečnost má však korespondenční šach na celém světě tisíce věrných přívrženců a hlásí se stále noví zájemci o hru, což nám dává velkou naději, že korespondenční šach bude přinášet radost i budoucím generacím šachistů, kteří se v tomto zvláštním, avšak nesmírně zajímavém a přínosném šachovém odvětví zhlédli, a pro mnohé z nich se stalo doslova neodmyslitelnou součástí jejich životů.\n\nKorespondenční šach má velice dlouhou tradici. Nejstarší zmínky o něm pocházejí z 12. a 13. století, mají však pololegendární charakter. Přestože nejstarší dochovaná korespondenční partie pochází z počátku roku 1804 a první známky určité organizovanosti vykazují už známá korespondenční přátelská „utkání měst“, která byla sehrána v průběhu 1. poloviny 19. století, nově vznikající šachová disciplína musela o své místo na slunci ještě velice dlouho bojovat, než byly šachovou veřejností uznány její neopomenutelné zvláštnosti a významné odchylky od praktické hry. Teprve až o století později, v listopadu roku 1927, se v Německu zformovala organizace ICSB (\"Internationaler Correspondenz-Schachbund\"), která ještě v témže roce stihla uspořádat 1. oficiální korespondenční turnaj s mezinárodní účastí (František Batík – tehdy jeden z nejlepších evropských „koršachistů“ – skončil na 2. místě) a 2. 12. 1928 se pak přetransformovala do IFSB (\"Internationaler Fernschachbund\"). Tento Mezinárodní korespondenční svaz lze považovat za prvního organizátora oficiálních mezinárodních koršachových soutěží, který se významnou měrou zasadil o uznání korespondenčního šachu jako samostatného a zcela svébytného šachového odvětví. Současně lze datum odstartování zmíněného turnaje, tj. 15. 10. 1928, bezpochyby označit jako počátek organizovaného korespondenčního šachu v celosvětovém měřítku. V době 2. světové války byla činnost IFSB z důvodu významného narušení mezinárodního poštovního styku přerušena a v prosinci 1945 byla založena nová organizace ICCA (\"International Correspondence Chess Association\"). Československo bylo jednou z prvních zemí, která do tohoto Mezinárodního sdružení korespondenčního šachu podala přihlášku. V roce 1951 pak došlo k přeměně ICCA na ICCF (\"International Correspondence Chess Federation\") a tato organizace zastřešuje a formuje celosvětové koršachové hnutí až do dnešních dnů. K 1. 10. 2012 ICCF sdružovalo celkem 59 členských federací, rozdělených do 4 zón: 1. Evropa (36), 2. Latinská Amerika (8), 3. Severní Amerika a Pacifik (7), 4. Afrika a Asie (8). ICCF je jedinou organizací s celosvětovou působností, která je oprávněná pořádat oficiální mezinárodní soutěže jednotlivců a družstev v korespondenčním šachu (turnaje cyklu mistrovství světa a mistrovství Evropy, olympiády družstev, pohárové soutěže, memoriály, přátelská utkání, zvací turnaje, turnaje žen, veteránů a juniorů, turnaje ve Fischerově šachu aj.), a to bez ohledu na způsob dálkové komunikace mezi hráči. V současnosti se drtivá část oficiálních soutěží ICCF hraje prostřednictvím webserveru ICCF, který hráčům poskytuje skvělý komfort, a původnímu způsobu zasílání tahů – klasickou poštou – zůstalo věrným jen několik konzervativců a korespondenčních šachistů z řad filatelistů. E-mailové soutěže byly v rámci oficiálních soutěží ICCF již zcela zrušeny a elektronickou poštou se občas hrají jen některé domácí turnaje jednotlivých členských federací, pokud je koršachová legislativa dané členské federace vůbec připouští. Na ratingové listině ICCF platné ke dni 1. 10. 2012 figurovalo celkem 39 060 hráčů, z toho 9 053 aktivních.\n\nKorespondenční šach si za cca 200 let své existence – koneckonců stejně jako další šachová i nešachová sportovní odvětví – prošel různými vývojovými etapami. K největšímu zlomu však došlo až příchodem moderních technologií, tj. někdy na přelomu 80. a 90. let minulého století. Nejenže se podstatně zrychlila a zjednodušila komunikace mezi hráči, ale i hra samotná se ocitla ve zcela nové a do té doby nepoznané dimenzi, když se na scéně objevily první šachové počítače. Nejprve se na trhu objevily slabší šachové speciály a první stolní počítače řady „286“, „386“ a „486“, které byly schopné eliminovat prakticky jen zjevnější poziční či strategické chyby, ale od roku 1995 se mezi hráči začaly postupně objevovat první počítače se všemi dnešními atributy. Jejich základní desky byly většinou osazeny procesory Pentium či Pentium Pro a dokázaly pracovat pod 32bitovým operačním systémem Windows 95, pod nímž již bylo možné spouštět i několik analytických motorů (enginů) současně. V roce 1997 představuje fa Intel své nové procesory Pentium MMX a Pentium II. O rok později pak fa Microsoft přichází s operačním systémem Windows 98, posledním operačním systémem založeným na bázi MS-DOS. Vývoj však jde nezadržitelně vpřed a v roce 1999 fa Intel oznamuje příchod dalšího procesoru, tentokrát s označením Pentium III, a v roce 2000 se na trhu objevuje Pentium s pořadovým číslem 4. S rokem 2001 pak dochází k zásadnímu průlomu, když fa Microsoft uvádí na trh 64bitovou verzi operačního systému Windows XP. A tak jsou s příchodem nového tisíciletí odstartovány závody „ve zbrojení“ a nastává tzv. \"počítačová éra korespondenčního šachu\", některými korespondenčními hráči zatracovaná, jinými zase vítaná. Prakticky od jejího počátku se k posouzení výkonu šachového hardware používá známý prográmek Mathiase Feista s názvem \"Fritz Chess Benchmark\". Jestliže hodnota relativní rychlosti u prvních 1jádrových Pentií se dala vyjádřit jedinou číslicí, současné šachové stroje již pokořují psychologickou hranici 50 jednotek, a to při stabilním chodu a za použití vzduchového chlazení. Ze současných běžně dostupných počítačových sestav na platformě jednoprocesorové základní desky s paticí LGA 2011, které představují současný „high-end“, lze takových hodnot celkem spolehlivě dosáhnout např. s 8jádrovým procesorem Intel Xeon E5-2687W. K dnešním nejoblíbenějším a nejpoužívanějším analytickým motorům (enginům) mezi koršachisty patří především: Houdini, Rybka, Critter, Stockfish, Komodo.\n\nI v českých zemích má korespondenční šach velice dlouhou a bohatou tradici. Nejstarší dochované korespondenční partie pocházejí z počátku 70. let 19. století. K významnějšímu rozmachu korespondenčního šachu pak došlo o cca 10 let později, kdy se uskutečnilo několik meziměstských zápasů. Těmito utkáními se nechal inspirovat významný průkopník a propagátora této disciplíny Karel Traxler a uspořádal 1. korespondenční turnaj v českých zemích, který odstartoval 15. 12. 1886. Karel Traxler v něm obsadil 1. místo. Vyšší stupeň organizovanosti a pravidelnosti však začaly vykazovat až permanentní turnaje, které v letech 1937–1945 řídil prostřednictvím časopisu \"Československý šach\" (za okupace \"Šach\") Josef Louma, tehdejší sekretář ÚJČS. Skutečný počátek oficiálně organizovaného korespondenčního šachu v Československu je ale spojen až s datem 17. 1. 1949, kdy již pod křídly nově založeného Sdružení čsl. Korespondenčních šachistů při ÚJČS odstartoval tehdejší hlavní pořadatel Richard Brix 1. skupinový turnaj. V dalších desetiletích došlo v Československu k prudkému rozvoji korespondenčního šachu, začaly vznikat nové soutěže a členská základna se postupem času mnohonásobně rozrostla. Tento trend nebyl naštěstí ohrožen ani mnohočetnými reorganizacemi koršachového hnutí a s tím spojenými personálními a názvoslovnými změnami.\n\nPo rozdělení ČSFR k 1. 1. 1993 se jedním ze dvou právních nástupců Svazu korespondenčního šachu ČSFR stalo Sdružení korespondenčního šachu v České republice (dále jen SKŠ v ČR). Na Ministerstvu vnitra ČR bylo zaregistrováno dne 27. 4. 1993 a na podzim téhož roku bylo kongresem ICCF v Gdaňsku přijato za člena ICCF. Toto občanské sdružení je v současnosti jediným subjektem v České republice, který oficiálně sdružuje naše korespondenční šachisty, hájí jejich zájmy a organizuje pro ně soutěže (turnaje cyklu Mistrovství ČR, pohárové soutěže, veteránské soutěže, soutěže 3 a 4členných družstev, memoriály s domácí i mezinárodní účastí, mezistátní přátelská utkání aj.). SKŠ v ČR mělo k 1. 10. 2012 celkem 1 074 členů, a to včetně neaktivních. Jeho vrcholným orgánem je Valná hromada, která se koná zpravidla v každém 4. roce. V období mezi Valnými hromadami SKŠ v ČR zajišťuje veškerou činnost Řídicí komise SKŠ v ČR, kterou volí Valná hromada SKŠ v ČR. Současná Řídicí komise SKŠ v ČR je 5členná a schází se nejméně 2krát ročně. Dalšími orgány SKŠ v ČR dle Stanov SKŠ v ČR jsou: Kontrolní a revizní komise, Disciplinární komise, arbitr.\n\nV novodobé historii korespondenčního šachu v České republice lze za přelomové datum považovat 1. 7. 2010. K tomuto dni byly definitivně zrušeny e-mailové soutěže, došlo k plošnému přechodu na Elo ICCF a v důsledku toho k zániku Klasifikačního řádu a s ním i systému osobních ratingů a výkonnostních tříd SKŠ v ČR. Ke stejnému datu vešel v platnost zcela nový dokument SKŠ v ČR s názvem \"Ratingová a turnajová pravidla\", kterým byl mj. zaveden domácí čestný titul Mistr korespondenčního šachu (do 1. 10. 2012 byl udělen na základě dosažených úspěchů celkem 6 hráčům). SKŠ v ČR je řádným členem Šachového svazu České republiky dle čl. 3, odst. 1, písm. c Stanov ŠSČR.\n\n"}
{"id": "187371", "url": "https://cs.wikipedia.org/wiki?curid=187371", "title": "Glazura", "text": "Glazura\n\nGlazura je tenký sklovitý povlak na povrchu keramických výrobků.\n\nGlazura se vyrábí rozemletím příslušných složek na jemný prášek, který se následně smíchá s vodou a takto nanáší na přežahnutý výrobek. Přežahnutý keramický střep (přežah se pálí obvykle v teplotě kolem 850 °C) je porézní a nasákavý a proto při máčení, nástřiku, natírání nebo jiném způsobu nanášení glazury nasaje glazuru na svůj povrch. Při ostrém výpalu (teploty nad 1050 °C) se z glazury odpaří voda a v bodě tání sline v kompaktní sklovitý povrch.\n\nJedná se o křemičitany s přídavkem barvících oxidů a jiných chemických složek ovlivňujících barvu, lesk, tavnost aj.\n\nV Egyptě a Mezopotámii byla rozvíjena výroba glazovaných výrobků již 4 000 let př. n. l.; nejstarší známé hliněné glazované (fajánsové) nádobí na světě pochází z Egypta, z období 3300 př. n. l \"Fajáns, často také zvaná egyptská pasta, která se používala pro vytvoření modrého nebo zeleného lemování, se získávala z přirozeně se vyskytujícího kamene, uhličitanu sodného. Ten obsahoval rozpustný sodík a po vysušení předmětu zanechal tenkou vrstvu křemene, který vytvořil glazurovaný povrch. Kolem roku 1600 př.n.l. se glazurování dále rozvíjelo až po zdobení nádob, sošek a dlaždic. Efekt lesklého glazurování se později používal i pro imitaci kovů.\"\n\nV Evropě (Bulharsko) nalézáme importovaný fajáns z helénistického období Egypta – z období 100 let př. n. l. V západní Asii se fajáns objevila v 5. století, prostřednictvím Maurů se dostala do Španělska a odtamtud do Itálie. V Itálii se od roku 1466 vyráběla ve městě Faenza (odtud název fajáns), dále v Urbinu a ve Florencii.\n\n"}
{"id": "187375", "url": "https://cs.wikipedia.org/wiki?curid=187375", "title": "Přežah", "text": "Přežah\n\nPřežah je název prvního výpalu v procesu keramické výroby (druhý se nazývá ostrý výpal). Pojmem přežah se rovněž rozumí výrobky, které tímto výpalem prošly.\n\nPřežah se pálí obvykle na teploty od 850° - 900 °C. jeho cílem je zejména zajistit mechanickou pevnost keramického výrobku vhodnou k další práci a manipulaci (nanášení glazur, expedice) při zachování poréznosti (tak aby výrobek byl schopen glazuru nasáknout).\n\nBěhem výpalu na teplotu přežahu dojde v původně pouze vysušeném výrobku z keramické hmoty k chemickým a fyzikálním změnám, které způsobí pevnost, tvrdost, nerozpustnost (na rozdíl od suchého výrobku, který se ponořením do vody rozpadne).\n\nPodle typu keramické hmoty také výrobek přežahem změní barevnost. Barevnost je způsobena obsahem přírodních, nebo záměrně přidaných, oxidů kovů, např. cihlově červenou způsobují oxidy železa. Při poklepu vydává již výrobek tlumený cinkavý zvuk charakteristický pro keramiku a porcelán.\n"}
{"id": "187376", "url": "https://cs.wikipedia.org/wiki?curid=187376", "title": "Josef Varta", "text": "Josef Varta\n\nJosef Varta (*28. března 1892, Vyškov - 6. září1916 u Kokardže v Dobrudži) byl podporučíkem 4. pluku Srbské dobrovolnické divize v době 1. světové války. V řadách tohoto pluku bojoval po boku dalších Čechů a Slováků proti spojencům Centrálních mocností. Padl na srbsko-bulharské frontě u Kokardže v Dobrudži.\n\n"}
{"id": "187383", "url": "https://cs.wikipedia.org/wiki?curid=187383", "title": "Óndra Łysohorsky", "text": "Óndra Łysohorsky\n\nÓndra Łysohorsky, vlastním jménem Ervín Goj, (6. června 1905 Frýdek – 19. prosince 1989 Bratislava) byl lašský básník, překladatel a pedagog. Své básně psal lašsky a německy. Některé své básně do němčiny přeložil.\n\nNarodil se jako deváté dítě horníka Josefa Goje a Aloisie Palikové. Po středoškolských studiích ve Frýdku, Místku, Ostravě a po promoci a získání doktorátu na Německé univerzitě v Praze se natrvalo usadil na Slovensku. \n\nOd konce roku 1930 až do nacistické okupace působil jako profesor nejprve v Kremnici, potom v Bratislavě, kde začal spolupracovat s levicovým tiskem. 30. července 1939 byl propuštěn ze státní školské služby. V září 1940 začal přednášet na První státní moskevské pedagogické vysoké škole cizích jazyků. Na jaře 1944 byl povolán na Vysokou vojenskou školu cizích jazyků Rudé armády. Na obou vysokých školách v Moskvě působil až do 30. května 1946. Po návratu do vlasti byl devět měsíců bez zaměstnání. Nakonec dostal místo na gymnáziu, vedl však kursy němčiny pro učitelky mateřských škol. \n\nJeho verše byly přeloženy do 30 světových jazyků, byl členem mnoha literárních organizací, získal dva čestné doktoráty a v roce 1970 byl nominován na Nobelovu cenu za literaturu.\n\nZemřel po těžké a dlouhodobé nemoci v Bratislavě 19. prosince 1989. Byl uložen do rodinného hrobu na frýdeckém hřbitově.\n\n\n"}
{"id": "187384", "url": "https://cs.wikipedia.org/wiki?curid=187384", "title": "Leonid Nikolajevič Andrejev", "text": "Leonid Nikolajevič Andrejev\n\nLeonid Nikolajevič Andrejev (rusky \"Леонид Николаевич Андреев\", 21. srpen / 9. srpen 1871, Orel, Rusko – 12. září 1919, Kuokkala, Finsko, dnešní ruské město Repino) byl spisovatel a dramatik konce 19. a počátku 20. století. Jeden z nejsložitějších a vnitřně nejrozporuplnějších představitelů ruské literatury předrevolučního období.\n\nPocházel ze zchudlé šlechtické rodiny. Po absolvování gymnázia v Orlu studoval práva nejprve na petrohradské, později na moskevské univerzitě. Studia dokončil v roce 1897. Poté se zabýval advokátní praxí, té však brzy zanechal a věnoval se plně literární činnosti. \n\nJeho první povídka \"O hladovém studentu\", od níž si sliboval úspěch, mu byla vrácena redakcí petrohradského listu Nědělja (Týden). Stejný osud stihl i jinou ranou povídku \"Obnažená duše\". Roku 1895 bylo otištěno několik jeho črt o studentském životě v listě Orlovskij vestnik (Orlovský věstník) a také povídka \"On, ona a vodka\". Tyto prvotiny však zůstaly vcelku nepovšimnuty. Od roku 1897 působil jako zpravodaj v listě Moskovskij vestnik (Moskevský věstník) a později jako fejetonista v moskevském listě Kurjer, v němž uveřejňoval v letech 1898-1903 fejetony, publicistické stati a divadelní referáty pod názvem \"Meloči žizni\" (Drobný život) podepisoval je pseudonymem Džems Linč. V témže listě otiskoval i svá beletristická díla. Prvním z nich byla povídka \"Bargamot i Garaska\" (1898), jíž si povšiml Maxim Gorkij, který později získal Andrejeva ke spolupráci s nakladatelstvím Znanije.\n\nV raných dílech Andrejev navázal na humanistické tradice ruské literatury 19. století. Jeho rané fejetony a povídky, v nichž líčil těžký život městské chudiny a drobných řemeslníků, se vyznačovaly ostře kritickým vztahem k buržoazní společnosti. Již zde se projevovala Andrejevova skepse i sklon k psychologizaci, soustředění na vnitřní svět jednotlivce, na pocit ztracenosti lidského individua v nepřátelském prostředí. Zazněl tu už protest proti odlidštění života v soudobé civilizaci, většinou však jeho hrdinové byli pasivními oběťmi okolností, jímž se nedokázali vzepřít. V mnoha povídkách lze již vysledovat prvky, jež později převládly ve zralé Andrejevově tvorbě – nevíru v rozum v povídkách \"Mysl\" (1902) a \"Prizraki\" (1904), přeceňování síly slepých pudů a živočišných instinktů v novelách \"Bezdna\" (1902) a \"V mlze\" (1902), snahu o filozofické zobecnění a alegorizaci příběhu v povídce \"Stěna\" (1901) apod. \n\nSvérázným vyjádřením Andrejevova ateismu i jeho absolutní skepse bylo „bohoborectví“ v novele \"Život Vasilije Fivejského\" (1903), v dramatu \"Savva\" aj. V některých dílech zobrazil své sympatie k revolučnímu hnutí, např. v povídkách \"V temnou dál\" (1900), \"Cizinec\" (1902), \"Marseillaisa\" (1903), \"Povídka, která nebude nikdy dokončena\" (1908), \"Ivan Ivanovič\" (1908). V novele \"Červený smích\" (1904) odhalil nelidskou tvář války. Represálie vůči revolucionářům po porážce revoluce odsoudil z humanistických pozic v dramatu \"Ke hvězdám\" (1906) i v řadě novel, z nichž nejproslulejší jsou \"Povídka o sedmi oběšených\" (1908) a \"Gubernátor\" (1906). \n\nV pozdějších letech, kdy se ideově rozešel s Maximem Gorkým i jeho programem realistické, politicky angažované a výrazně demokraticky orientované literatury, převládl v jeho tvorbě sklon k subjektivismu a k filozofickým abstrakcím. \n\nPo roce 1908 se převažujícím principem jeho tvorby stala groteskní deformace skutečností, čímž se do značné míry přiblížil soudobým modernistickým literárním směrům. V jistém smyslu lze mluvit o Andrejevově expresionismu, ačkoliv se tento směr zformoval značně později. Tato nová Andrejevova orientace se nejmarkantněji projevila v cyklu jeho tzv. filozofických her, jež lze jen těžko zařadit k některému uměleckému směru. Současníci je považovali za hry převážně symbolistní, ovšem v mnohých z nich nalezneme vedle rysů expresionistických i silné realistické znaky. Cyklus tvoří dramata \"Život člověka\" (1906), \"Car Hlad\" (1907), \"Černé masky\" (1908), \"Anathema\" (1909) a \"Oceán\" (1910). V těchto dramatech autor řešil především problém lidské existence – otázku života a smrti, dobra a zla, rozumu a citu a v neposlední řadě problém svobody osobnosti a lidské nesmrtelnosti. \n\nPod vlivem Schopenhauerovy filozofie zobrazoval lidský život hluboce pesimisticky, jako věčný, nesmyslný pohyb v kruhu. Současně s vysoce abstraktními mystickými dramaty psal i nadále hry kriticko-realistického zaměření. V divadelních hrách \"Dny našeho žití\" (1908) a \"Gaudeamus\" (1909) zobrazil banální život změšťáčtělých studentů, v třídílném cyklu \"Anfisa\" (1909), \"Katěrina Ivanovna\" (1912) a \"Profesor Storicyn\" (1912) pak morální rozklad měšťácké rodiny. \n\nNejzralejším Andrejevovým realisticko-psychologickým počinem je drama \"Ten, kdo dostává políčky\" (1915). Realistické tendence jsou zde spojeny s romanticko-melodramatickými motivy, jež dodávají dramatu podmanivou emocionálnost. Hra je protestem proti malosti a nelidskosti měšťáckého světa, skutečně lidské city autor nachází jen mezi vyvrženci nebo mezi cirkusáckou bohémou. \n\nPo roce 1910 žil Andrejev trvale ve Finské části Ruska, kde ho také zastihla světová válka. V té době hodně psal, přestože jeho zdraví se rychle zhoršovalo. Jaro a podzim 1917 prožil v Petrohradě a po Říjnové revoluci, již nepochopil a nepřijal, se opět vrátil do Finska. Jeho posledním dílem byla kniha Dněvnik satany (Satanův deník – 1919), napsaná krátce před smrtí, v níž zachytil válečné šílenství a předvídal brzký zánik lidské civilizace.\n\nLeonid Nikolajevič Andrejev zemřel 12. září roku 1919 v městečku Kuokkala, dnešní Repino na okraji Petrohradu.\n\n\n\n"}
{"id": "187391", "url": "https://cs.wikipedia.org/wiki?curid=187391", "title": "Krudum", "text": "Krudum\n\nKrudum (někde uváděný pod starším názvem \"Chrudim\"), je významný vrchol Krásenské vrchoviny, která leží v severní části Slavkovského lesa. Nachází se 2 km jihovýchodně od Hruškové a 5 km západně od Horního Slavkova, těsně za hranicí CHKO Slavkovský les. Hora je dnes souvisle zalesněna smrkovými monokulturami. Je však také opředena množstvím záhad a pověstí.\n\nKrudum má celkem 3 vrcholy:Krudum – hlavní vrchol , 838 m n. m., souřadnice Na tomto vrcholu je tzv. Francouzský kámen, což je starý geodetický bod z prvního topografického měření v Rakousko-Uhersku. V průběhu roku 2002 se na něm krátce objevil tepaný železný kříž, protože ten, kdo jej na stélu umístil se domníval, že se jedná o podstavec božích muk.Krudum – JV vrchol , 836 m n. m. (na některých mapách 835 m n. m.), souřadnice Je vzdálen od hlavního vrcholu 430 m a stojí na něm rozhledna Krudum.Krudum – JJZ vrchol, 831 m n. m., souřadnice Je vzdálen od hlavního vrcholu 430 m.\n\nVrch Krudum je suk budovaný granity karlovarského žulového masívu na zdvižené kře nad zlomovým svahem do Sokolovské pánve.\n\nNa vedlejším, jihovýchodním vrcholu Krudumu (836 m n. m.) stávala v minulosti 10 m vysoká kamenná rozhledna zvaná Kempfova věž. Ta byla otevřena v roce 1932 a pojmenována na počest místního rodáka, lékaře Andrease Kempfa, který žil v nedalekém Třídomí – dnes již zaniklé osadě na úpatí hory. Po druhé světové válce přestala být rozhledna udržovaná a v 70. letech se rozpadla.\nNa jednom balvanu rozvaliny bývalé rozhledny se nachází pamětní deska připomínající Kempfovu věž.\n\nV roce 2008 (oficiální otevření 15.10.2008) byla na vrcholu zpřístupněna nová rozhledna.\n\n\n"}
{"id": "187395", "url": "https://cs.wikipedia.org/wiki?curid=187395", "title": "Terezínský rodinný tábor", "text": "Terezínský rodinný tábor\n\nTerezínský rodinný tábor (BIIb) byla jedna ze sekcí koncentračního a vyhlazovacího tábora Auschwitz II – Birkenau, do níž bylo od září 1943 do května 1944 deportováno celkem 17 500 vězňů z terezínského ghetta.\n\nZpočátku byl tábor téměř výhradně český (z prvních dvou transportů v roce 1943 v září (celkem 5007 osob), bylo pouze 127 Němců, 92 Rakušanů a 11 Holanďanů), transporty v prosinci 1943 – 4968 osob; později se situace změnila (transport v květnu 1944 – 7503 osob, z toho pouze 2543 Čechů). Dříve se proto používal název \"Český rodinný tábor\", dnes spíše \"Terezínský rodinný tábor\". Název rodinný tábor nebyl oficiální, ale byl používán vězni a esesmany.\nSekce koncentračního tábora Auschwitz-Birkenau označovaná jako BIIb (Bauabschnitt II b – stavební úsek, sekce II b) začala být v rámci celého úseku BII budována od počátku roku 1943. Jednotlivé části této sekce byly postupně dokončovány (BIIe – únor 1943, BIId a BIIf – červenec 1943, BIIc – červen 1944). Sekce BIIb byla předána k užívání v souvislosti s příjezdem zářijových transportů z Terezína na počátku září 1943. Tato sekce měla identickou podobu jako BIIc, BIId a BIIe. V každém z těchto úseků bylo na ploše 600 x 130 m postaveno 32 dřevěných baráků o rozměrech 40,76 x 9,56 x 2,56 m (kubatura 1032 m3). Dále zde bylo 6 baráků, v nichž byly umývárny a latríny. U brány do sekce stály ještě 2 kuchyňské budovy.\n\nPrvní dva transporty do terezínského rodinného tábora vyrazily 6. září 1943. Jedním z důvodů jejich vyslání do Osvětimi byla snaha nacistů zbavit se mladých českých Židů, kteří mohli být jádrem budoucího povstání (Češi byli jediní mladí obyvatelé ghetta, navíc byli ve své zemi a nenáviděli Němce). Nacisté se po zkušenostech z jiných míst (Varšava 19. dubna, Częstochowa 25. června, Treblinka 12. srpna, Białystok 16. srpna) obávali povstání v ghettu.\n\nTyto dva transporty (Dl, Dm) s celkově 5007 osobami (2479 a 2528) dorazily do Auschwitz-Birkenau 8. září 1943. Na rozdíl od dřívějších transportů z Terezína do Osvětimi v nich bylo jen 933 lidí nad 60 let (18 %) a 256 osob do 15 let (v těchto případech šlo většinou o rodiny ostatních mladých osob z transportu). \n\nPři příjezdu se jim dostalo na osvětimské poměry nebývalých „privilegií“: při příjezdu neprocházeli obvyklou selekcí a nedošlo také k rozdělení rodin do různých sekcí tábora – proto „rodinný“ tábor. Chlapci a muži byli umístěni v blocích se sudými čísly, ženy a děti v blocích s lichými čísly. K „privilegiím“ patřilo i to, že terezínští vězňové nebyli podrobeni ponižujícímu rituálu vyholení hlavy a že děti směly přes den pobývat na dětském bloku.\n\nTento zvláštní postup souvisel s nacistickými snahami zakrýt genocidu Židů a především s návštěvou delegace Mezinárodního výboru Červeného kříže v Terezíně. Přesný účel rodinného tábora je však dodnes předmětem diskusí historiků.\n\nI přes to, že životní podmínky v terezínském rodinném táboře byly lepší než v ostatních sekcích Birkenau a zářijový transport se skládal převážně z mladých a silných lidí, byla v něm poměrně vysoká úmrtnost – za půl roku 1140 osob (tj. 23 %).\nNa počátku března 1944 bylo lidem z těchto transportů oznámeno, že pojedou do pracovního tábora v Heydebrecku (dnes Kędzierzyn). Dostali také příkaz napsat svým blízkým korespondenční lístky a na ně napsat datum 25. března (kvůli zdržení při cenzuře v Berlíně) – tato praxe byla běžná již dříve, proto nevzbuzovala podezření (existuje několik lístků psaných dříve, které také byly datovány na pozdější datum). 7. března byl vydán rozkaz, aby nikdo nevycházel do práce a všichni se vrátili do bloků. Asi v 11 hodin bylo nařízeno, aby se osoby ze zářijových transportů přemístily na prázdné bloky. Nemocní byli přemístěni na blok 8. Odtud byli večer převedeni (všichni kromě nemocných) do tábora BIIa a tam umístěni v blocích 2–12.\n\n8. března kolem poledne obešel bloky Rapportführer Buntrock se zapisovatelem a vyvolal některé vězně, kteří se shromáždili před bránou a byli odvedeni zpět do tábora BIIb (byl to zejména zdravotnický personál, lékaři a dvojčata). Celkem šlo o asi 70 vězňů. Večer kolem 8 hodiny byla nařízena \"Lagersperre\" (zákaz vycházení z bloků v celém táboře). Směrem od nádraží přijela kolona nákladních vozidel a tábor byl obklíčen silně ozbrojenými jednotkami SS. Blok po bloku byl nakládán na auta a odvážen do plynových komor. Nejprve byli odváženi muži do krematoria III, poté ženy do krematoria II. Ženy při vstupu do plynových komor zpívaly Internacionálu, Hatikvu a Kde domov můj. Podle hlášení odbojové organizace, které bylo nelegální cestou vyslané 26. března do Krakova, bylo kápy a esesmany utlučeno a zabito asi 60 osob, které se stavěly na odpor.\n\nCelkem bylo v plynových komorách této noci zabito 3792 osob.\n\nDalší dva transporty z terezínského tábora dorazily 16. prosince a 20. prosince 1943. V prvním transportu přijelo 2491 osob (13 zemřelo cestou), v druhém 2477 osob (30 zemřelo cestou). \n\nUdálosti z 8. března donutily odbojové organizace přemýšlet o ozbrojeném povstání. Začaly přípravy na povstání v táboře (podpálení baráků, útok na SS za pomocí primitivních zbraní, pokus o útěk směrem k Visle atd.). Členové táborového odbojového hnutí sbírali potřebné věci, které byly ukládány na oddělení nakažlivých nemocí (podle dr. Alfréda Mílka to byly např. krumpáče, motyky, sekyry, nafta, benzin atd.). Povstání bylo připravováno na 20. června 1944, kdy měl vypršet 6měsíční limit prosincovým transportům. Táborové odbojové hnutí poslalo z Auschwitz I do Brzezinky Sioma Lechtmanna, který měl pomáhat konsolidovat tamější odboj. Přinesl s sebou věrohodné informace o tom, že k likvidaci tábora BIIb 20. června nedojde. 20. června pak skutečně k likvidaci lidí z prosincových transportů nedošlo.\n\nDalší tři transporty dorazily do Auschwitz 15. května (2503 osob), 16. května (2500 osob) a 18. května (2500 osob) – důvodem pro jejich vyslání z Terezína byla akce vylepšování ghetta před návštěvou z Červeného kříže. Proto byl v těchto transportech vysoký počet lidí starých, nemocných, invalidů atd. To se podepsalo i na jejich úmrtnosti – zatímco z prosincových transportů válku přežilo 728 osob (tedy 14,5 %), z květnových se zachránilo pouze 401 osob (5,3 %).\n\nNárodnostní složení květnových transportů bylo následující – Němci (3125 osob), poté následovali Češi (2453), Rakušané (1276) a Holanďané (559).\n\n2. července 1944 padlo rozhodnutí o konečné likvidaci tábora. Byla nařízena selekce práceschopných, kteří mohli odjet do jiných táborů. Došlo tím však k rozdělení rodin, protože odjet mohli pouze mladí a silní. To však znamenalo, že by musely matky opustit své děti. Nakonec to udělalo pouze malé procento z nich (často v případě, že jedno dítě muselo zůstat a druhé mohlo odjet). Počet těch, které dobrovolně šli se svými dětmi na smrt, se odhaduje na 600.\n\n7. července měl odjet první transport mužů z Auschwitz. Předchozí noci (ze 6. na 7. 7.) se u Willyho Brachmanna sešlo asi 15 osob činných v odboji, aby se rozhodli, zda povstat nebo uvěřit tomu, že odjedou za prací a ne do plynových komor. Asi polovina byla pro povstání, polovina proti. Z informací, které měli k dispozici, vyplývalo, že půjde opravdu o transport (vagóny byly již připraveny, o transportu je ujišťoval i Willy Brachmann). Ráno 7. července bylo tisíc mužů odvedeno do Sauny a z ní potom kolem krematorií na rampu, odkud nakonec opravdu odjeli z Auschwitz do Schwarzheide (jeden z pobočných táborů Sachsenhausenu). Zbytek vybraných mužů byl nejpozději do 10. 7. převezen do tábora v Blechhammer.\n\n9. července bylo 2000 žen, které prošly selekcí, převedeno do ženského tábora BIb, kde byly umístěny v bloku 25. Byly rozděleny do skupin a následně odvezeny do různých koncentračních táborů:\n\nV terezínském rodinném táboře zůstalo asi 2500 mužů a chlapců a 4200 žen a dívek. V noci z 10. na 11. července bylo vyhlášeno uzavření tábora (\"Lagersperre\"), během něhož bylo odvezeno do plynových komor asi 3000 žen a dětí. V noci z 11. na 12. července zahynulo v plynových komorách zbývajících 3500 vězňů.\n\nLikvidace rodinného tábora v noci ze 7. na 8. března a 10.–12. července 1944 představuje největší hromadné vraždy československých občanů v době druhé světové války.\n\n\n"}
{"id": "187398", "url": "https://cs.wikipedia.org/wiki?curid=187398", "title": "Pieter de Molyn", "text": "Pieter de Molyn\n\nPieter de Molyn (také Molijn) [molejn] (6. duben 1595, Londýn – 23. březen 1661, Haarlem) byl nizozemský malíř, kreslíř a krajinář 17. století.\n\nNarodil se vlámským rodičům žijícím v Londýně. Není známo, kdy se přestěhoval do Holandska ani nejsou známi jeho učitelé. Starší literatura tvrdí, že byl žákem Franse Halse. To není nijak doloženo, nicméně je pravdou že na několika Halsem vytvořených portrétech maloval krajinu Roku 1616 se stal členem Haarlemského malířského bratrstva. V Haarlemu pak žil až do konce života. Jeho rané práce byly ovlivněny tvorbou manýristů, například Abrahamem Bloemartem a Roelandtem Saverym, později byl ovlivněn tvorbou Esaiase van de Velde. Kolem roku 1617 se u Esaiase pravděpodobně setkal s Janem van Goyen, který byl tehdy jeho žákem.\n\nJde o jednoho z malířů, kteří se podíleli na vzniku realistické holandské krajinomalby sedmnáctého století. Dalšími významnými malíři této skupiny jsou už zmíněný Jan van Goyen a Salomon van Ruysdael. Předchůdci pak zmíněný Esaias van de Velde a Hercules Seghers. Molyn používá, stejně jako Goyen a Velde, poměrně monochromní barevnou paletu. Maluje také podobná témata, především tehdejší holandský venkov. Používá často diagonální kompozici s nízko položeným horizontem. Z těchto tří malířů je dnes hodnocen jako nejméně významný. Jeho obrazy dun z druhé poloviny dvacátých let ovšem pravděpodobně výrazně ovlivnily vůdčího malíře této trojice Jana van Goyena.\n\n"}
{"id": "187401", "url": "https://cs.wikipedia.org/wiki?curid=187401", "title": "Tristan Corbière", "text": "Tristan Corbière\n\nTristan Corbière, vlastním jménem Édouard-Joachim Corbière, (18. července 1845, Morlaix, Francie – 1. března 1875, tamtéž) byl francouzský básník pocházející z Bretaně. Narodil se na pobřeží Congar, kde žil po většinu svého života a nakonec i zemřel.\n\nJeho dílo nebylo příliš známé až do doby, kdy jej Paul Verlaine zařadil mezi prokleté básníky (\"poètes maudits\"). Verlainovo slovo stačilo k tomu, aby si veřejnost všimla díla tohoto bretaňského rodáka a zařadila jej mezi mistry symbolismu. Corbière psal básně z prostředí námořníků a moře, ovlivněn svým rodným krajem.\n\nJedinou publikovanou sbírkou básní za jeho života byla sbírka Žluté lásky (\"Les amours jaunes\", 1873). Zemřel na tuberkulózu ve věku 29 let.\n\n"}
{"id": "187408", "url": "https://cs.wikipedia.org/wiki?curid=187408", "title": "Průmyslový polookruh", "text": "Průmyslový polookruh\n\nPrůmyslový polookruh je dopravně-inženýrské označení čtyřpruhové a ve většině délky dvoupásové komunikace vedoucí severojižním směrem ve východní části Prahy, jejíž severnější část, propojující Letňany a Hloubětín, nese název Kbelská a jižnější část od křižovatky s Poděbradskou ulicí v Hloubětíně směrem do Štěrbohol název Průmyslová. Komunikace Průmyslového polookruhu byly budovány v letech 1977–1996.\n\nSoučástí polookruhu byla původně i část Průmyslové ulice jižně od křižovatky se Štěrboholskou radiálou až do Hostivaře, na niž funkčně navazovala ulice Švehlova do Zahradního Města, kde od konce 80. let západním směrem navazovala komunikace nesoucí dnes název Jižní spojka. Po zprovoznění úseku Jižní spojky a navazujícího úseku Štěrboholské radiály mezi Zahradním Městem a Štěrboholskou radiálou v prosinci 1997 se část Průmyslové ulice jižně od Štěrbohol ani Švehlova ulice zpravidla k Průmyslovému polookruhu již nepočítají.\n\nPůvodně byl Průmyslový polookruh označován jako součást silnice II/601, která pak pod tímto číslem pokračovala po Hornoměcholupské, Novopetrovické, Výstavní a Mírového hnutí na Chodov. Průmyslový polookruh byl až do roku 1997 součástí II. (středního) okruhu Základního komunikačního systému. V roce 1997 však byl II. okruh (později přejmenovaný na Městský) přeložen na nový úsek Jižní spojky a pak postupně na nové úseky Štěrboholské radiály a dočasně je ve východní části Prahy veden po Pražském okruhu. Průmyslový polookruh tak dnes již není součástí žádného značeného okruhu, je však součástí evropské trasy E55. \n\nV Letňanech se komunikace napojuje na Proseckou radiálu, ve Štěrboholech na Štěrboholskou radiálu. Na konci roku 2011 byla napojena na Vysočanskou radiálu.\n\nV koncepcích rozvoje dopravy se počítá mezi základní komunikace a výhledově se počítá s posílením jeho kapacity. Toho má být dosaženo zejména přebudováním úrovňových křižovatek s ulicemi Poděbradská a Kolbenova na mimoúrovňové a zahloubením polookruhu v blízkosti obytné zástavby.\n\nNěkterá občanská sdružení navrhují, aby posílený polookruh převzal i část dopravní zátěže Severojižní magistrály.\n\nV září 2012 náměstek primátora Josef Nosek uvedl, že město uvažuje o tom, že posílený polookruh by mohl dočasně nahradit chybějící východní část Městského okruhu.\n\n"}
{"id": "187412", "url": "https://cs.wikipedia.org/wiki?curid=187412", "title": "Lysgårdsbakken", "text": "Lysgårdsbakken\n\nLysgårdsbakken je stadion se dvěma můstky určenými pro skoky na lyžích nacházející se v norském Lillehammeru. Byl postaven v roce 1993, následujícího roku se zde konaly jako součást zimních olympijských her soutěže ve skocích na lyžích na velkém můstku, středním můstku a soutěž družstev a skokanská část závodů severské kombinace. Maximální kapacita stadionu činí 40000 diváků.\n\nVelký můstek HS138 s konstrukčním bodem K-123 každoročně pořádá závody světového poháru jako součást tzv. Nordic tournamentu, což je skandinávský protějšek k rakousko-německému Turné čtyř můstků. Rekord můstku zde v současnosti drží norský skokan Anders Jacobsen, který zde 2. prosince 2006 doskočil do vzdálenosti 142 m. Kromě tohoto velkého můstku se zde nachází také střední můstek HS100 s konstrukčním bodem K-90.\n"}
{"id": "187432", "url": "https://cs.wikipedia.org/wiki?curid=187432", "title": "Seznam rekordů v rychlobruslení", "text": "Seznam rekordů v rychlobruslení\n\nToto je seznam současných rekordů v rychlobruslení.\n\nV tréninkovém závodě na 3000 m dne 2. listopadu 2013 zajel Denis Juskov nejrychlejší čas historie 3:34,37. Ten však nebyl uznán jako světový rekord, protože se jednalo o závod ve čtveřicích, namísto standardních dvojic.\n\n"}
{"id": "187433", "url": "https://cs.wikipedia.org/wiki?curid=187433", "title": "Nezávislá škola", "text": "Nezávislá škola\n\nNezávislá škola (anglicky Independent nebo Public school) ve Velké Británii, je škola, která je závislá pro své financování na nevládních zdrojích. Ve Velké Británii se v současné době nachází více než 2500 nezávislých škol, které vyučují kolem 615 000 studentů. V tomto odvětví se termín \"nezávislá škola\" vždy používal k popisu školy, která vzdělává studenty na středoškolské úrovni – původ tohoto termínu je sporný. Může to být proto, že tyto školy, které byly ve většině případů založeny pro charitativní účely, se vyvinuly v instituce přístupné všem za podmínky uhrazení školného. Eventuálně termín může pocházet z faktu, že školy měly za úkol připravit studenty na práci ve státní službě („public office“). V každém případě byl po několik let tento termín populárním všeobecným názvem pro dívčí, chlapecké, či koedukační nezávislé školy, které poskytovaly vzdělání žákům ve věku od 13 do 18 let.\n\n„Mnoho nezávislých škol je internátního typu, buď plně nebo částečně. Tudíž je do značné míry vzdělání na nezávislých školách, spíše než finanční status, stále definující charakteristikou pro vyšší a střední třídy společenské vrstvy, které se dodatečně snaží najít lepší vzdělání než to, které je poskytované státem.“\nNezávislá školní rada (The Independent School Council-ISC), složena ze sedmi přidružených organizací, reprezentuje 1283 škol, které dohromady vzdělávají přes 80% žáků ve Velké Británii ze sektoru nezávislých škol. Ty školy, které jsou členy ISC, jsou kontrolované na základě smlouvy mezi ISC, Department for Education and Skills a Office for Standards in Education. Nezávislé školy, které nespadají pod ISC v Anglii a nezávislé školy autorizované k ISC ve Skotsku, Walesu a Severním Irsku jsou kontrolovány přes národní inspektorát každé země.\n\nNezávislé školy ve Skotsku vzdělávají kolem 31000 studentů. I když mnohé z těchto škol jsou členy ISC, jsou také representovány Skotskou Radou Nezávislých Škol (the Scottish Independant Schools Council), která je uznávaná skotskou vládou za skupinu reprezentující nezávislé školy ve Skotsku.\n\nNezávislé školy se mohou svobodně rozhodnout ve svém výběru studentů (což se stalo předmětem legislativy proti všem možným formám diskriminace). V dnešní době se většina škol neohlíží na kontakty, které rodina studenta má, kromě sourozence který se právě na škole vzdělává. Přestože výhodu může mít student, který ma sportovní či hudební nadání, důležitá je akademická schopnost dítěte a finanční zázemí (rodiče musí zaplatit až £27500 ročně za studenta bydlícího na koleji). Někteří rodiče jsou schopni udělat neskutečné oběti, aby mohli poslat své děti na tyto školy, protože tamějši výuka je považována za akademicky výhodnou a také nabízí kulturní, sociální a profesionální výhody, stejně jako rozsáhlý výběr sportovních, hudebních a uměleckých aktivit.\n\n\n"}
{"id": "187434", "url": "https://cs.wikipedia.org/wiki?curid=187434", "title": "Nordic Tournament", "text": "Nordic Tournament\n\nNordic Tournament je každoroční turnaj ve skocích na lyžích pořádaný od roku 1997 ve skandinávských zemích, obvykle ve Finsku a Norsku, výjimečně zavítá i do Švédska, jedná se o součást světového poháru. Tento turnaj byl založen jako skandinávský protějšek ke slavnému a úspěšnému turné čtyř můstků, které se každoročně koná v Německu a Rakousku.\n\nNordic Tournament se pořádá vždy na několika můstcích, ve Finsku se jedná o můstky v Lahti a Kuopiu, ve Švédsku o můstek ve Falunu, v Norsku pak o můstky v Trondheimu, Lillehammeru a slavný Holmenkollen v Oslu, na kterém se skákalo jako na jediném během každého turné, v historii se totiž skákalo nanejvýš na čtyřech můstcích.\n"}
{"id": "187446", "url": "https://cs.wikipedia.org/wiki?curid=187446", "title": "Moa", "text": "Moa\n\nMoa (Dinornithidae) byli obří nelétaví ptáci, kteří žili ještě v historické době na území Nového Zélandu. Patří k nejslavnějším příkladům relativně nedávno vyhubených výrazných druhů obratlovců.\n\nNa rozdíl od ostatních běžců neměli moa vyvinutá křídla. Z patnácti druhů lišících se velikostí je nejznámější \"Dinornis robustus\" a \"Dinornis novaezelandiae\", kteří dosahovali výšky asi 3,6 m a hmotnosti kolem 230 kg. V lesním ekosystému Nového Zélandu patřili k dominantním býložravcům. Hlavní součást jejich potravy tvořily listy, větvičky a ovoce a jejich ekologické interakce s prostředím jsou rekonstruovány teprve v poslední době.\n\nPřestože se předpokládá, že moa vyhynuli kolem roku 1300 až 1440, podle některých spekulací mohlo několik jedinců rodu \"Megalapteryx didinus\" přežívat v odlehlých oblastech Nového Zélandu do 18. či dokonce do 19. století. Když kolem roku 1280 na ostrov dorazili Maorové, čítala populace ptáků moa ještě asi 58 000 jedinců.. Postupným odlovem však jejich početní stavy klesaly a zhruba za 150 až 200 let vyhynuli moa úplně. Hlavním viníkem je v tomto případě právě člověk.\n\nI když jejich počty klesaly pravděpodobně již před započetím kolonizace ostrova, za jednu z hlavních příčin jejich vyhynutí se v současnosti považuje lov a kácení lesů způsobené Polynézany (Maory), kteří se na Novém Zélandu usadili o stovky let dříve. Před příchodem kolonizátorů ze západu lovili ptáky Moa také orli Haastovi.\n\nMaoři sice evropským osadníkům o obřích ptácích, jež dříve obývali nížiny a údolí a které nazvali Moa, vyprávěli, Evropané však po jejich existenci v raných etapách kolonizace Nového Zélandu nijak nepátrali.\n\nV roce 1839 získal obchodník a nadšenec do historie přírody John W. Harris od jednoho z Maorů neobvyklou kost nalezenou na říčním břehu. Harris tento 15 cm dlouhý úlomek ukázal svému strýci Johnu Ruleovi, sydneyskému chirurgovi, jenž ji následně poslal Richardu Owenovi, který tehdy pracoval u chirurgické společnosti v Londýně. Owen o nálezu informoval biology, anatomy a paleontology Britského muzea.\n\nOwen strávil zkoumáním kosti téměř čtyři roky. Předpokládal, že šlo o úlomek stehenní kosti velkého zvířete, byla však neobvykle lehká a netypicky strukturovaná. Owen skeptické vědecké komunitě a veřejnosti oznámil, že se jedná o kost vyhynulého obřího ptáka podobného pštrosovi a pojmenoval jej \"Dinornis\". Přestože zpočátku se svou teorií sklízel výsměch, později se díky častým nálezům kosterních pozůstatků ptáků moa na Novém Zélandu ukázalo, že se nemýlil, a také se kostru moa podařilo zrekonstruovat. Na počátku 21. století byl zmapován také genom vyhynulého ptáka moa.\n\n\n\n"}
{"id": "187447", "url": "https://cs.wikipedia.org/wiki?curid=187447", "title": "Nobunaga Oda", "text": "Nobunaga Oda\n\nNobunaga Oda (: , \"Oda Nobunaga\", celým jménem : , \"Oda Kazusanosuke Saburó Nobunaga\", 23. června 1534 – 21. června 1582) byl hlavním daimjó ke konci období Sengoku a prvním z řady tří tzv. sjednotitelů Japonska (dalšími dvěma byli jeho bezprostřední nástupce Tojotomi Hidejoši a dovršitel procesu sjednocení Tokugawa Iejasu). Byl synem Nobuhideho Ody, nepříliš významného válečníka s malými pozemky v provincii Owari. Nobunaga žil v neustálých válečných výbojích a předtím, než předčasně zemřel v roce 1582, si podrobil téměř celé Japonsko.\n\nNobunaga Oda se narodil 23. června na panství Owari a dostal dětské jméno Kippóši (japonsky:吉法師). Byl druhým synem Nobuhideho Ody, který zastával funkci zástupce šuga a měl své pozemky v provincii Owari. Nobunaga se měl narodit na hradě Nagoja, avšak toto rodiště je zpochybňováno. Během svých dětských a jinošských let proslul svým bizarním chováním a získal přezdívku Owari no Óucuke (japonsky: 尾張の大うつけ, Blázen z Owari). Bylo o něm známo, že pobíhá s ostatní mládeží bez ohledu na své společenské postavení. Avšak se zavedením palných zbraní v Japonsku ho proslavila jeho záliba v palných zbraních tanegašima, nazvaných podle stejnojmenného ostrova.\n\nV roce 1551 neočekávaně zemřel Nobuhide Oda. Během jeho pohřbu byl Nobunaga nařčen ze společensky nepřijatelného chování při kladení obřadní vonné tyčinky na oltář. Tento akt později odsoudilo mnoho vazalů rodiny Oda. Ti, přesvědčeni o Nobunagově nedostatku disciplíny, začali stranit jeho jemněji se vyjadřujícímu a uhlazenějšímu bratrovi Nobujukimu.\n\nZahanbený Nobunagovým chováním, spáchal Masahide Hirate seppuku. To byla pro Nobunagu obrovská rána, ztratil totiž učitele a cenného vazala. Později vystavěl na jeho počest svatyni.\n\nAčkoli byl Nobunaga uznán jako Nobuhidův právoplatný následník (Nobuhidův nejstarší syn Nobuhiro Oda byl nemanželský), byl klan Oda rozdělen do mnoha frakcí, a dokonce byl celý klan technicky poddán šugovi provincie Owari, Jošimunemu Šibovi. Tak se stalo, že Nobutomo Oda, jenž byl šugovým zástupcem a jenž ovládal slabého Šibu jako svou loutku, odmítl Nobunagu jako nového pána provincie Owari. Když Jošimune jasně podpořil a pokusil se pomoci Nobunagovi, byl Nobutomou zavražděn.\n\nNobunaga úspěšně přesvědčil Nobumicuho Odu, mladšího bratra svého otce Nobuhideho, aby se připojil na jeho stranu, a s jeho pomocí byl Nobutomo zabit na hradě Kijosu, který se později stal Nobunagovým sídlem na více než 10 let. Nobunaga využil situace, kdy právoplatným dědicem funkce šuga provincie Owari se stal Joušimuneho syn, Јоšikane Šiba, a uzavřel spojenectví s rodinou Imagawa z provincie Suruga a s rodinou Kira z provincie Mikawa, jelikož oba klany měly stejného šuga a nemohly odmítnout. To ve skutečnosti mělo zajistit, aby rodina Imagawa přestala útočit na hranice provincie Owari.\n\nPřestože byl Nobujuki a jeho stoupenci stále na svobodě, Nobunaga vedl armádu do provincie Mino na pomoc Dósanu Saitóovi, jehož syn, Jošitacu Saitó, se obrátil proti němu. Tažení selhalo, Dósan byl zabit a Jošitacu se v roce 1556 stal novým pánem provincie Mino.\n\nO pár měsíců později provedl Nobujuki s podporou Каcuieho Šibaty a Hidasady Hajašiho výpad proti svému bratru Nobunagovi. Byli poraženi při bitvě u Ino. Tito tři byli omilostněni jen díky intervenci Nobunagovy a Nobujukiho matky. Nicméně již příští rok plánoval Nobujuki další rebelii. Nobunaga byl informován Kacuiem Šibatou a po té, co předstíral nemoc, aby se dostal do Nobujukiho blízkosti, zavraždil ho na hradě Kijosu.\n\nV roce 1559 Nobunaga zlikvidoval veškerou opozici proti sobě jak v klanu, tak i v celé provincii Owari. Pokračoval ve využívání Jošikaneho Šiby jako výmluvy pro uzavírání míru s ostatními daimjó. Později však objevil Jošikaneho tajnou korespondenci s klany Kira a Imagawa, snažící se dohodnout na vypuzení Nobunagy a obnovení moci klanu Šiba. Nobunaga ho vyhnal a aliance vytvořené ve jménu klanu Šiba tak byly neplatné.\n\nV roce 1560 shromáždil Jošimoto Imagawa armádu čítající 25,000 mužů a vyrazil směrem na Kjóto pod záminkou pomoci křehkému šógunátu Ašikaga. Klan Macudaira z provincie Mikawa se připojil k Jošimotovým silám.\n\nPro porovnání, klan Oda měl armádu pouhé 3 tisíce mužů, a tato síla bylo rozdělena na obranu různých míst na hranicích. Za těchto nepříznivých okolností Nobunaga údajně předvedl svůj oblíbený tanec Acumori, předtím než se on sám a pár společníků odebralo pomodlit se do chrámu. Podpořený náhlou bouří, Nobunaga napadl tábor Imagawů a zabil Jošimota, což mu přineslo překvapivé vítězství. Toto je pak známo jako bitva u Okehazamy, jež přinesla jménu Nobunaga národní povědomí.\n\nVýsledkem bylo rychlé oslabení klanu Imagawa, který tím ztratil vládu nad klanem Macudaira. V roce 1561 bylo vytvořeno spojenectví mezi Nobunagou a Macudairou Motojasuem (později známým jako Iejasu Tokugawa).\n\nV roce 1561 v Minu na nemoc předčasně zemřel Saitó Jošitacu, po němž nastoupil jeho syn Saitó Tacuoki. Tacuoki byl však mladý a málo zkušený coby vladař a vojenský stratég ve srovnání se svým otcem a dědem. Nobunaga využil této situace, přesunul svou základnu na hrad Komaki a začal tažení v provincii Minu. Nobunaga přesvědčil vazaly rodu Saitó, aby se zřekli svého nekompetentního a pošetilého pána, a tím velmi významně tento klan oslabil a připravil si tak výhodné podmínky pro konečný útok v roce 1567. Nobunaga se zmocnil hradu Inabajama a poslal Saita Tacuokiho do exilu.\n\nOda Nobunaga odjel do Inabajamy a přejmenoval svůj nový hrad stejně jako město na Gifu, podle legendární hory Gi v Číně, kde vznikla dynastie Čou. Tím Nobunaga odhalil své ambice podmanit si celé Japonsko. Začal používat svou novou pečeť, jež se četla jako „Tenka Fubu“, což znamená: „sjednotit vše pod nebesy silou zbraní“.\n\nV roce 1564 si vzala Nobunagova sestra Oiči Azaie Nagamaseho, daimjóa v severní provincii Ómi. To mu později pomohlo připravit cestu do Kjóta.\n\nV roce 1568 cestoval poslední ašikagský šógun Ašikaga Jošiaki do Gifu a požádal Nobunagu, aby začal tažení na Kjóto. Jošiaki byl bratr zavražděného 13. šóguna z rodu Ašikaga Jošiterua. Jošiteruho vrazi dosadili na místo šóguna svou loutku Ašikagu Jošihideho. Nobunaga vyhodnotil Jošiakiho žádost jako výbornou příležitost začít tažení a podrobit si Kjóto. Překážkou v severní provincii Ómi mu však byl klan Rokkaku. Vůdce klanu Rokkaku Jošikata odmítl podpořit Jošiakiho jako šóguna a tím začala válka. Nobunaga podnikl masivní útok a vyhnal klan Rokkaku z jejich hradů.\n\nBěhem krátkého času dosáhl Nobunaga Kjóta a vyhnal klan Mijoši pryč z města. Jošiaki byl pak jmenován 15. šógunem z rodu Ašikaga.\n\nNobunaga odmítl post kanrei a posléze začal s oslabováním moci šóguna s jasným úmyslem využít ho jako loutku pro ospravedlnění svých budoucích výbojů. Jošiaki však neměl v úmyslu stát se něčí loutkou a tak si potají dopisoval s různými daimjóy s cílem vytvořit alianci proti Nobunagovi.\n\nObzvláště klan Asakura s nelibostí nesl vzrůstající mocí klanu Oda. Historicky byl totiž klan Oda podřízen klanu Asakura. Navíc Asakura Jošikage, který též podporoval Ašikagu Jošiakiho, nebyl ochotný táhnout na Kjóto. Proto klan Asakura nyní pohrdal Nobunagovými úspěchy.\n\nKdyž Nobunaga zahájil tažení na území klanu Asakura, Azai Nagamasa (manžel Nobunagovy sestry Oiči), zrušil spojenectví s klanem Oda, aby dostál spojenectví rodů Azai a Asakura, které trvalo po generace. S pomoci rebelů Ikkó-ikki získala aliance proti Nobunagovi na síle.\n\nV bitvě u Anegawy porazil Nobunaga a Tokugawa Iejasu spojené síly klanů Asakura a Azai.\n\nNobunaga vedl válku i proti buddhistickým mnichům, kteří se mu odmítli podrobit. Enrjakudži, klášter na hoře Hiei s mnichy-válečníky sóheii školy Tendai, mu byl zvláště trnem v oku, neboť sídlil velmi blízko jeho rezidence v hlavním městě Kjótu. Proto v roce 1571 Nobunaga napadl Enrjakudži, a přestože byl obdivovaným a významným kulturním symbolem té doby, do základů ho vypálil. Při této akci zemřelo mezi 20 a 30 tisíci mužů, žen a dětí.\n\nV průběhu let uměl Nobunaga upevňovat svou pozici a brutálně ničil své nepřátele. Například při obléhání systému pevností Nagašima utrpěl Nobunaga obrovské ztráty včetně několika bratrů při potlačování odporu povstalců Ikkó-ikki. Nakonec ale Nobunaga obklopil nepřátelský komplex a zapálil ho, přičemž zde zemřely desetitisíce civilistů, většinou ženy a děti.\n\nJeden z nejsilnějších členů aliance proti Nobunagovi byl Takeda Šingen, a to vzdor jeho všeobecně smírnému vztahu a nominálnímu spojenectví s klanem Oda. V roce 1572 Takeda na naléhání šóguna zahájil tažení na hlavní město, na jehož počátku byla invaze na Tokugawovo území. Nobunagovy síly byly vázány na západní frontě, a proto poslal Tokugawu Iejasuovi pouze mdlou pomoc. Ten potom utrpěl porážku při bitvě u Mikatagahary v roce 1573.\n\nAvšak nedlouho po bitvě se Takedovy síly stáhly, neboť Šingen v roce 1573 v důsledku nemoci zemřel. Jeho smrt znamenala úlevu pro Nobunagu, jenž se mohl zaměřit na Jošiakiho, který mu opakovaně otevřeně vyhlašoval nepřátelství navzdory císařskému soudnímu zásahu.\n\nNobunaga porazil Jošiakiho síly a poslal ho do exilu. Ještě toho roku končí šógunát Ašikaga.\n\nNobunaga v roce 1573 také úspěšně zničil klany Asakura a Azai. Azai Nagamasa poslal Oiči zpět Nobunagovi a spáchal sebevraždu. Po zničení povstalců Ikkó-ikki v řetězci pevností a opevnění Nagašima v roce 1574 zůstal jediným zbývajícím Nobunagovým protivníkem klan Takeda, vedený nyní Takedou Kacujorim.\n\nPři rozhodující bitvě u Nagašina decimovaly spojené síly Nobunagy a Tokugawy Iejasua klan Takeda díky strategickému využití arkebuz. Nobunaga překonal nevýhodu pomalého nabíjení arkebuz tím, že postavil střelce do tří řad. Po tom, co vystřelili střelci v první řadě, se sehnuli a nabíjeli, zatímco střílela následující řada. Kulky byly schopny provrtat brnění Takedových jezdců. To způsobilo zmatek v Takedově kavalérii, jež byla zatlačována zpět a pobíjena přilétávajícími střelami.\n\nNobunaga pokračoval v expanzi. Poslal Šibatu Kacuieho a Maedu Tošiieho na sever a Akečiho Micuhideho do provincie Tamba.\n\nV roce 1574 přijal Nobunaga titul kuge (šlechtic císařského dvora), potom v roce 1577 získal titul udaidžin (neboli \"ministra napravo\"), titul třetího nejvyššího hodnostáře císařského dvora.\n\nNobunagovo obléhání Išijama Hongandži, hlavní pevnosti povstalců Ikkó-ikki v Ósace, přineslo určitý pokrok, ale klan Mori z regionu Čúgoku prolomil námořní blokádu a začal posílat zásoby do silně opevněného komplexu po moři. V roce 1577 proto dostal Hašiba Hidejoši rozkaz vyrazit na západ a utkat se s klanem Mori.\n\nO rok později byl dostavěn hrad Azuči v provincii Omi a tento působivý a extravagantně vyzdobený hrad šokoval evropské misionáře stejně jako obyčejné dvořany.\n\nAvšak Uesugi Kenšin, považovaný za největšího válečníka té doby po smrti Takedy Šingena, se zúčastnil druhé aliance proti Nobunagovi. Drobné střety vyvrcholily bitvou u Tedorigawy a přesvědčivým vítězstvím Uesugiho. Zhruba v této době se Uesugiho síly připravovaly na pochod na Kjóto.\n\nV důsledku této porážky začal Nobunagův postup v provinciích Noto, Kaga a Eččú stagnovat. Pokud by Uesugi vedl svou armádu na Kjóto, Oda Nobunaga by neměl žádnou šanci než se vzdát a postoupit východní území s nadějí, že dostane milost. Nicméně Uesugi Kenšin zemřel na pravděpodobné krvácení do mozku ještě dříve, než se jeho armády vydaly na pochod. Po Kenšinově smrti a značných zmatcích mezi jeho nástupci pokračoval Nobunaga v tažení na tuto oblast.\n\nV roce 1580 přinutil Nobunaga pevnost Išijama Hongandži ke kapitulaci a v roce 1582 zničil i klan Takeda. Nobunagova moc byla nyní na vrcholu a byl připraven započít invazi do provincie Ečigo a na ostrov Šikoku.\n\nV roce 1582 napadl Hidejoši Hašiba (Nobunagův nejvěrnější vazal) provincii Biččú a obléhal hrad Takamacu. Tento hrad byl nepostradatelný pro klan Móri a jeho ztráta by zanechala sídelní panství klanu Móri zranitelné. Terumot Móri přivedl posily před hrad Takamacu, čímž se bojující strany dostaly do patové situace, a Hidejoši požádal Nobunagu o posily.\n\nBývá často zmiňováno, že Hidejoši nepotřeboval posily, ale z rozličných důvodů o ně Nobunagu požádal. Někteří věří, že Hidejoši, jemuž ostatní generálové záviděli a nenáviděli ho pro jeho rychlý vzestup z nižšího pěšáka až ke generálovi zodpovídajícímu se pouze Nobunagovi, chtěl mít nějaký profit z dobytí hradu pro Nobunagu a získat navrch před ostatními vazaly rodu Oda. Jiní spekulují o tom, že Hidejoši nebo jeho vazalové chtěl vylákat Nobunagu do zranitelné pozice na frontě, kde by ho mohli snadněji zavraždit. Další věří, že byl Hidejoši ve skutečnosti vedoucí postavou za zradou Micuhideho Akeči.\n\nV každém případě Nobunaga rozkázal Nagahidemu Niwovi, aby se přichystal na invazi na Šikoku a Micuhidemu, aby pomohl Hidejošimu. Na cestě do regionu Čúgoku zastavil Nobunaga v chrámu Honnódži v Kjótu. Protože Nobunaga neočekával útok uprostřed jím ovládaného území, byl strážen pouze pár desítkami služebníků a osobními strážci.\n\nToho však využil Micuhide, náhle obklíčil chrám Honnódži, a donutil Nobunagu, aby spáchal sebevraždu. Ve stejný čas, kdy Akečiho síly napadly hrad Nidžó, si Nobunaga vzal život. Společně s ním zemřel jeho mladý pobočník a milenec, Ranmaru Móri, který mu věrně sloužil po mnoho let a byl s ním i v tomto těžkém čase. Jeho loajalita a starostlivost o pána byly známy a časem velmi oceňovány. Pouze jedenáct dní po úderu na Honnódži byl Micuhide zabit v bitvě u Jamazaki.\n\nNobunaga byl proslulý jako pán oblasti Nagoja (jak se říkalo provincii Owari) a neobyčejný příklad pro samuraje období Sengoku. Během pár let položil pro své následovníky cestu pro dokončení sjednocení Japonska pod novou vládu bakufu.\n\nJe důležité že, Hidejoši Tojotomi a Iejasu Tokugawa (jenž založil šógunát Tokugawa) byli věrnými následovníky Nobunagy. Hidejoši se stal z bezejmenného rolníka jedním z nejvýznačnějších Nobunagových generálů. Iejasu sdílel s Nobunagou dětství a vyrůstali jako silní spojenci. Hidejoši porazil Akečiho během měsíce a byl považován za právoplatného Nobunagova nástupce, jenž pomstil Micuhideho zradu.\n\nTito dva byli obdarováni Nobunagovými předešlými úspěchy, kterými vybudoval a sjednotil Japonsko a o nichž říkali: „Sjednocení je jako rýžový koláček: Oda ho udělal, Hašiba ho zformoval a nakonec ho ochutnal pouze Iejasu.“ (Hašiba je rodové jméno Hidejošiho, jež používal dokud následoval Nobunagu)\n\nHidejoši, jenž se stal hlavním vládcem v roce 1586, sám syn z chudé rolnické rodiny, zavedl právo díky němuž byla samurajská třída kodifikována jako stálá a dědičná, a ostatním třídám bylo zakázáno nosit zbraně. Tím byla značně ztížena pohyblivost v rámci japonské společnosti (kterou nakonec úplně znemožnil šógunát Tokugawa) až do doby, kdy byla samurajská třída při reformách Meidži v šógunátu Edo rozpuštěna.\n\nJe důležité si všimnout, že rozdíl mezi samuraji a ne-samuraji byl během 16. století nejasný. Mnoho mužů z různých sociálních vrstev (většinou malorolníci) příslušelo přinejmenším k jedné vojenské organizaci a sloužili ve válkách před a během Hidejošiho vlády. Tato situace „všichni proti všem“ trvala po staletí.\n\nOprávněné samurajské rodiny po 17. století si tak vybraly možnosti následovat Nobunagu, Hidejošiho a Iejasua. Během změn režimů nastávaly velké bitvy a mnoho poražených samurajů bylo zničeno nebo se stali róniny, popř. se začlenili do obyčejné populace.\n\nNobunagovým snem bylo nejen změnit způsob válčení v Japonsku, ale také udělat jednu z nejmodernějších armád světa. Vylepšoval a rozšiřoval techniku oštěpů, lodí a hradů. Vylepšil systém válečného postavení tím, že se v úvahu brala zkušenost, ne však jméno nebo původ, jak tomu bylo v dřívějších dobách. Vazalům byla také dávána půda na základě výnosů rýže a na velikosti pozemků. Jeho organizační systém byl přesně použit a dále vyvíjen jeho spojencem Tokugawou Iejasuem v vzniklém šógunátu Tokugawa v Edu.\n\nNobunagova vláda a důvtip nebyl využit pouze na bitevním poli, ale byl také znám jako dobrý obchodních a rozuměl principům mikro- a makroekonomiky. Jako první modernizoval ekonomiku ze zemědělské podstaty na podstatu výrobní a na služby. Hradní města byla vyvíjena jako centra lokálních ekonomik. Byly budovány cesty na jeho panstvích mezi hradními městy nejen pro usnadnění cestování, ale především pro jednodušší pohyb velkých armád na dlouhé vzdálenosti v co nejkratším čase. Mezinárodní obchod byl rozšířen do Číny a na Korejský poloostrov, dokud nezačali přijíždět „jižní barbaři“ z Evropy, Filipín, Siamu a Indonésie.\n\nZavedl politiku „rakuichi rakuza“ jako cestu pro podporu obchodu a veškeré ekonomiky. Tato politika zrušila a zakazovala veškeré monopoly a otevřela uzavřené a privilegované svazy, společnosti a cechy, které viděla jako překážky obchodu. Také vyvinul různé daňové výjimky.\n\nStavěl „města-hrady“, místní centra obchodu. Ty spojoval novými cestami, nejen pro ulehčení obchodu, ale také pro rychlejší přesuny armády.\n\nStavěl také krásné zahrady a hrady. Snad nejkrásnějším z nich, a také prý nejkrásnější v celém Japonsku, je Azuči u jezera Biwa. Tento hrad je pokryt zlatem a zdoben sochami, uvnitř jsou pak interiéry malované malířem Eitoku Kanó.\n\nByl fascinován evropskou kulturou, sbíral umělecká díla, zbraně a brnění. Je také považován za jednoho z prvních Japonců, kteří nosili evropské oblečení. Byl také patronem křesťanských misionářů v Japonsku, avšak nikdy nekonvertoval ke křesťanství.\n\nNobunaga je v Japonsku vzpomínán jako jeden z nejkrutějších daimjó období Sengoku. Byl prvním ze tří hlavních sjednotitelů Japonska. Těmi dalšími byli Tojotomi Hidejoši (zvaný také Hašiba Hidejoši) a Tokugawa Iejasu. Oda Nobunaga byl na nejlepší cestě stát se šógunem Japonska nebýt toho, že jeden z jeho generálů, Akeči Micuhide, obklíčil chrám Honnódži v Kjótu, kde se tehdy Nobunaga nacházel, a přiměl Nobunagu spáchat seppuku. Protože Nobunaga nechtěl, aby jeho hlavu získali za trofej jeho nepřátelé, podpálil na jeho přání chrám Honnódži jeho pobočník Ranmaru Móri, který následně také spáchal seppuku. Akeči se pak sám prohlásil za pána Odových území, ale Hidejoši Akečiho porazil a svého pána Nobunagu pomstil.\n"}
{"id": "187451", "url": "https://cs.wikipedia.org/wiki?curid=187451", "title": "Žabljak", "text": "Žabljak\n\nŽabljak je město ležící na severu Černé Hory. Žijí v něm necelé 2000 obyvatel.\nMěsto je situováno uprostřed náhorní plošiny pohoří Durmitor, které je přírodní památkou UNESCO a národním parkem. Jeho střed se nachází v nadmořské výšce kolem 1450 m n. m.\n\nHistoricky první jméno dali okolí současného města Slované. Díky blízkému zdroji pitné vody se oblast jmenovala \"Varezina voda\" (Варезина вода). Později bylo město přejmenováno na \"Hanovi\". Současné jméno pochází z roku 1870, kdy zde byla postavena škola, kostel a kapitánský domek.\n\nBěhem Balkánských válek byla většina původních staveb zničena. K jedné z mála dochovaných staveb patří například \"kostel sv. Preobraženje\" z roku 1862, postavený jako památka na počest vítězství Černohorského knížectví nad Osmanskou říší. Později zde bylo zřízeno město Žabljak s obchody, kavárnami apod. V roce 1880 se stal Žabljak obchodním městem a sídlem stejnojmenné opštiny.\n\nPřed první světovou válkou byl Žabljak typickým horským městečkem. Díky typické architektuře a kráse okolní přírody se místo stalo významným centrem pro turisty nejen z Jugoslávského království, ale také třeba z Itálie (díky úzkým vazbám mezi Itálií a Černou Horou).\n\nBěhem druhé světové války bylo město vypáleno, avšak hned po válce bylo znovu vystavěno a stalo se černohorským centrem zimních sportů.\n\nŽabljak je administrativním centrem stejnojmenné opštiny, která má 4 204 obyvatel. Samotné město má 1 937 obyvatel a je to největší sídlo v opštině.\n\n\n\n\n\n\n\nMěsto je významným turistickým centrem, a to hlavně v oblasti letních a zimních sportů. Nejlepšími sportovními aktivitami v okolí jsou lyžování, snowboarding, rafting, horolezectví nebo pěší turistika. V okolním horském masivu Durmitor je mj. 18 ledovcových jezer, nejznámějším je Crno jezero nedaleko města.\n\nHlavním problémem Žabljaku je špatná dopravní infrastruktura, která ale v posledních letech prochází mnoha rekonstrukcemi (přibývají nové silnice, i díky fondům rozvoje EU). Hlavní spojení je přes silnici E65, která spojuje Žabljak s Podgoricou.\n\nMěsto má své vlastní letiště, které je ovšem používáno jen pro modelářské a zřídka také kaskadérské kluby. Nejbližší užívané letiště je mezinárodní letiště Golubovci v Podgorice vzdálené 170 km, ze kterého lítají pravidelné linky nejen do Evropy.\n\n"}
{"id": "187452", "url": "https://cs.wikipedia.org/wiki?curid=187452", "title": "Vídeňské městské okresy", "text": "Vídeňské městské okresy\n\nRakouské hlavní město Vídeň se od 1. září 1954 administrativně člení na 23 samosprávných městských částí tradičně označovaných jako vídeňské městské okresy (německy \"Wiener Gemeindebezirke\"). Každý z těchto okresů má nejen svoje číslo, ale i název, který je odvozen od nejdůležitější čtvrti v příslušném okrese. Vídeňané jednotlivé okresy označují buď jejich názvy nebo jejich čísly. Čísla okresů jsou ve Vídni uvedena na každém uličním štítě před názvem ulice (např. „17., Pezzlgasse”) a tvoří i 2. a 3. číslici ve vídeňských PSČ („1010” pro 1. okres, či „1220” pro 22. okres; ve 23. okrese platí jisté výjimky).\n\n"}
{"id": "187453", "url": "https://cs.wikipedia.org/wiki?curid=187453", "title": "Charles Mingus", "text": "Charles Mingus\n\nCharles Mingus Jr. (22. dubna 1922, Nogales, Arizona – 5. ledna 1979, Cuernavaca, Mexico) byl americký jazzový kontrabasista, skladatel a příležitostný pianista. Je známý i svým bojem proti rasismu.\n\nCharles Mingus je pokládán za jednoho z největších jazzových hudebníků a skladatelů 20. století. Během svého života nahrál několik vysoce ceněných alb. Jeho skladby nejsou moc často prováděny jinými jazzovými hudebníky, a to i přes svou melodičnost a osobitost. Jeho ansámbly prošla spousta jazzových muzikantů, někteří z nich se později proslavili se svými vlastními soubory. Mingus dokázal často překvapit nejen tím, že si do svých ansámblů vybíral méně známé hudebníky, ale i nekonvenční nástrojovou pestrostí svých ansámblů.\n\nMingus byl také náchylný k depresím. Střídala se u něj krátká extrémně tvořivá období a dlouhá období, kdy nesložil téměř nic. Jeho výbušný temperament ho „proslavil“ téměř stejně jako jeho hudba. Vysloužil si jím přezdívku „Angry Man of Jazz“ (Zlý muž jazzu).\n\nJeho hudba je živelný a oduševnělý hard bop, ovlivněný gospely a free jazzem. I když sám Mingus nenáviděl jakékoli škatulkování, tvoří jeho vlastní hudba jedinečnou jazzovou kategorii, která spojila tradiční jazz s do té doby neprozkoumanými jazzovými zákoutími. Mingus kladl důraz hlavně na kolektivní improvizaci; vždy dával pozor na to, jak se nechává každý hudebník ovlivnit skupinou jako celkem. Když sestavoval jednotlivé ansámbly, vybíral si hudebníky nejen podle jejich schopností, ale velmi důležitá pro něj byla také jejich osobnost. Snažil se vytvořit jedinečnou hudbu, kterou měli hrát jedineční lidé.\n\nDíky svému výjimečnému způsobu kompozice pro středně velké soubory a pro schopnost vyzdvihnout talent jednotlivých členů ve svých seskupeních bývá často označován za následovníka hudebního odkazu Duke Ellingtona, jehož si Mingus vážil a choval k němu obdiv.\n\nVýběr z nejvýznamnějších alb:\n\n\n"}
{"id": "187455", "url": "https://cs.wikipedia.org/wiki?curid=187455", "title": "Jarník", "text": "Jarník\n\nJarník má více významů.\n\n\n"}
{"id": "187466", "url": "https://cs.wikipedia.org/wiki?curid=187466", "title": "Anglický buldok", "text": "Anglický buldok\n\nAnglický buldok, zkráceně jen buldok (anglicky: English Bulldog), je anglické psí plemeno. Dříve se používal ke zvláštním účelům – k zápasům s býky. Vznikl křížením mastifů a teriérů. Dnes se buldoci chovají především pro výstavy. Má často zdravotní problémy. Má přátelskou povahu, jinak se mu říká tarač.\n\nAnglický buldok vznikl již před několika staletími na území Anglie z molossoidních psů původem z Asie. První zmínku je možné najít již v roce 1630, v té době ale byl anglický buldok neustálené plemeno. Pokud ale hledáme záznamy o prvních bojových psech, musíme zabrousit až do roku 1500. Nelze s přesností určit, jaká plemena byla předky anglického buldoka, ale pravděpodobně se jedná o tibetskou dogu a již vymřelého babylonského válečného psa. Dlouhou dobu se tito psi využívali v zápasech proti medvědům, kteří však byli přivázáni ke kůlu. Pak byly tyto zápasy zakázány a chovatelé anglických buldoků si museli najít jinou zábavu: například zápasy psů proti psům. Život bojového psa nebyl příliš slavný, zatímco feny rodily další štěňata-bojovníky, psi soupeřili v arénách do věku čtyř až šesti let. Právě v tomto věku se u psů začínají objevovat první známky stárnutí a takto starý pes byl většinou brutálním způsobem utracen nebo jej nechali napospas silnějšímu psovi. I ty ale byly zanedlouho zakázány, konkrétně v roce 1830. V té době začalo buldokům hrozit vyhynutí, protože pro původní využití již byli nepoužitelní. Skupina chovatelů ale nakonec plemeno přetvořila a udělal z něj přátelského společníka. V roce 1860 se anglický buldok vůbec poprvé objevil na výstavě.\n\nAnglický buldok je předkem mnoha další plemen: amerických buldoků, francouzských buldočků…\n\nAnglický buldok je podsadité psí plemeno široké, silné a kompaktní postavy. Konstrukce je těžká, ale dobře osvalená. Samotné tělo je krátké a přestože se může zdát, že je pes obézní, většinou se jedná jen o vrásky. Srst, která pokrývá celé tělo, je velmi krátká, hustá, přiléhavá. Samotná kůže ale tvoří téměř po celém těle vrásky, především na hlavě, krku a zádech. Srst mívá různá zbarvení, avšak nejčastější je bílý podklad se světle hnědými znaky. Vyskytuje se ale i zbarvení žíhané nebo béžové. Přestože se tito psi mohou zdát velmi těžcí, jejich váha se pohybuje okolo 22 kg.\n\nHlava je krátká, v poměru mozkovny ku čumáku 3:1. Čelo je ploché se záhyby kůže. Čenich se může zdát placatý, podobně jako je tomu například u mopsů. Stop vyznačený. Uši jsou vysoko nasazené, daleko od sebe, poměrně malé a tenké. Jsou polovztyčené. Oči jsou uloženy hluboko v lebce kulatého, středně velké s tmavě hnědými duhovkami. Čelisti jsou široké a silné, se silným stiskem, k čemuž byl anglický buldok po dlouhá léta šlechtěn. Zuby nesmí být při zavření tlamy vidět. Krk středně dlouhý, mohutný, široký a klenutý. Kůže na něm tvoří nejvíce vrásek. Hruď je velmi široká a silná. Hřbet je poměrně dlouhý, široký, na jeho větší částí jsou vrásky. Ocas je nízko nasazený, kulatý, hladký, středně dlouhý. Pes jej nosí dole. Nohy jsou velmi krátké, mohutné a těžké, zakončené kulatými tlapkami, na kterých jsou silné drápky. Ty mohou být černé i béžové, to záleží na zbarvení.\n\nAnglický buldok je plemeno jedinečné, které lze zaměnit jen těžko. Přesto existuje pár výjimek a jednou z nich je kontinentální buldok. Kontinentální buldok je potomkem anglický buldoků a vznikl díky snaze chovatelů, kteří chtěli vyšlechtit psa povahově podobného anglickému buldokovi, ale s větší kondicí i zdravím. Právě zdraví je totiž často kamenem úrazu u anglických buldoků. Tito psi jsou těžší, s více sportovní a atletickou postavou.\n\nDalším podobným plemenem je i Alapaha, buldok s modrou krví neboli Alapaha, blue blood bulldog. Alapaha je opět potomkem anglických buldoků a bývá jim velice podobná. Alapahy bývají jinak zbarvené, časté je u nich i zbarvení blue merle nebo dvojbarevné oči. Toto psí plemeno je větší a těžší, ale nepůsobí tak těžkopádným dojmem. Není příliš rozšířené, naopak, řadí se mezi vzácná plemena.\nPovahově je anglický buldok přátelský, milý, klidný a oddaný pes. Je rozvážný, nikdy nervózní a plný energie. Rozezná přátele od nevítaných cizinců a rozpozná i nebezpečí. Přestože neimponuje velikostí, štěkotem dokáže nahnat strach a v případě nutnosti je schopný svoji rodinu do krve bránit. Jinak se ale k cizím chová přátelsky nebo je ignoruje. Vůči své rodině je oddaný a často je na ni silně fixován, změny nebo odloučení nese špatně a může to skončit až separační úzkostí, což je psychická nemoc, při které pes ničí dům i zahradu, pokud je osamotě. K dětem je přátelský a snese i jejich hry. Přesto může batolatům neúmyslně ublížit, třeba rychlým pohybem nohy, která je poměrně těžká. Ostatní psy ignoruje, do šarvátek se pouští spíše ze strachu. Může být trochu tvrdohlavý, ale nikoliv dominantní. S jinými zvířaty dokáže vycházet, ale je nutné seznámit je spolu již v nízkém věku.\nAnglický buldok špatně snáší samotu a nevyhovuje mu venkovní chov v boudě. Naopak se mu dobře daří uvnitř domu a místě v závětří. Je to proto, že špatně snáší odloučení od majitelů a zároveň proto, že srst špatně izoluje proti zimě a chladu. Jeho majitel by měl být vyrovnaný a klidný, protože toto psí plemeno se někdy může chovat tvrdohlavě a v takových chvílích s ním není lehké vycházet. Chovatel může být i začátečník, chov anglického buldoka nevyžaduje příliš znalostí. Naopak by ale měl být dobře finančně zaopatřen, protože tito psi trpí na mnoho poruch a chorob, které vedou i k brzkým úmrtím psů, většina anglických buldoků se nedožívá ani deseti let. Pokud je anglický buldok šťastný, třeba při příchodu majitele domů, často vydává chraplavé zvuky.\n\nAnglický buldok se neřadí mezi dlouhověká a příliš zdravá plemena. Většina jedinců se v průměru dožívá 8 až 10 let, což je u tak malého plemene značně neobvyklé. Nejčastějším důvodem úmrtí jsou dýchací a srdeční problémy, způsobené stavbou těla. Časté jsou i problémy s očima, konkrétně s vchlípením a vychlípením očního víčka. U mladých jedinců je častá oční choroba i tzv. Harderova žláza neboli třetí víčko. Jedná se o to, že v koutku oka vyhřezne žláza. Její léčení ale není složité ani finančně náročné. U anglických buldoků bývají časté i kožní problémy, způsobené vráskami na těle. Těm lze předejít dobrou a vyváženou stravou nebo vybráním správného jedince dle genetiky. Mezi vráskami vznikne zapařenina, takové místo silně zapáchá a vypadává na něm srst. Kvůli silné produkci ušního mazu se u těchto psů objevuje i zánět zvukovodu. Prevencí je časté čištění uší, při kterém je nadbytečný maz odstraněn.\n\nAnglického buldoka si většina lidí představí v souvislosti s Johnem Bullem, což je fiktivní postava typického angličana, se kterým se veřejnost poprvé seznámila v knize \"Zákon je bezedná jáma\". Angličtí buldoci se objevují i v mnoha dalších knihách, třeba v \"Bílém tesákovi\" od Jacka Londona, kde se kříženci vlka a psa, zvanému Bílý tesák, postaví v souboji pes anglického buldoka, kterého následně autor knihy popíše jako neústupného, silného a cílevědomého psa. Toto psí plemeno můžeme vidět i ve filmu Garfield 2, kde je popisován jako věrný služebník a pomocník s milou povahou. Anglický buldok je i maskotem mnoho organizací, převážně tech britských. Ať už se jedná o kluby Barnsley FC (fotbal), Batley Bulldogs (rugby) či Birmingham City (fotbal), nebo o univerzity a komerční organizace. Současně je anglický buldok i maskotem některých vládních organizací: United States Air Force Academy, United States Army (3 divise) a United States Marine Corps.\n\nKlub pro plemeno anglický buldok v České republice: KAB ČR Klub anglických bulldogů České republiky www.kabcr.cz\n"}
