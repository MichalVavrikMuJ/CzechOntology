{"id": "203200", "url": "https://cs.wikipedia.org/wiki?curid=203200", "title": "Marche-en-Famenne", "text": "Marche-en-Famenne\n\nMarche-en-Famenne (valonsky \"\") je frankofonní město v Belgii. Je správním centrem jednoho z arrondissementů ve valonské provincii Lucemburk a neoficiálním hlavním městem oblasti Famenne. Obec má asi 17 000 obyvatel a kromě vlastní Marche-en-Famenne zahrnuje bývalé obce Aye, Hargimont, Humain, On, Roy a Waha (včetně vesnice Marloie).\n\nV raném středověku byla Marche pouze malá osada na potoku Marchette a patřila nedalekému opatství Stavelot.\nVe 12. století se oblast stala součástí hrabství La Roche.\nDíky ideální poloze na obchodní cestě mezi Namurem a Lucemburkem se Marche rychle vyvinula v město a ve 13. století získala výsadní listinu.\nNa konci téhož století již měla systém hradeb se dvěma branami, několika strážními věžemi a donjonem.\nUvnitř hradeb bylo prosperující tržiště a působilo zde několik církevních institucí, jako např. karmelitánský klášter, založený roku 1473.\n\nKdyž roku 1555 Filip II. Španělský zdědil říši svého otce Karla V., došlo ke značnému omezení svobod španělských Sedmnácti provincií v Nizozemí, což mělo za následek osmdesátiletou válku.\nV reakci na gentskou pacifikaci (dohodu generálních stavů nizozemských provincií o spojenectví proti španělské nadvládě) podepsal v Marche-en-Famenne roku 1577 poloviční bratr Filipa II. don Juan de Austria „věčný edikt“, ve kterém přistoupil na odchod španělských vojsk a přiznal zemi většinu svobod kromě svobody náboženství.\nVálka však znovu propukla a don Juan zemřel o rok později blízko Namuru.\n\nV 17. století byla na nařízení Ludvíka XIV. zbourána velká část opevnění.\nO století později do města vstoupila francouzská revoluční vojska a zrušila klášter.\nDnes Marche-en-Famenne se svými školami, lehkým průmyslem, vojenským komplexem a turistickými atrakcemi funguje jako centrum pro své okolí.\n\n\n"}
{"id": "203219", "url": "https://cs.wikipedia.org/wiki?curid=203219", "title": "Neděliště (zámek)", "text": "Neděliště (zámek)\n\nZámek Neděliště se nachází ve stejnojmenné obci v okrese Hradec Králové, kraj Královéhradecký.\n\nV roce 1705 odkázala Alžběta Lukrécie Dobřenská Neděliště svému strýci Karlu Ferdinandu Dobřenskému z Dobřenic († 1734). Novému majiteli nevyhovovala nevelká renesanční tvrz, a proto postavil v jejím sousedství reprezentační barokní zámek. Pravidelná dispozice půdorysu ukazuje, že téměř s jistotou vznikl dnešní zámek jako novostavba. Bez písemných podkladů je někdy tento zámek připisován J. B. Santinimu-Aichlovi, a to s odkazem na některé slohové rysy a na blízkost Smiřic, kde je Santinimu připisováno, opět však bez archivní opory, autorství zámecké kaple Zjevení Páně. Zakladatele zámku dnes připomíná erb na štítu středního rizalitu severního průčelí. Dobřenští zůstali majiteli zámku až do roku 1862, kdy jej koupil Jaroslav hrabě ze Šternberka. Ten přistoupil k opravě zámku, který za posledního majitele, Michala z rodu Dobřenských, zpustl. Oprava byla ukončena v roce 1865, ale již v roce 1866 za prusko-rakouské války byl zámek vážně poškozen. Proto byl od roku 1867 znovu opravován. Jaroslav ze Šternberka zemřel v roce 1874 a zámek zdědila jeho dcera Růžena, provdaná Croyová. Ta prodala v roce 1908 nedělišťský velkostatek i se zámkem správě císařských panství. Od té doby bylo Neděliště spravováno ze Smiřic a v zámku byly umístěny jen byty a kanceláře úředníků. V roce 1918 přešel zámek jako majetek Habsburků do rukou státu. Budova i po roce 1918 sloužila jako byty, ale nebyla udržována. V roce 1950 musela být vyklizena. Až do konce 70. let 20. století byla prázdná ve správě MNV. Potom ji převzalo Východočeské ředitelství spojů s úmyslem ji upravit na rekreační středisko, ale zůstalo jen u úmyslu. Zámek zůstal prázdný a bez údržby až do konce 80. let. V současnosti je zámek v soukromých rukou, je zřejmá snaha zámek opravit, ale pro nedostatek peněz postupují práce jen pomalu.\n\nZámek je jednopatrová budova obdélníkového půdorysu, krytá vysokou mansardovou střechou. Stojí v parku uprostřed obce. Hlavní průčelí je členěno tříosým středním rizalitem, který vrcholí štítem s erbem Dobřenských. Obdobný rizalit je i na zahradním průčelí. Po celou existenci zámku nedošlo k větším stavebním zásahům a stavba si tak uchovala svoji vrcholně barokní podobu. Zámek je veden v registru Národního památkového úřadu pod číslem 25986/6 - 655.\n\n"}
{"id": "203239", "url": "https://cs.wikipedia.org/wiki?curid=203239", "title": "Kamil Voborský", "text": "Kamil Voborský\n\nKamil Voborský (28. listopadu 1883 v Táboře – 22. října 1949 v Praze) byl český hudební skladatel, učitel hudby, znalec a sběratel hudebních nástrojů.\n\nKamil Voborský se narodil jako třetí z pěti dětí táborského městského důchodního (správce městských financí) Karla Voborského. Základy hudebního vzdělání získal u svého dědy Václava Krátkého a u ředitele kůru Fr. Mathyho a varhaníka Š. Doubka. Po absolvování pěti tříd táborského gymnázia studoval na Pražské konzervatoři v letech 1898 –1902 hru na varhany u prof. Kličky a v letech 1902–1903 kompozici u Antonína Dvořáka. Státní zkoušku ze zpěvu a hry na varhany složil v roce 1908.\n\nV letech 1903 až 1906 působil Kamil Voborský jako učitel hudby v Táboře a pak odešel do Jindřichova Hradce jako ředitel kůru (regenschori) proboštského kostela a profesor hudební výchovy na gymnáziu a jiných středních školách. Vlastnil zde také hudební školu, řídil studentský sbor a orchestr, dirigoval hradecké amatérské i chrámové sbory a orchestry. Ve 30. letech uskutečnil Čs. rozhlas – Radiojournal několik přímých přenosů z jindřichohradeckého proboštského kostela, kde při nedělních mších a při liturgických svátcích zazněly Voborského duchovní skladby pod jeho řízením. K hudbě vedl i své dvě dcery, při domácímu „muzicírování“ se u Voborských hrála tria, kvarteta a čtyřručně na klavír. Jako sběratel hudebních nástrojů byl i jejich znalcem a od roku 1919 konzervátorem Národního muzea v oboru hudebních nástrojů. Část sbírky, zejména dřevěných hudebních nástrojů Kamila Voborského je uložena v depozitáři Muzea Jindřichohradecka.\n\nVoborský se věnoval převážně chrámové hudbě. Napsal 240 číslovaných prací: 11 latinských mší ( v letech 1903 až 1938), 3 české mše a 1 latinské rekviem, 56 graduálií, 58 ofertorií, 39 pange lingea, hymny a příležitostné sklady na české i latinské texty, komunia, pohřební sbory, žalmy, responsoria. \"Te deum\" pro smíšený sbor (1915)\n\nZe světských skladeb např.:\n\n\n\n"}
{"id": "203248", "url": "https://cs.wikipedia.org/wiki?curid=203248", "title": "Vnější balistika", "text": "Vnější balistika\n\nVnější balistika je obor balistiky, která se zabývá chováním vrženého tělesa pouze během letu. V oboru střelných a především hlavňových palných zbraní jde o časový úsek počínající tím, že střela opustí hlaveň až do okamžiku jejího dopadu.\n\nV případě, že by na vržené těleso nepůsobily žádné síly, tak by v souladu s fyzikálními zákony pokračovalo v letu po přímce. Hlavními silami, které v reálném světě ovlivňují jeho dráhu, jsou gravitace a odpor vzduchu. Gravitace působní na projektil silou směřující do středu Země, a uděluje mu tedy zrychlení se směrem k zemi. Tím se začne otáčet vektor rychlosti střely k zemi. Pokud by neexistoval odpor vzduchu, těleso by se pohybovalo po parabolické dráze. Odpor vzduchu působí proti směru pohybu a tím vržené těleso zpomaluje. Tím je dráha vrženého tělesa ovlivněna tak, že její výsledný tvar není parabola, ale je odlišný. Takové dráze říkáme balistická křivka. \n\nTvar balistické křivky se významně mění podle úhlu výstřelu. Dráha střely je ovlivňována silami, které ji mírně vychylují i v příčném směru. Balistická křivka je tedy ve skutečnosti prostorová. Na obrázku je znázorněn její průmět do svislé roviny. \n\nPodrobně je balistika rozpracovávána především v souvislosti se střelbou z palných zbraní. V dalším textu jsou uváděny především poznatky publikované v materiálech týkající se střelecké balistiky a soustředí se na výpočty dráhy jednotné střely stabilizované její rotací okolo její podélné osy. \nVe skutečnosti je při střelbě první okamžik od chvíle kdy střela opustí hlaveň cca do vzdálenosti 20 ráží od konce hlavně předmětem zkoumání přechodové balistiky. Působení vlivů zkoumaných v rámci přechodové balistiky bývá pro zjednodušení zanedbáno, respektive je zahrnuto do vnější balistiky takovým způsobem aby bylo eliminováno. \n\nPro bližší popis dráhy střely, tedy balistické křivky (na obrázku označeno B) jsou definovány následující pojmy:\n\nPro stabilizaci střely se používá několik způsobů:\n\nStabilizace jednotné střely je u hlavňových zbraní nejčastěji prováděna gyroskopicky, tedy rotací okolo podélné osy střely která je před výstřelem totožná s osou hlavně. Tato stabilizace ovlivňuje také ostatní síly působící na střelu. Navíc může dojít v důsledku nesprávné laborace střely a dalších konstrukčních vlivů k tomu, že střela není stabilizovaná optimálně. Lze identifikovat tři základní stupně stabilizace střely.\n\nPři střelbě na velmi krátkou vzdálenost a plochou dráhu letu může i kriminalistická balistika počítat se zjednodušením dráhy střely na přímku. Naopak při střelbě na dlouhou vzdálenost se uplatňuje výrazněji i vliv dalších sil. \n\nZemská tíže je ovlivněna přitažlivostí Země a odstředivým zrychlením. Pro výpočet je gravitační síla reprezentována gravitačním zrychlením. Pro výpočty vnější balistiky se v České republice používá hodnota g=9,80665. Gravitační zrychlení se mění dle zeměpisné šířky a nadmořské výšky. \nOdpor vzduchu není konstantní. Pro pomalé střely je odpor vzduchu nejmenší a jejich balistická dráha letu se blíží parabole. S rostoucí rychlostí střely roste také hodnota odporu vzduchu. Lze vyjádřit funkční závislost odporu vzduchu na rychlosti střely. Při malé rychlosti střely je tato funkce lineární. Pokud se rychlost střely blíží zvuku je funkce úměrná třetí mocnině rychlosti střely.\n\nFunkce odporu vzduchu závisí na tvaru střely. Často bývá funkce odporu vzduchu vyjádřena pro etalonovou střelu. Pro různé tvary střel existují tvarové koeficienty. Při výpočtu se hodnota funkce daná pro etalonovou střelu násobí koeficientem konkrétní střely. Působiště síly odporu vzduchu je u střel stabilizovaných rotací za těžištěm střely a u střel se šípovou stabilizací před těžištěm. Odpor vzduchu má několik složek. Jde o čelní odpor, vztlak, odpor sání způsobený podtlakem na zadní částí střely a třecí odpor.\nOdpor vzduchu ovlivňují následující fyzikální vlivy:\nPři rotaci střely na jejím povrchu ulpívá a spolu s ní rotuje také tenká vrstva vzduchu. V místě opačného pohybu této vrstvy a okolního vzduchu vzniká zhuštění vzduchu a na opačné straně zředění. Tím vzniká síla ve směru od zhuštění ke zředění. Magnusova síla je výraznější při silnějším příčném větru. Magnusova síla vychyluje střelu proti směru rotační gyroskopické stabilizace. \nTato síla je spojena s ulpívající vrstvou vzduchu. Viz. popis Magnusovy síly. Tato vrstva vytváří odpor který působí proti rychlosti otáčení střely kolem její podélné osy. \nSoustava souřadnic, která se používá k určení polohy bodu vystřelení a letícího tělesa, je systém poledníků a rovnoběžek, které rotují spolu se zemí. Pro malé vrhy je tato rotace zanedbatelná, ale pří delších letech tělesa využívajících např. dělostřelectvo a balistické rakety to je důležitý faktor.\nKdyž se nanese rovná trajektorie na systém souřadnic, bude se jevit jako křivka. Pokud chceme vzít v potaz rotaci systému, musíme zavést termín odstředivá síla a Coriolisova síla. Pokud do rovnice pohybu zavedeme Coriolisovu sílu, předpokládaná dráha letu bude respektovat otáčení systému a zakřiví se.\n\nVyjadřuje balistické vlastnosti střely. Je přímo úměrný koeficientu tvaru střely, druhé mocnině vnějšího průměru střely a nepřímo úměrný její hmotnosti. \nVyjadřuje dostřel, zakřivení dráhy a dobu letu. Vyšší průřezové zatížení konkrétního náboje znamená delší dostřel a plošší dráhu letu střely. \nJde o parametr daný konstrukcí střely. Jde o poměr hmotnosti střely a třetí mocniny její ráže.\n\nPraktický výpočet dostřelu s uvážením všech vlivů je komplikovaný. Dostřel je dán nejen vlastnostmi střely, ale celým systémem do kterého patří jak náboj, tak hlaveň. S danou soustavou lze dostřel ovlivnit úhlem náměru, respektive úhlem výstřelu. Teoreticky je maximální dostřel při úhlu výstřelu 45°, což ale neplatí při reálných podmínkách kdy působní na střelu účinky prostředí. V praxi roste vodorovný dostřel do náměru cca do 30°. Konkrétní úhel největšího dostřelu je specifický pro daný systém náboj - hlaveň a například u ručních palných zbraní se pohybuje obvykle mezi náměrem 25° a 45°. \n\nDostřel lze prodloužit výběrem střeliva:\n\nPřibližný maximální dostřel některých nábojů:\n\n\n"}
{"id": "203249", "url": "https://cs.wikipedia.org/wiki?curid=203249", "title": "Mekong", "text": "Mekong\n\nMekong (čínsky 澜沧江, pinyin \"Láncāng Jiāng,\" český přepis \"Lan-cchang-ťiang,\" laosky ແມ່ນ້ຳຂອງ, \"Mènam Khong,\" thajsky แม่น้ำโขง, \"Mae Nam Khong,\" khmersky ទន្លេមេគង្គ, \"Tonolo Mo Kongoko,\" vietnamsky \"Cửu Long Giang)\" je řeka v Tibetu, Číně a Jihovýchodní Asii. Protéká ČLR, Laosem, Kambodžou a Vietnamem a také tvoří hranici \"Laosu\" s Myanmarem a Thajskem. Je největší řekou na poloostrově Zadní Indie a také jednou z nejvýznamnějších světových řek, 10. nejdelší řekou světa a 10. největší z hlediska objemu průtoku. Její odhadovaná délka je 4350 kilometrů. Povodí má rozlohu 795 000 km².\n\nPramení na hřbetu Tangla na Tibetské plošině v nadmořské výšce asi 5200 m. Na horním toku v Tibetu se nazývá \"Dzaču\", v tibetském Čhamdo se stéká s řekou \"Ngomču\" a vzniká tok nazývaný \"Lancang\" (Lan-cchang-ťiang). Z Tibetské plošiny Mekong stéká do čínské provincie Jün-nan, kterou protéká od severu k jihu.\nKdyž Mekong opustí území Číny tvoří hranici mezi Myanmarem a Laosem. Na horním a středním toku protéká převážně po dnech horských soutěsek a překonává mnohé peřeje. Od soutoku s řekou Ruak ve Zlatém trojúhelníku začíná dolní tok řeky. Jeho horní část z velké části tvoří hranici Thajska s Laosem. Na dvou místech se však thajsko-laoská hranice od toku řeky odklání a ta vtéká do Laosu. V místech, kde vtéká do Kambodžské roviny vytváří jeden z největších vodopádů na světě Khone Phapheng, vysoký 21 m.\nZ Laosu vtéká do Kambodže, kde se poblíž města Kratié nacházejí poslední peřeje na jeho toku. Pod Phnom Penhem se rozděluje na dvě hlavní ramena – řeku Bassac a vlastní \"Mekong\" (\"Tonletom\"). Z Kambodže Mekong vtéká do Vietnamu, kde se vlévá do Jihočínského moře, přičemž vytváří deltu. Ta má rozlohu přibližně 70 000 km². Dvě hlavní ramena jsou spojena množstvím průtoků. Po hlavním rameni protékají tři čtvrtiny vody. Delta je protažena ve tvaru oblouku na vzdálenost 600 km po pobřeží. Každý rok se protahuje do moře o 80 až 100 m v důsledku usazování pevných částic unášených řekou. Delta je bažinatá a na mnoha místech je porostlá mangrovými porosty.\n\n\nZdroj vody je převážně dešťový, na horním toku také sněhový a ledovcový. Nejvyšších vodních stavů dosahuje na přelomu léta a podzimu. Na středním toku dosahuje maxima obvykle v srpnu a na dolním toku v říjnu. Minima dosahuje v dubnu. Rozsah kolísání úrovně hladiny dosahuje v horách 10 až 15 m, v Kambodžské rovině a v deltě do 10 m. Průměrný roční průtok vody na středním toku u Vientiane činí přibližně 4600 m³/s a maximální přibližně 21 000 m³/s. Na dolním toku u města Kratié je to pak přibližně 14 800 m³/s (průměr) a 33 000 m³/s (maximum). V některých letech to může činit až 67 000 m³/s. Mekong zamrzá jen na horním toku na 1 až 2 měsíce. Unáší průměrně 1,5 km³ nánosů ročně. Velký vliv na průtok na dolním toku má jezero Tonlesap, které ho reguluje prostřednictvím stejnojmenné řeky. V období dešťů (červen až listopad) se jezero naplňuje vodami \"Mekongu\" a v období sucha (listopad až červen) je úroveň hladiny v \"Mekongu\" níže než v jezeře a voda se vrací z jezera do řeky, čímž se obnažují rozsáhlá území úrodné země.\n\nNa dolním toku se využívá na zavlažování. Široké rozlévání řeky vytváří vhodné podmínky k pěstování rýže. Velké hydroenergetické zdroje řeky se téměř nevyužívají. Řeky a jezera v povodí \"Mekongu\" oplývají množstvím ryb, převážně kaprovití, na řece se vyskytuje mnoho vodního ptactva a vyskytují se v ní také krokodýli. V důsledku prudkého sezónního kolísání hladiny a četných peřejí a vodopádů je vodní doprava na převážné části toku možná jen s obtížemi. Je to možné v délce 700 km a při velké vodě až do Vientiane (1600 km). Námořní lodě mohou plout do Phnom Penhu (350 km). Na řece leží města Huay Xai, Luang Prabang, Vientiane, Savannakhet, Pakse (Laos) a Phnom Penh (Kambodža).\n\nČlenové tzv. Mekongské komise (zástupci Laosu, Kambodže, Vietnamu a Thajska) jsou všeobecně proti přehradám na toku, protože ohrožují migraci ryb a zabraňují přesunu nánosů v řece, které tvoří její hustě obydlenou deltu.\nČína již na horním toku v Tibetu a v provincii Jün-nan postavila čtyři přehrady (Dachaoshan – s instalovaným výkonem 1350 MW, Jinghong – 1750 MW, Manwan – 1550 MW a Gongguoqiao – 750 MW) a plánuje stejný počet nových vystavět.\n\nNa přelomu roku 2010 a 2011 se začalo mluvit o přehradě Xayaburi, kdy Laos přišel se záměrem vybudovat hydroenergetický zdroj. Přehrada by měla být 810 m dlouhá, 32 m široká a tvořit vodní plochu o rozloze 49 km. Elektrický proud by do Thajska měl odvádět 200 km dlouhý přivaděč. V případě, že by pokračovalo je předpokládané uvedení do provozu a dokončení v roce 2019. Celkové náklady na výstavbu se odhadují na 3,8 miliardy dolarů a projektovaný výkon je 1285 MW. Mekongská komise tento projekt projednávala a shodla se pouze na posunutí jednání na ministerskou úroveň a zhodnocení dopadů na ŽP. Podle dohody z roku 1995 musí státy, kterými Mekong protéká, své hydroenergetické plány konzultovat s ostatními, komise však zároveň nemá žádné možnosti, jak stavbu zakázat a tak je dost pravděpodobné,že stavbě nic nezabrání.\n\nLaos v roce 2012 oficiálně oznámil zahájení stavby, součástí přípravných prací bude i přestěhování asi 2 100 obyvatel a budování infrastruktury v oblasti. Pokud by se přehrada postavila jednalo by se o první z 11 projektovaných na celém toku.\n\nSystematický výzkum dolního toku \"Mekongu\" zahájila francouzská expedice vedená Ernestem Doudardem de Lagréem. Tato expedice se plavila v letech 1866 až 1868 od ústí \"Mekongu\" do Jün-nanu.\n\n"}
{"id": "203255", "url": "https://cs.wikipedia.org/wiki?curid=203255", "title": "Sistaun", "text": "Sistaun\n\nSistaun je řeka v Barmě. Je přibližně 500 km dlouhá. Povodí má přibližně rozlohu 34 500 km².\n\nProtéká ze severu na jih v dolině mezi pohořím Pegu a Šanskou vysočinou. Ústí do Martabanského zálivu Andamanského moře, přičemž vytváří estuár.\n\nVodní režim má monzunový, s nejvyšším vodním stavem v létě. Průměrný průtok vody činí přibližně 1300 m³/s. Na dolním toku do vzdálenosti 80 km od ústí je patrný vliv mořského přílivu. Řeka unáší velké množství pevných částic.\n\nNa dolním toku je možná vodní doprava pro malé lodě. Řeka je spojena kanálem s řekou Pegu. Na řece leží města Pyinmana, Taungoo. V dolině řeky se pěstuje rýže.\n"}
{"id": "203262", "url": "https://cs.wikipedia.org/wiki?curid=203262", "title": "Salwin", "text": "Salwin\n\nSalwin ( , , , , ) je řeka v ČLR (Tibetská autonomní oblast, Jün-nan), v Myanmaru a částečně také v Thajsku Je 2820 km dlouhá. Povodí má přibližně rozlohu 325 000 km².\n\nŘeka pramení z ledovců ve hřbetu Tangla na východě Tibetské náhorní plošiny. Protéká územím Jün-nanské a Šanské vysočiny, kde vytváří soutěsky hluboké 1500 m (místy až 3000 m). Na dolním toku pak teče v rovině a poblíž ústí vytváří mělčiny a písečné prahy. Vlévá se dvěma rameny do Andamanského moře.\n\nZdroj vody je v horní části povodí převážně sněhový a ve střední a dolní části povodí dešťový. Režim je monzunový, s nejvyšším vodním stavem v létě. V době monzunu se úroveň hladiny v soutěskách zvyšuje místy o 20 až 27 m. Průměrný průtok vody poblíž ústí činí přibližně 6700 m³/s.\n\nVodní doprava je možná na úsecích o celkové délce 120 km. Po řece se plaví dřevo. V ústí leží mořský přístav Mawlamyaing.\n"}
{"id": "203265", "url": "https://cs.wikipedia.org/wiki?curid=203265", "title": "Atlantická charta", "text": "Atlantická charta\n\nAtlantická charta bylo společné prohlášení států bojujících proti nacistickému Německu, vydané na konferenci v Londýně 14. srpna 1941.\n\nŠlo o prohlášení prezidenta USA F. D. Roosevelta a britského ministerského předsedy W. Churchilla o společném postupu v probíhající válce. Dokument byl především výrazem snahy neuznat jakékoliv válečné územní zisky, uvolnit obchodní omezení a podpořit politické svobody národů.\n\nAtlantická charta sehrála významnou úlohu při vytváření společné protihitlerovské koalice. Stala se jedním z dokumentů, na které později navázala Charta OSN.\n\n\n"}
{"id": "203268", "url": "https://cs.wikipedia.org/wiki?curid=203268", "title": "Edikt milánský", "text": "Edikt milánský\n\nEdikt milánský, resp. Milánské ujednání (\"Milánský reskript\") je konvenční označení dokumentu z roku 313, který vydal císař Konstantin I. a jeho spoluvladař Licinius. \n\nSprávnější název, \"Milánské ujednání\", resp. \"Milánský reskript\", je moderní označení pro dohodu mezi římskými císaři Konstantinem I., císařem Západu, a Liciniem, císařem Východu, z roku 313, která zajišťovala, že „jak křesťané, tak i všichni ostatní obyvatelé mají právo svobodné volby, aby byli stoupenci jakéhokoli vyznání, které si sami zvolí“. Toto ujednání je běžně známé hlavně jako \"Toleranční edikt milánský\" (resp. \"edikt milánský\" apod.), což ovšem není správné označení.\n\nVýzkum (počínaje již od Otto Seecka) poukazuje na to, že značně rozšířené označení edikt je objektivně vzato nesprávné. Neexistoval žádný edikt, který by byl platný v celé říši, nýbrž pouze určitá ujednání týkající se politiky obou císařů, z toho důvodu se dnes místo toho užívá spíše výrazu „ústava“, „protokol“ nebo „Milánské ujednání“ resp. „dohoda“, či „úmluva“.\n\n\"Milánské ujednání\" představovalo svobodu vyznání pro všechna náboženství, nikoli pouze zrovnoprávnění křesťanství s dosavadním římským náboženstvím, jak se často mylně tvrdí. Za oficiální státní náboženství Římské říše bylo křesťanství prohlášeno teprve v roce 380 za císaře Theodosia I. Křesťanství ovšem bylo v Milánském ujednání zvláště zvýrazněno a jednalo se o právní uznání křesťanských obcí, jímž bylo křesťanství uznáno a tolerováno v západní i východní části Římské říše na základě tolerančního ediktu vydaného již roku 311 Galeriem, mladším spoluvladařem císaře Diocletiana.\n"}
{"id": "203271", "url": "https://cs.wikipedia.org/wiki?curid=203271", "title": "Bassac", "text": "Bassac\n\nBassac ( ) je jedno z ramen dolního toku Mekongu.\n\nV Kambodži se pod Phnom Penhem Mekong rozděluje na dvě hlavní ramena - na řeku Bassac a vlastní Mekong a v této podobě vtéká do Vietnamu. Obě ramena se samostatně vlévají do Jihočínského moře.\n\nBassac je důležitou dopravní tepnou mezi Kambodžou a jižním Vietnamem.\n"}
{"id": "203275", "url": "https://cs.wikipedia.org/wiki?curid=203275", "title": "Prsten Nibelungův", "text": "Prsten Nibelungův\n\nPrsten Nibelungův (Der Ring des Nibelungen) je série čtyř oper Richarda Wagnera, postavených volně na postavách a prvcích germánského pohanství, zvláště pak islandských ság a Písni o Nibelunzích. Jak hudbu, tak libreto vytvořil sám Richard Wagner, přičemž na to potřeboval dvacet šest let (1848–1874).\nSoučástí cyklu jsou následující čtyři opery:\n\nCyklus Prstenu je dílo mimořádného rozsahu. Reprodukce celého cyklu zabere v opeře čtyři večery, celkový hrací čas činí přibližně 14,5 hodiny (záleží na tempu dirigenta). První a nejkratší opera \"Rýnské zlato\" zabere obvykle dvě hodiny a dvacet minut, zatímco poslední a nejdelší část – \"Soumrak bohů\" trvá asi čtyři a půl hodiny.\n\nCyklus je tvořen podle schématu klasických řeckých dramat, kdy vždy po třech tragédiích následovala satyrská hra. Cyklus v podstatě začíná až operou Valkýra, přičemž Rýnské zlato je považováno za jakousi předehru. Sám Wagner nazýval Rýnské zlato jakýmsi předběžným večerem, zatímco Valkýra, Siegfried a \"Soumrak bohů\" mají podtitul první, druhý a třetí den, čímž naplňují spíše znaky trilogie.\n\nRozměr i rozsah díla dosahují epického charakteru, cyklus sleduje boje bohů, hrdinů a mnoha mýtických stvoření o magický prsten, který svému majiteli umožňuje vládu nad celým světem. Drama a intriky pokračují třemi generacemi protagonistů, až nakonec skončí v kataklyzmatu všeobecné zkázy v \"Soumraku bohů\".\n\nHudba cyklu je hutná, s bohatou texturou a s postupem díla nabývá na nesmírné komplexitě. Wagner napsal pro orchestr rozsáhlé party, zahrnující mimořádně rozšířenou dechovou sekci, kde dokonce nechal vytvořit několik nových nástrojů jako jsou např. Wagnerova tuba, basová trubka nebo kontrabasový trombón. Nechal také zbudovat speciální Festivalové divadlo v Bayreuthu (Bayreuth Festspielhaus), které mělo zvláštní prostory pro rozsáhlý orchestr i sbory, které mohly zpívat s přirozenou silou a nepřekřikovat orchestr. Akustika tohoto prostoru patří mezi nejlepší na světě a velká část nahrávek z jiných koncertních síní a operních domů trpí nevyvážeností orchestru a sboru.\n\nZápletka se točí kolem magického prstenu, který svému majiteli poskytuje vládu nad světem. Tento prsten vykoval nibelungský trpaslík Alberich ze zlata, které ukradl z řeky Rýna. Několik mýtických postav poté bojuje o vlastnictví prstenu, a to včetně Wotana (Ódina), vládce všech bohů. Wotanovy intriky, táhnoucí se přes generace celým cyklem a mající za cíl překonat jeho vlastní omezení, jsou základem velké části akčních scén v opeře. Prsten získá hrdina Siegfried, tak jak to Wotan plánoval, ale je zrazen a zavražděn. Nakonec valkýra Brünnhilde, Siegfriedova láska a Wotanova zavržená dcera vrací prsten do Rýna a v následující apokalypse jsou bozi zničeni.\n\nWagner vytvořil cyklus spojením prvků z mnoha germánských a skandinávských mýtů a pověstí. Starší a Mladší Edda posloužily jako základ opeře \"Rýnské zlato\", zatímco ve \"Valkýře\" se obráží sága o Völsunzích. \"Siegfried\" obsahuje prvky z obou Edd, ságy Volsunga a ságy Thidreks. Závěrečná opera \"Soumrak bohů\" čerpá námět z díla z 12. století, německé \"Písně o Nibelunzích\", podle které je také celý cyklus nazván.\n\nPři spojování tolika rozdílných zdrojů dohromady použil Wagner mnoha současných motivů. Jedním ze základních principů cyklu je boj lásky, která je často asociována s přírodou nebo volností, proti moci, která je spojována s civilizací a vládou zákona. V úplně první scéně Rýnského zlata se opovrhovaný trpaslík Alberich zřekne lásky, aby tak získal moc a vládu nad celým světem tím, že uková magický prsten. V poslední scéně téže opery je mu prsten odebrán a Alberich ho prokleje – kdokoliv bude prsten vlastnit, stane se jeho otrokem.\n\nOd svého uvedení je cyklus předmětem velkého množství interpretací. George Bernard Shaw ve svém díle Dokonalý wagnerián zastává názor, že Prsten je socialistickou kritikou industriální společnosti a jejího zneužití. Robert Donington ve studii \"Wagnerův prsten a jeho symboly\" (Wagner's ring and its symbols) interpretuje cyklus v jungiánských termínech jako případ vývoje podvědomých archetypů v mysli. Peter Kjærulff v \"Deníku nositele prstenu\" (\"Ringbearer´s Diary\") vykládá Prsten jako pokus vystavět myšlenkovou strukturu, kterou označuje jako Prokletý prsten, což ho spojuje s Tolkienovým \"Pánem prstenů\" či Platónovým \"Gýgovým prstenem\".\n\nVe svých předchozích dílech se Richard Wagner pokoušel zamaskovat konce zpěvů jako součást hudby. Pro Prsten se rozhodl přijmout nový styl, kdy by každý akt každé opery byl jedním jediným zpěvem bez přerušení. Ve své eseji \"Opera a drama\" (\"Opera und Drama\") popisuje Wagner způsob, jakým by se poezie, hudba a výtvarné umění měly spojovat, aby vytvořily formu, kterou nazval Uměleckým dílem budoucnosti a říkal mu hudební drama. Od té doby již o svých operách hovoří skoro vždy jako o hudebních dramatech.\n\nJako nový základ pro svá hudební dramata přijal Wagner tzv. Grundthemen (Základní témata), pro které se ovšem vžil název leitmotiv. Jedná se o opakující se melodie a harmonické progrese, někdy spjaté s konkrétní tóninou a často s konkrétní orchestrací. Tyto leitmotivy hudebně charakterizují osobu, dění, emoce nebo charakter na scéně. Wagner je ve svém díle \"Opera a drama\" nazýval „návody k pocitům“ a popisoval, jak můžou posluchači napomoci vnímat hudební nebo dramatický podtext dění na jevišti, stejně jako podobnou roli plnil starořecký chórus v antických dramatech. Zatímco jiní skladatelé už použili leitmotiv před Wagnerem, \"Prsten Nibelungův\" byl pozoruhodný jak rozsahem, v jakém byl použit, tak v genialitě jeho vývoje a kombinací.\n\nKaždý důležitý předmět, osoba či událost je v Prstenu doprovázena vlastním leitmotivem, dokonce dlouhé úseky hudby jsou tvořeny pouze jím. Jeden takový příklad se nachází v \"Soumraku bohů\": Siegfriedova cesta po Rýnu je doprovázena rapsodií na Siegfriedovo téma, která přejde v leitmotiv Rýna konečně v motiv Gibichungovo síně. Po celém cyklu jsou rozesety tucty individuálních motivů. Často slouží jako upozornění či připomenutí osoby na jevišti, jako přímý odkaz na text, nebo jenom jako narážka na text. Některé motivy se objevují jen v jedné opeře, část však zazní ve všech čtyřech.\n\nJak cyklus postupuje, zvláště pak od třetího aktu \"Siegfrieda\", vyskytují se motivy ve stále komplikovanějších kombinacích. Wagner také použil techniku svého tchána Ference Liszta, nazvanou „metamorfóza tématu“, aby tak přetvořil některé leitmotivy v nové, svébytné melodie. Krásný příklad se nachází v přechodu mezi první a druhou scénou \"Rýnského zlata\", kdy motiv spojený s kováním magického prstenu přejde spojitě v ruch nově dobudované Valhally, Wotanovy pevnosti, ze které hodlá vládnout světu s pomocí svého oštěpu.\n\nNěkteré aspekty systému leitmotivu přitahovaly kritiku jako příliš zřejmé a jednoduché. Někteří špatně pochopili leitmotiv jako pouhý způsob jak upozornit na osobu, dění či předmět na jevišti, ale k tomu již leitmotivy již dávno neslouží, např. Debussy napsal své \"Moře\" (\"La Mer\") pro lidi, kteří v životě moře neviděli. Někteří kritikové jako například Theodor Adorno ve své eseji \"Při hledání Wagnera\" (\"In Search for Wagner\") spekulovali, že sám Wagner nevěděl, jak svůj cyklus ukončit, a tak jen zkombinoval dohromady několik obvyklých motivů. Adorno tvrdil, že závěrečné akordy a melodie cyklu (tzv. motiv Vykoupení láskou) byly použity jenom proto, že zněly nejkrásněji.\n\nPokroky v orchestraci a tonalitě, kterých Wagner ve svém díle dosáhl, mají zásadní důležitost v dějinách západní hudby. Svůj cyklus napsal pro velmi široký orchestr, s paletou sedmnácti různých nástrojových skupin použitých ať už samostatně nebo v nesčetných kombinacích, aby tak vyjádřil široké rozpětí emocí a událostí dramatu. Richard Wagner zašel dokonce tak daleko, že si objednal výrobu několika nových nástrojů, včetně Wagnerovy tuby, vynalezené k zaplnění kvalitativní tónové mezery (podle jeho názoru) mezi lesním rohem a trombónem, případně upravil nástroje stávající a vytvořil basovou trubku a kontrabasový trombón.\n\nWagner navíc oslabil tradiční tonalitu do té míry, že se zvláště od třetího aktu \"Siegfrieda\" nedá hovořit o tradičně pojímaných tóninách, ale spíše o „tóninových oblastech“, kdy jedna tónina jemně přechází do následující. Tato plynulost ho zbavila nutnosti vkládat do díla pauzy a přerušení a umožnila vytvořit v díle rozsáhlé hudební struktury – \"Rýnské zlato\" trvá dvě a půl hodiny bez jakéhokoliv přerušení. Tonální neurčitost byla podpořena zvýšenou svobodou, se kterou Wagner používal disonanci. Jednoduché durové či mollové akordy jsou v \"Prstenu\" neobvyklé a toto dílo je společně s \"Tristanem a Isoldou\" považováno za milník na cestě k Arnoldu Schoenbergovi, jeho revolučnímu rozchodu s tradičním konceptem tóniny a jeho odmítnutí souzvuku jako základu organizační struktury hudby.\n\n\nRichard Wagner napsal své dílo pro mimořádně rozsáhlý orchestr, ale velice konkrétně určoval, kolik nástrojů má hrát určitý part. Mezi smyčci je 16 prvních a 16 druhých houslí, 12 viol, 12 violloncel a 12 kontrabasů. Dechy zahrnovaly 3 flétny a jednu pikolu, 3 hoboje, jeden anglický roh, 3 klarinety a jeden basklarinet, 3 fagoty (s poznámkou, že mají být použity kontrafagoty vždy, když použité fagoty nezvládnou zahrát občas požadované nízké A). Žesťová sekce se skládala z osmi lesních rohů (z nich čtyři hráči v případě potřeby nahradili lesní roh za Wagnerovu tubu), tří trubek a jedné basové trubky, tří tenorbasových trombónů, jednoho kontrabasového trombónu a jedné kontrabasové tuby. V bicí sekci se nalézaly dvoje tympány, triangl, pár činelů, malý bubínek a zvonkohra. V \"Rýnském zlatě\" je orchestr ještě doplněn šesti harfami a jednou, která hraje mimo orchestřiště. V některých místech cyklu také Wagner povolal stroj na hřmění, šestnáct kovadlin a býčí rohy.\n\nV létě 1848 napsal Richard Wagner \"Nibelungovský mýtus jako náčrt dramatu\", kombinující výše zmíněné zdroje do jednotného příběhu, velmi podobného výslednému ději \"Prstenu Nibelungovu\", přesto však s několika podstatnými změnami. O více jak rok později začal psát libreto s názvem \"Siegfriedova smrt\" (\"Siegfrieds Tod\"). Pravděpodobně byl povzbuzen sérií článků v \"Neue Zeitschrift für Musik\", vybízející německé autory k napsání „národní opery“ podle \"Písně o Nibelunzích\", německé básně z 12. století, která byla od svého znovuobjevení v roce 1755 německými romantiky vyzdvihována jako „Německý národní epos“. Wagnerovo libreto \"Siegfriedova smrt\" se zabývalo právě Siegfriedem, hlavní postavou \"Písně o Nibelunzích\".\n\nRoku 1850 dokončil Wagner hudební náčrt (později opuštěný) \"Siegfriedovy smrti\". Nyní cítil, že potřebuje jakousi předoperu, kterou nazval \"Mladý Siegfried\" (\"Der junge Siegfried\", pozdější opera \"Siegfried\"), aby tak vysvětlil události opery \"Siegfriedova smrt\". Náčrt libreta opery \"Mladý Siegfried\" dokončil v květnu roku 1851. V říjnu se však náhle rozhodl, že vytvoří cyklus čtyř oper, hraných po čtyři noci – \"Rýnské zlato\", \"Valkýra\", \"Mladý Siegfried\", \"Siegfriedova smrt\".\n\nText všech čtyř oper byl dokončen v prosinci 1852 a v únoru 1853 byl soukromě vydán.\n\nV listopadu 1853 začal Wagner sestavovat náčrt hudby pro \"Rýnské zlato\". Na rozdíl od libret, která byla napsána vlastně odzadu, od poslední opery, hudbu začal Wagner komponovat naopak popořádku. Ve skládání pokračoval až do roku 1857, kdy dokončil druhé jednání opery \"Siegfried\". Wagner poté přerušil práci na dlouhých dvanáct let, během nichž napsal opery \"Tristan a Isolda\" a \"Mistři pěvci norimberští\". V roce 1869, kdy Richard Wagner žil v Tribschen u Lucernského jezera, sponzorován bavorským králem Ludvíkem II., se rozhodl pro návrat k \"Siegfriedovi\" a zakrátko dokončil celý cyklus. Rozhodl se pro změnu názvu a poslední operu přejmenoval na \"Soumrak bohů\" a \"Mladého Siegfrieda\" na \"Siegfrieda\". V dokončeném díle jsou bozi na konci zničeni a nikoliv vykoupeni, jak původně text optimisticky předpokládal.Skladatel se také rozhodl provést na jevišti i děje oper \"Rýnské zlato\" a \"Valkýra\", jejichž děj měl být původně pouze převyprávěn na pozadí dalších dvou oper. To sice způsobilo drobné nesrovnalosti v ději, na velikosti díla to ovšem neubírá.\n\nNa naléhání Ludvíka II. Bavorského a přes námitky Wagnera bylo realizováno speciální uvedení \"Rýnského zlata\" a \"Valkýry\" v mnichovském Národním divadle ještě před uvedením celého cyklu. \"Rýnské zlato\" mělo tedy premiéru 22. září 1869 a Valkýra 26. června 1870. Wagner poté ohlásil opoždění dokončení další opery \"Siegfried\", aby zabránil dalšímu uvádění proti své vůli.\nUmělec dlouho toužil po zvláštním koncertním domě, který by si navrhl sám a ve kterém by byl prováděn jeho cyklus Prstenu. V roce 1871 se rozhodl pro bavorské město Bayreuth, o rok později se do něj přestěhoval a stejný rok byl položen základní kámen. Následující dva roky strávil Wagner sháněním sponzorů pro stavbu, nicméně s velmi hubeným výsledkem. Projekt nakonec v roce 1874 zachránil král Ludvík II. Bavorský, který Wagnerovi daroval potřebné peníze. Bayreuthský festivalový dům byl otevřen roku 1876 provedením celého cyklu, což trvalo od 13. srpna do 17. srpna.\n\n\n"}
{"id": "203287", "url": "https://cs.wikipedia.org/wiki?curid=203287", "title": "Carl Weyprecht", "text": "Carl Weyprecht\n\nCarl Weyprecht (8. září 1838, Darmstadt – 29. března 1881, Michelstadt) byl německý badatel a geofyzik v rakousko-uherských službách.\n\nNarodil se v Hesensku. V roce 1856 vstoupil do rakouského válečného námořnictva, ve kterém dosáhl hodnosti poručíka řadové lodi 1. třídy. Vyznamenal se zejména v letech 1859 a 1866, kdy Rakousko válčilo s Itálií. Za projevenou statečnost mu byl udělen řád železné koruny 3. třídy. S Juliem Payerem se zúčastnil rakousko-uherské expedice na Špicberky v roce 1871. Rovněž spolu s Payerem vedl v letech 1872–1874 expedici k severnímu pólu, jejímž hlavním cílem bylo nalezení tzv. severovýchodní cesty do Asie. Kvůli mořskému ledu musela být expedice předčasně ukončena. Přesto nebyla zbytečná, neboť objevila dosud neznámé souostroví, které nazvala na počest tehdejšího císaře Zemí Františka Josefa. V září 1874 mu byl za vědecké zásluhy udělen Leopoldův řád.\n\nV roce 1875 předložil Weyprecht návrh na systematické zkoumání polárních oblastí v rámci mezinárodní spolupráce. První taková spolupráce se uskutečnila v letech 1882–1883. Od roku 1879 pracoval Weyprecht v Meteorologickém ústavu ve Vídni.\n\n"}
{"id": "203291", "url": "https://cs.wikipedia.org/wiki?curid=203291", "title": "Pražský svaz malého fotbalu", "text": "Pražský svaz malého fotbalu\n\nPražský Svaz Malého Fotbalu (PSMF) je organizace sdružující pražské kluby hrající některou ze soutěží malé kopané. Futsalové soutěže spadají pod ČMFS.\n\n\n"}
{"id": "203293", "url": "https://cs.wikipedia.org/wiki?curid=203293", "title": "Robin Hood", "text": "Robin Hood\n\nRobin Hood je archetyp anglického lidového hrdiny, který bohatým bere a chudým dává. Podle pověsti žil se svojí družinou v lese Sherwoodu nedaleko Nottinghamu v době zajetí krále Richarda Lví Srdce, tedy na přelomu 12. a 13. století. Středověká legenda se rozšířila po Anglii a posléze ve velké části světa na základě dětské knížky \"The Merry Adventures of Robin Hood\" (1883) amerického spisovatele Howarda Pyla.\n\nPřímý doklad z doby jeho života neexistuje, ze středověku se dochovaly pouze krátké zmínky o jeho osobě už jako o lidovém hrdinovi. Mýtus byl tedy pravděpodobně tradován v ústní formě. Celková zpracování jeho života se objevují masově po vynálezu knihtisku. Od počátku 16. století je jeho osoba ztotožňována se šlechticem \"Robertem z Locksley\".\n\nDo doby zajetí Richarda Lví srdce byla legenda poprvé zasazena až koncem 16. století. Původní středověké balady kladly život hrdiny na přelom 13. a 14. století. Konečné ukotvení jeho příběhu v 90. letech 12. století je poměrně zřetelně ovlivněno známým románem Waltera Scotta Ivanhoe.\n\nOsoba jeho družky Mariany, královy schovanky, má inspirační zdroj pravděpodobně v hrdince francouzské hry \"Jeu de Robin et Marion\" Adama de la Halle, která vznikla nejdříve koncem 13. století. Podobně jako postava Robina Hooda se role Mariany v pověsti proměňovala nejvíce během 19. a 20. století.\n\nNěmecký spisovatel Bernd Ingmar Gutberlet uvádí, že skutečný Robin Hood vůbec nemusel být kladným hrdinou. Naznačují to zápisy z letopisného díla \"Scotichronicon\" (Skotská kronika) kronikáře \"Waltera Bowera\" (1385 – 1449) V něm je pozdější Robin Hood označen jako chladnokrevný hrdlořez.\nBritský historik Sean McGlynn přišel v březnu roku 2013 s novou \"hoodovskou\" teorií. Tento zbojník se prý skutečně na území Británie 13. století pohyboval. Nejednalo se o žádného mírumilovného okradeného šlechtice, jak uvádí legenda, ale o nebezpečného vraha. Jeho jméno mělo být William z Kenshamu. William byl údajně také vynikající lučištník, schovával se v lesích, byl vůdcem skupiny zbojníků a okrádal bohaté. Velkou většinu toho, co uloupil, si samozřejmě nechal a nerozdal vše hned chudým jako Robin Hood. I když to byl vrah a kriminálník, vracel místním lidem majetek, který jim zabrali Francouzi. Chtěl si tak místní přiklonit na svou stranu a věřil, že mu za to budou v jeho partyzánství pomáhat. \n\nRobert z Locksley byl středověký šlechtic, který se za vlády Richarda Lví Srdce vracel z křižáckých výprav zpět do rodné Anglie jako válečný veterán. V Anglii ale přišel o všechen svůj majetek, jejž mu uloupil princ Jan Bezzemek. Princ měl také svého osobního \"našeptávače\". Byl jím nottinghamský šerif. Proto Robert odešel z Nottinghamu do Sherwoodského lesa, kde se seznámil se skupinou uprchlíků. Mezi nimi si také našel přátele – Malého Johna a zavalitého mnicha Tucka. Vynikal v lukostřelbě. Po celé Anglii se povídalo, že nikdo nestřílí lépe než on. Uprchlíci si Roberta zvolili za svého vůdce a začali mu říkat Robin Hood. Dále byl v kontaktu se synovcem Willem, Willem Scarletem…\n\nHoodova skupina začala okrádat zbohatlé šlechtice a obchodníky, kteří projížděli Sherwoodem. Lesem totiž vedla hlavní obchodní stezka. Aby rozhněvali šlechtu, rozhazovali zbojníci uloupené zlato chudým. Tímto si vysloužili status zločinců a psanců. Na Hoodovu hlavu nechal nottinghamský šerif vypsat tučnou odměnu.\n\nHood se také tajně zúčastnil slavné Nottinghamské lukostřelecké soutěže. Aby ho šerif s princem nepoznali, převlékl se za chudáka a vyhrál zlatý šíp. Po této lukostřelecké soutěži utekla Mariana, která byla do zbojníka zamilovaná, do Sherwoodu za Robinem, kde je mnich Tuck oddal.\n\nRobin Hood se opět stal majetným šlechticem, když se vrátil do Anglie král Richard Lví Srdce. Majetek mu byl vrácen a on mohl odejít z Sherwoodského lesa.\n\nJeho život podle legendy nakonec ukončila matka představená z rozpadajícího se kláštera. Dala mu nápoj, po kterém Robin usnul, a ona mu ve spánku podřezala žíly. Když se probudil, byl na pokraji sil a zatroubil na svůj roh o pomoc. Na pomoc mu přišel jeho věrný přítel Malý John. Už se ale nedalo nic dělat, Hood ztratil velké množství krve. Věděl, že je jeho osud zpečetěn. Poprosil proto Malého Johna, aby mu pomohl natáhnout tětivu jeho luku, a tam, kam jeho poslední šíp dopadne, bude chtít být pohřben. Po vystřelení šípu vydechl naposledy. Jeho družina mu vystrojila nádherný pohřeb. Tam, kam dopadl jeho šíp, byl skutečně pochován, a na jeho mohylu byl položen kámen, na kterém dodnes stojí: ZDE ODPOČÍVÁ ROBIN HOOD. CHUDÝ SE PŘED NÍM KLANĚL, BOHÁČ SE HO BÁL.\n\nNottinghamský šerif po zbojnících dál nešel. Každý se vydal svou cestou.\n\n"}
{"id": "203308", "url": "https://cs.wikipedia.org/wiki?curid=203308", "title": "ZON", "text": "ZON\n\nZON (Zdravotní Osvěžující Nápoje) je společnost vyrábějící sycené vody a sirupy, sídlící v Třebíči nedaleko autobusového nádraží.\n\nSpolečnost byla založena v květnu roku 1879 Ferdinandem Kubešem. Nápoje byly vyráběny z čistě přírodních surovin a brzy si získaly oblibu v Třebíči a okolí. Od roku 1901 je registrována ochranná známka, které se používá dodnes. Téhož roku výrobky získaly zlatou cenu na mezinárodní výstavě v Paříži. V roce 1926 byl registrován dnešní název firmy ZON. Zároveň byly zavedeny láhve s objemem 0,33l, které se používají dodnes. \n\nPo druhé světové válce proběhla modernizace výroby. V roce 1948 byla společnost znárodněna a až v roce 1993 byla společnost vrácena původním majitelům.\n\nVšechny výrobky jsou vyráběny z Heraltické kojenecké vody s ročním průměrem obsahu dusičnanů 7 mg/l. K dostání jsou nápoje asi ve dvaceti příchutích a ve čtyřech velikostech objemů.\n\nV „Točené limonádě s malinovou příchutí se sladidlem“ Tesco vyráběné společností ZON v roce 2010 bylo zjištěno použití čtyř druhů umělých sladidel, z nichž některá mohou mít nepříznivé zdravotní účinky\n\nV roce 2017 byla v Galerii Ladislava Nováka instalována výstava s tématem značky ZON, pojmenována je Světem bublinek s třebíčskou Zonkou.\n\n"}
{"id": "203309", "url": "https://cs.wikipedia.org/wiki?curid=203309", "title": "Ahoj (Bratislava)", "text": "Ahoj (Bratislava)\n\nAhoj je lokalita v Bratislavě, v městské části Nové Mesto. Je situovaná nedaleko podniku Kraft Foods Slovakia, a. s, předtím Figaro, směrem na Kamzík. Kdysi to byla vinohradská oblast, dnes se z ní stává čtvrť luxusních domů.\n\nLokalita získala svoje zvláštní jméno díky skautům, kteří sem chodívali v období první republiky. Mezi sebou se zdravili tehdy nezvyklým pozdravem \"Ahoj\". \n\n"}
{"id": "203328", "url": "https://cs.wikipedia.org/wiki?curid=203328", "title": "Seznam českých skautů", "text": "Seznam českých skautů\n\nToto je seznam známých českých osobností, které byly nebo jsou členy skautských organizací. Seznam nijak nezohledňuje, zda jednotlivé osobnosti jsou, či nejsou ve svém životě v rozporu se skautským slibem (či pokud jej vůbec složili) a zda svým veřejným vystupováním vzbuzují, či nevzbuzují nějaké kontroverze.\n\n\n"}
{"id": "203340", "url": "https://cs.wikipedia.org/wiki?curid=203340", "title": "Ivan Kotljarevskyj", "text": "Ivan Kotljarevskyj\n\nIvan Petrovyč Kotljarevskyj ( ; 29. srpna / 9. září 1769, Poltava, Ukrajina – 29. října 1838, tamtéž) byl ukrajinský spisovatel, básník a dramatik; bývá považován za otce moderní ukrajinské literatury. Většinu života prožil v Poltavě (byl zde mj. členem zednářské lóže, účastnil se však také rusko-turecké války (obléhání Izmajilu).\n\nProslavila jej epická báseň \"Aeneida\" (Енеїда, 1798), parodie na Vergiliův epos Aeneis, která je pokládána za první uměleckou literární památku psanou v národním jazyce, jímž sice na Ukrajině hovořily miliony lidí, ale který nebyl jazykem prestižním, literárním (a později, od pol. 19. století, byl vládními kruhy Ruského impéria záměrně potlačován). Epos o šesti částech líčí osudy Aeneáše a jeho druhů, jsou však transponovány na soudobý ukrajinský venkov s jeho kozáky, hostinami a pitkami; například královna Dídó je zobrazena jako tučná vilná selka.\n\nZnámá jsou také jeho dvě dramata, \"Natalka Poltavka\" (Наталка Полтавка) a \"Moskal-Čarivnyk\" (Москаль-чарівник), která Kotljarevskyj napsal pro poltavskou divadelní scénu.\n\nKotljarevského vysoce cenili ukrajinští básníci 19. století, jako např. Taras Ševčenko (viz báseň \"Na Koltljarevského věčnou paměť\", 1838) či Mychajlo Kocjubynskyj. V roce 1903 byl Kotljarevskému zřízen pomník v rodné Poltavě, roku 1973 v Kyjevě. V Poltavě též sídlí muzeum věnovanému tomuto průkopníku ukrajinské literatury.\n\n\n"}
{"id": "203344", "url": "https://cs.wikipedia.org/wiki?curid=203344", "title": "Koncová řízená oblast", "text": "Koncová řízená oblast\n\nKoncová řízená oblast (angl. \"Terminal Control Area\" nebo \"Terminal Maneuvering Area\", zkratka TMA) je část vzdušného prostoru v okolí letiště, která slouží k ochraně přibližujících se a odlétajících letadel. \n\nSpodní hranice koncové řízené oblasti je obvykle ve výšce cca 300 m (1000 ft) nad terénem a horní cca 3800 m nad mořem (letová hladina FL 125); v případě Letiště Praha-Ruzyně je to cca 5000 m (FL 165). Horizontální hranice oblasti může být až 80 km od letiště. \n\nKolem jednoho letiště může být stanoveno několik na sebe navazujících TMA s různými horizontálními a vertikálními hranicemi tak, aby byly pokryté všechny tratě, po kterých probíhají sestupy a odlety, ale přitom nebylo vyblokováno zbytečně moc vzdušného prostoru. \n\nProvoz v koncové řízené oblasti řídí radarový řídící (přibližovací služba APP), který letadlům zajišťuje rozestupy pro zabránění srážkám. K řízení využívá přehledové radarové zobrazení, které ukazuje výstul z primárního (PSR) a sekundárního radaru (SSR), který spolupracuje s odpovídači na palubách letadel.\n\nVzdušný prostor v TMA je třídy D (TMA Praha třídy C). Letadla v TMA jsou předmětem letového povolení a musí udržovat spojení s orgány ŘLP.\n\n"}
{"id": "203345", "url": "https://cs.wikipedia.org/wiki?curid=203345", "title": "CTR", "text": "CTR\n\nZkratka CTR může mít více významů:\n\n"}
{"id": "203346", "url": "https://cs.wikipedia.org/wiki?curid=203346", "title": "Jozef Rydlo", "text": "Jozef Rydlo\n\nJozef Rydlo (* 20. září 1948 Ružomberok) je slovenský politik.\n\nOd roku 1968 žil v exilu v Itálii a ve Švýcarsku. Za největší osobnost slovenských dějin považuje Jozefa Tisa. V roce 2006 byl zvolen poslancem Národní rady Slovenské republiky za Slovenskou národní stranu. Patří mezi výrazné kritiky Ahtisaariho plánu ohledně budoucnosti Kosova. Na podzim 2007 přinesl švýcarský deník Berner Zeitung informaci, že spolu se svým poslaneckým platem pobírá také důchod ve Švýcarsku kvůli schizofrenii s paranoidnými rysy.\n. Na dotazy, jak to lze sloučit s pobíráním poslaneckého platu Rydlo nazval svůj plat jen „náhražkou za poslaneckou činnost.“ Podle Berner Zeitung Rydler v rocích 1985/86 prokazatelně kradl knihy z Národní knihovny v Bernu, což se však promlčelo. V médiích se objevily také informace, že neoprávněně užívá titul profesor, který si údajně sám udělil (podle různých svých prohlásení působil na více než 15 světových univerzitách) a jeho bývalá manželka Michéle Rydlová-Ponciková ho obvinila z pokusu o vraždu její i jejich společných dětí.\n\n"}
{"id": "203349", "url": "https://cs.wikipedia.org/wiki?curid=203349", "title": "Řízený okrsek", "text": "Řízený okrsek\n\nŘízený okrsek (angl. \"Control Zone\", zkratka CTR) je výraz pro úsek vzdušného prostoru obvykle ve tvaru válce v těsném okolí řízeného letiště. Slouží k ochraně provozu na letištích a letadel letících po okruhu.\n\nProstor sahá od zemského povrchu do určité výšky, obvykle více než 915 m (3000 stop). Např. pro letiště Praha Ruzyně a letiště Vodochody je to 3500 ft AMSL (stop nad hladinou moře). Pro letiště Karlovy Vary je to 3500 ft (AMSL), tedy na spodní hranici TMA. Obdobně pro Ostravu Mošnov je to 2500 ft (AMSL) ke spodní hranici TMA. V ostatních zemích může být tato výška různá. Na ní navazuje koncová řízená oblast jejíž rozsah je 9 až 80 km (především ve směru vzletové a přistávací dráhy). \n\nCTR má často půdorys kruhu sjednoceného s obdélníkem. Vzdušný prostor v CTR bývá třídy D (TMA Praha je třídy C). Letadla v TMA jsou předmětem letového povolení a musí udržovat spojení s orgány ŘLP. Pro vstup do CTR je povinnost mít:\n\nProvoz v CTR je obvykle řízen řídící věží (stanoviště TWR). Ohrožení provozu v CTR prostoru může být kvalifikováno jako trestný čin obecného ohrožení. Do tohoto úseku nesmí piloti bez kvalifikace Řízené lety VFR, typicky paraglidy, rogala či ultralighty.\n\n\n"}
{"id": "203355", "url": "https://cs.wikipedia.org/wiki?curid=203355", "title": "Aero Ae 270 Ibis", "text": "Aero Ae 270 Ibis\n\nAero Ae270 Ibis je jednomotorový dopravní letoun s kapacitou 8 cestujících vyvinutý konsorciem IBIS Aerospace Ltd. (Aero Vodochody a Aerospace Industrial Development Corporation). Letoun je vybaven motorem Pratt & Whitney Canada PT6A-42A nebo PT6A-66A. V dalších verzích může sloužit též jako nákladní, záchranný a vyhledávací nebo výsadkový.\n\nPostaveny byly 4 letové prototypy a prototyp na lámací zkoušky. Kvůli změnám zadání se vývoj protahoval a prodražoval. Přesto se podařilo Aeru získat letový certifikát. Na rozjezd sériové výroby ale Aero ani AIDC nemělo peníze ani velký zájem. Celý projekt byl ukončen, letové exempláře si rozdělili oba partneři – 2 dostalo Aero (jeden exemplář předalo SŠLVT v Odoleně Vodě pro výcvik leteckých mechaniků), 2 AIDC, nedokončené trupy letadla se nacházejí v muzeu Air park Zruč u Plzně.\n\nDle sdělení ČIANEWS | Ptáme se za Vás z 14.7.2016 Aero Vodochody prodalo nigerijské společnosti COPS Investment kompletní projekt malého dopravního letadla Ae270. Mluvčí Aera Tereza Vrublová na dotaz ČIANEWS uvedla, že firma do Afriky prodala výrobní plány i celý hardware. Cenu transakce Aero neupřesnilo, počítá však s tím, že se na nigerijském programu bude částečně dál inženýrsky podílet. \n\n\n"}
{"id": "203361", "url": "https://cs.wikipedia.org/wiki?curid=203361", "title": "Pitirim Sorokin", "text": "Pitirim Sorokin\n\nPitirim Aleksandrovič Sorokin (Rusky: \"Питирим Александрович Сорокин\") ( – 11. února 1968) byl komi-rusko-americký sociolog a teoretik kultury. Jako akademický a politický aktivista v Rusku emigroval do Spojených států v roce 1923. Na Harvardově univerzitě založil katedru sociologie.\nStejně jako C. W. Mills byl hlasitým odpůrcem Parsonsovy teorie. Sorokin je také znám pro své příspěvky k sociální cyklické teorii.\n\nPitrim Sorokin se narodil ve skromných podmínkách na severoruském venkově v obci Turja (dnešní Komijská republika).\n\nStudoval universitu v Petrohradě a učil se sociologii. Sorokin byl třikrát uvězněn carským režimem ruského impéria a během ruské revoluce byl členem ruské prozatímní vlády. Po říjnové revoluci se zabýval antibolševickými aktivitami, a proto byl vítěznou bolševickou vládou odsouzen k smrti; později byl tento trest zmírněn pouze na vyhoštění. Přechodnou dobu tehdy žil jako emigrant v Horních Černošicích u Prahy, kde byl podporován prezidentem Masarykem a dalšími českými politiky, jimž vzdává dík v úvodu své \"Sociologie revoluce\", kterou začal psát již v Československu a již vydal jako první vědeckou publikaci v době, kdy působil na Minnesotské univerzitě. V roce 1930 přijal Sorokin americké státní občanství a začal působit na Harvardu, kde založil katedru sociologie. Mezi jeho žáky patřili např. Robert King Merton nebo Kingsley Davis.\n\n\nV posledních letech přešel Sorokin k obsáhlejšímu studiu celé kultury a pokusil se o užití nové metody tzv. \"logické a do smyslu vnikající\". Chápe civilizaci jako určitou premisu logicky sledovanou ve všech nebo ve většině svých institucí. Podle toho, zda převládá v kultuře rozmanitost, individualismus a změna nebo náboženství, nehybnost a kolektivní duch, rozeznává tzv. \"sensitivní\" (dříve sensativní) nebo \"ideovou kulturu\". Dnes jsme podle Sorokina na sklonku obdoby kultury \"sensitivní\", ovládající posledních 500 let a brzy nastoupí kultura \"ideová\". Sorokin působil značně i na mladší českou sociologii.\n\n\n\n"}
{"id": "203364", "url": "https://cs.wikipedia.org/wiki?curid=203364", "title": "Depozitář", "text": "Depozitář\n\nDepozitář je speciální místnost nebo celá budova, kde muzeum uchovává svoje sbírkové předměty.\n\nV depozitáři by mělo být vytvořeno pro každý materiál ideální klima. Pokud je tohoto stavu dosaženo, může předmět v těchto podmínkách existovat, aniž by docházelo k jeho degradaci i bez dalšího zásahu člověka, nebo se jeho degradace zásadně zpomalí.\n\nPři vytváření ideálního klimatu se bere zřetel na světlo (intenzitu, světelné spektrum), dále pak na relativní vlhkost, která může přímo způsobovat poškození předmětu nebo nepřímo tím, že podporuje rozvoj plísní či houby dřevomorky domácí. Dalšími faktory, které se sledují, je teplota, prašnost a také biologičtí škůdci.\n\nDo depozitáře by neměl být přímý vstup z chodby a měla by se používat alespoň speciální obuv, určená pouze pro prostory depozitáře.\n\nDepozitář by měl být vybaven kvalitním nábytkem, který by měl splňovat určitá kritéria. Může být vyroben jak ze dřeva, tak i z kovu, ale platí zásada, že materiál musí být chemicky stabilní. To znamená, že by dřevo nemělo být lepené a kov by měl být natřen chemicky stálou barvou. Otevřené regály by měly být přikryté. Pro tento účel se hodí fólie, avšak nevhodné jsou textilie. Podlahová krytina by měla být snadno udržovatelná a mít antistatické vlastnosti.\n\n"}
{"id": "203365", "url": "https://cs.wikipedia.org/wiki?curid=203365", "title": "Svjatoslav Richter", "text": "Svjatoslav Richter\n\nSvjatoslav Teofilovič Richter či poruštěně Richtěr (rusky \"\", 20. března 1915 Žytomyr, Ruské impérium – 1. srpna 1997 Moskva) byl sovětský pianista rusko-německého původu, považovaný za jednoho z největších pianistů 20. století.\n\nSvjatoslav Richter se narodil v Žytomyru na Ukrajině v rodině volyňského Němce Theofila Richtera, známého varhaníka, klavíristy a hudebního skladatele, a Anny roz. Moskaljovové. Po otci pocházel z obchodnické rodiny a po matce ze žytomyrské statkářské šlechty s ruskými a ukrajinskými kořeny. Matka měla také německé předky, neboť po své matce pocházela ze šlechtického rodu von Reincke.\n\nBudoucí klavírní virtuóz vyrůstal v Oděse. Prvně vystoupil v inženýrském klubu v Oděse 19. března 1934. Poté studoval u známého hudebního pedagoga německého původu Heinricha Neuhause na Moskevské konzervatoři, stejně jako například Emil Gilels a Radu Lupu.\n\nJeho otec byl v roce 1941 v Oděse jako údajný německý kolaborant zastřelen. Matka se znova provdala a emigrovala do Německa.\n\nPrvní Richterova zahraniční cesta jej vedla v roce 1950 do tehdejšího Československa. 19. října 1960 vystoupil v Carnegie Hall v New Yorku a poté v řadě amerických měst. Od roku 1971 koncertoval také v Německu.\n\nFrancouzský režisér Bruno Monsaingeon o něm natočil dokumentární životopisný film \"Richter: The Enigma\" (1998).\n\n"}
{"id": "203369", "url": "https://cs.wikipedia.org/wiki?curid=203369", "title": "Kostel Panny Marie Andělské (Vyškov)", "text": "Kostel Panny Marie Andělské (Vyškov)\n\nKostel Panny Marie Andělské je kostel ležící při městském hřbitově, poblíž centra města Vyškov. Původně se jednalo o kapucínský chrám, který tak představuje typickou kapucínskou architekturu korigovanou přísnými řádovými předpisy. Krom samotného kostela a oratoře se též dochovaly sklepy pod zaniklými obytnými budovami někdejšího kláštera a studna.\n\nStavba kostela byla hrazena z prostředků kardinála Františka Ditrichštejna spolu s kapucínským konventem v letech 1617 až 1624. Kostel by vysvěcen 18. srpna 1624 olomouckým světícím biskupem Hynkem Jindřichem Novohradským z Kolovrat. Důkladná přestavba kostela proběhla v polovině 18. století na popud biskupa Wolfganga Hannibala von Schrattenbacha. Během josefínských reforem roku 1787 byl klášter kapucínů zrušen a z klášterního kostela se stal kostel veřejný. Roku 1789 se z klášterní zahrady stává městský hřbitov, přilehlé konventní budovy jsou téhož roku zbořeny. \n\nU hlavního oltáře se nacházela dvojitá oratoř, na kruchtě byly varhany, veškeré heraldické znaky jsou patrny na vstupním portále. Je zde znak kardinála Františka Ditrichštejna a biskupa Wolfganga Hannibala von Schrattenbacha a nad těmito erby je v profilovaném rámu freskový obraz sv. Františka z Assisi.\n\n"}
{"id": "203383", "url": "https://cs.wikipedia.org/wiki?curid=203383", "title": "Zdeněk Jílek", "text": "Zdeněk Jílek\n\nZdeněk Jílek (7. června 1919, Jihlava – 28. dubna 1999) byl český pianista a hudební pedagog, věnoval se zvláště interpretaci hudby 20. století.\n\nStudoval na brněnské konzervatoři u J. Kvapila, potom u Viléma Kurze na mistrovské škole pražské konzervatoře. Po smrti Kurzově byl žákem Ilony Štěpánové-Kurzové. V českém koncertním životě se uplatňoval od roku 1941. Pozoruhodné zahraniční úspěchy získal na výměnných koncertech pražské konzervatoře v Bruselu a v Paříži v roce 1948. V mezinárodní soutěži pořádané při festivalu mládeže v Praze v roce 1947 dobyl významného úspěchu svým umístěním na prvém místě spolu s ruským pianistou Kaplanem. Velká poezie a živá fantazie jeho podání i krása, elegance a noblesa jemně odstíněného úhozu předurčovaly Jílka především k reprodukci romantické klavírní tvorby.\n\nZ jeho výkonů nejvíce upoutaly Brahmsovy Paganinské variace, sonáty Lisztova a Chopinova, Smetanovy koncertní etudy, Chačaturjanův Klavírní koncert a Toccata a díla Janáčkova.\n\nByl dlouholetým profesorem Hudební fakulty Akademie múzických umění v Praze.\n\n"}
{"id": "203385", "url": "https://cs.wikipedia.org/wiki?curid=203385", "title": "Guido Boggiani", "text": "Guido Boggiani\n\nGuido Boggiani (* 25. září 1861, Omegna, Novara – 1901, Paraguay) byl italský malíř krajin, etnograf a fotograf indiánů Jižní Ameriky.\n\nVystudoval malířskou akademii di Brera v Miláně a poté se školil i u Filippa Carcapa. Brzy se stal významným představitelem lombardské naturalistické krajinomalby. Slibnou kariéru a společenský úspěch přerušil roku 1887 odjezdem do Jižní Ameriky. Krátce pobyl v Argentině, kde vytvořil několik rozměrných pláten. Začal obchodovat s kůžemi a při té příležitosti se dostal do vnitrozemí, kde se setkal s tamějšími domorodými kmeny. Tato zkušenost vzbudila jeho zájem o průzkum umění a zvyků obyvatel kmenů ve vnitrozemí. Při svém putování se dostal na území Paraguaye, Brazílie a Bolívie. Především ho zaujal indiánský kmen Čamakoko výrobou předmětů denní potřeby a kmen Kaďuveo, kde mohl obdivovat ornamenty, které si ženy malovaly po vlastním těle.\n\nDo Itálie se vrátil roku 1893, přivezl si svá malířská díla a rozsáhlou etnografickou sbírku. Kromě řady přednášek své znalosti shrnul ve dvou knihách \"Čamakokové (1894) \"a \"Kaďuveové (1895)\". Po celou dobu se systematicky teoreticky připravoval na návrat do Jižní Ameriky.\n\nV červenci 1896 se znovu vydal do Paraguaye, tentokrát si sebou vzal fotoaparát. V letech 1896–1901 vytvořil pravděpodobně 415 snímků na skleněné želatinové desky.\n\nJeho fotografické tvorba se díky jeho výtvarnému nadání nestala jen antropologickou dokumentací. Fotografoval nejen předměty denní potřeby, krajiny, ale hlavně portréty, které pojal mimořádně kultivovaným způsobem a přispěl tak k rozvoji výtvarné fotografie, tak jak začala být vnímána až o mnoho let později.\n\nFotografie krajin nebyly v Boggianově fotografickém díle stěžejní. Většinou byly autorem chápány jako skici, podle kterých pak maloval své obrazy. Právě u fotografií krajin mu jako malíři očividně chyběla barva. Fotografie předmětů denní potřeby byly pak zhotovovány z čistě studijních důvodů. Ojediněle se objevovaly i pokusy o dokumentární fotografii, zde můžeme pozorovat kudy by se jeho tvorba ubírala, kdyby měl lepší technologické možnosti a více času.\n\nFotografie neměly jen dokumentační hodnotu. Staly se stěžejní částí jeho fotografického díla, především proto, že se mu nepodařilo dodržet pravidla antropologické dokumentace, a jako výtvarník se nedokázal ovládnout a řídil se spíše výtvarnými principy. Tím získaly jeho portréty indiánů další rozměr. Na rozdíl od fotografií krajin mu u portrétu černobílé vyobrazení vyhovovalo a napomáhalo plnému soustředění na vyobrazení portrétovaného. Kvalita portrétů domorodců mimo jiné vypovídá také o jeho postavení mezi indiány. I dnes fotografům ztěžuje práci nedůvěra indiánů a strach z fotografického přístroje, který jak se domnívají, jim krade duši. Podle zápisů v jeho deníku odměňoval Boggiani své modely drobnými dárky.\nNa podzim roku 1901 odešel Boggiani do Gran Chacaa odkud se už on, ani jeho společník nevrátili. Krátce na to byly nalezeny ostatky obou mužů roztrhané divokou zvěří a zcela zničené fotografické vybavení včetně mnoha desek. O rok později v létě 1902 byla zorganizována v Itálii výprava, která měla objasnit tento případ. Obviněn byl indián z kmene Čamakoko, ale pro nedostatek důkazů byl zproštěn viny. Zajímavé je, že právě s tímto kmenem Bogiani několik let žil a členové tohoto kmene ho měli rádi. Pravděpodobně indiáni vraždili ze strachu před člověkem, který je měl rád, ale příliš dlouho je ohrožoval „kouzly“, která dělal se svým fotoaparátem. Nalezené důkazy a ostatky obou mužů dokazují, že s největší pravděpodobností byli oba ubiti sekerami, které byly používány pro rituální obřady k zahnání zlých duchů.\n\nČeský cestovatel a botanik Alberto Vojtěch Frič zajistil v letech 1904–1908 na různých místech v Paraguaye, Brazílie a Argentiny téměř veškerou Boggianiho pozůstalost. Za tyto služby spojené s vyřízením dědictví v Americe dostal od Boggianoho rodiny listinný a obrazový materiál, aby ho mohl použít pro další studium a publicistickou činnost. Krom deníků a nalezených negativů získal Frič i detailní soupis jednotlivých snímků a obrazů, které Boggiani během pobytu vytvořil. Ve Fričově pozůstalosti bylo nalezeno 175 skleněných negativů. Frič se považoval za Boggianiho následovníka a pokračoval v jeho díle, které doplnil a zpřesnil. Některé fotografie Boggianiho byly publikovány již dříve a to v etnografických a antropologických souvislostech.\n\nAž v roce 1997 vznikl projekt výstavy z fotografického díla italského malíře Guida Boggianiho (1861–1901). Tuto výstavu realizovali Pavel Frič a Ylonna Fričová šlo o putovní výstavu, která mezi léty 1997–2002 byla představena publiku v mnoha městech České republiky, ale také v zemích jako Itálie, Finsko, Rakousko, Portugalsko.\n\nKrom zmíněné výstavy jsou Pavel a Ylonna Fričovi autory publikace fotografií, která se nazývá \"Giudo Boggiani fotograf (1861–1901)\" a byla v roce 1997 vydána nakladatelstvím Titanic. Tato kniha získala prestižní ocenění \"Fotografická kniha roku 1998\".\n\nPři sestavování publikace a přípravě výstavy, kde diváci mohli vidět okolo devadesáti záběrů, byla poprvé hlavním kritériem výtvarná hodnota Boggianových snímků. Fotografie byly rozděleny do čtyř tematických celků, tak jak tomu bylo v Boggianově tvorbě. Vybrané fotografie byly znovu zvětšeny, v poměru 1:1 z originálních velkoformátových skleněných negativů bez jakýchkoliv opravných zásahů – retuší poničených míst či výřezů, tak aby byl patrný současný stav negativů a nebyl narušen účinek a původnost Boggianovi tvorby.\n\n\n\n"}
{"id": "203386", "url": "https://cs.wikipedia.org/wiki?curid=203386", "title": "Základní komunikační systém", "text": "Základní komunikační systém\n\nZákladní komunikační systém, zkráceně ZÁKOS, byla koncepce rozvoje silniční sítě v Praze v letech 1974–1990.\n\nZÁKOS byl ve své době realizován jen zčásti; jeho úplné dobudování znemožnila sametová revoluce a celková změna charakteru automobilové dopravy v české metropoli. I přesto současné plány obsahují stále mnoho z původního ZÁKOSu.\n\nZ původní koncepce roštového systému autodráhových komunikací ze 60. let (plán uvažoval tři severojižní a dvě východozápadní magistrály) roztínajících kompaktní město se po mírných úpravách stal okružně radiální systém ZÁKOS. V roce 1972 organizace Národního výboru Prahy vypracovaly takzvaný „Plánovitý podklad přípravy a výstavby ZÁKOSu v Praze“, jehož koncepci vláda České socialistické republiky 4. prosince 1974 schválila.\n\nBudování celého systému bylo rozděleno do etap a několika pětiletek tak, aby bylo možné jej dokončit někdy kolem roku 2000. Počítalo se již se záchytnými parkovišti. Investice do celé silniční sítě se počítaly v miliardách Kčs. Vedle metra a přestavby železničního uzlu tak vznikl další velkolepý projekt v oblasti dopravy v metropoli.\n\nZ navrhovaných staveb se podařilo dokončit pouze Severojižní magistrálu, některé z radiál a jihozápadní část středního okruhu včetně Barrandovského mostu.\n\nZÁKOS byl založen na koncepci roštových radiál (celkem devět), které by propojovaly vnější a střední okruh. Uvnitř středního okruhu se pak měly křížit dvě magistrály: Severojižní magistrála a uvažovaná východozápadní magistrála, jejíž součástí měl být silniční most na Výtoni a která měla propojovat Radlickou a Strašnickou radiálu. Husitská a Koněvova ulice měly být přeměněny na přivaděč k Žižkovské radiále.\n\nPřehled radiál:\n\n\nKoncepce ZÁKOSu byla přehodnocena na počátku 90. let 20. století. Územní plán Prahy (1996) přejmenoval ZÁKOS na HUS (hlavní uliční skelet) a odstranil z něj nejničivější záměry, zejména Žižkovskou radiálu s přivaděčem (od dálnice D11 až k Bulharu), Veleslavínskou radiálu místo Buštěhradské dráhy a propojení uvnitř středního okruhu.\n\nZ některých návrhů se však vycházelo i při tvorbě nových koncepcí v oblasti budování pražského a městského okruhu. Bylo převzato 7 z 9 radiál. Po mnoha sporech byl dokončen i rozestavěný Strahovský tunel, jako součást okruhu vnitřního i středního. Městský (střední) okruh zůstal fixován prakticky ve své původní trase. Plánované úseky byly ale převedeny z velké části pod zem (jeho součástí jsou dokončené tunely Mrázovka a Blanka).\n\n\n\n"}
{"id": "203388", "url": "https://cs.wikipedia.org/wiki?curid=203388", "title": "PSE", "text": "PSE\n\nZkratka PSE má více významů:\n\n\n\n"}
{"id": "203389", "url": "https://cs.wikipedia.org/wiki?curid=203389", "title": "MiFID", "text": "MiFID\n\nSměrnice Evropského parlamentu a Rady 2014/65/EU ze dne 15. května 2014 o trzích finančních nástrojů a o změně směrnic 2002/92/ES a 2011/61/EU \"MiFID\" (The Markets in Financial Instruments Directive – Směrnice o trzích finančních instrumentů) je Směrnice Evropské unie, která zavádí společný tržní a regulatorní režim pro poskytování investičních služeb ve všech 30 členských státech Evropského hospodářského prostoru.\n\nTato směrnice si klade 3 základní cíle:\n\nMiFID, který byl představen v roce 1999, je základním kamenem Akčního plánu finančních služeb Evropské komise, jehož 42 opatření zásadně změní fungování finančních služeb v Evropské unii. MiFID je nejvýznamnější částí legislativy zavedené Lamfalussyho procesem.\n\nTato směrnice aktualizuje a rozšiřuje rozsah a působnost starší směrnice o investičních službách (Investment Services Directive, ISD), rozšiřuje seznam investičních služeb, finančních instrumentů a regulovaných trhů, upřesňuje povinnosti dohledu nad finančním trhem, stanovuje specifické požadavky týkající se provozování finančních služeb a usiluje o konzistentnější uplatňování těchto požadavků v různých zemích Evropské unie.\n\nMiFID rozšiřuje rozsah regulovaných služeb a investičních nástrojů, zahrnuje například finanční deriváty, komoditní deriváty, kreditní deriváty, finanční kontrakty na vyrovnání rozdílů. Nově je zahrnuto i investiční poradenství a provozování vícestranných (alternativních) obchodních systémů (tzv. multilateral trading facilities). Dále stanovuje nově i požadavky na vnitřní kontrolní a řídicí systém zejména v oblasti dodržování zákonných požadavků (compliance), interního auditu, řízení rizik, outsourcingu, informačních systémů a evidence.\n\nPodle MiFID mají obchodníci s cennými papíry povinnost zavést tzv. \"Cílový trh\". To znamená, že stávajícím i potenciálním investorům nabízejí jen takové investice, které jsou pro ně vhodné z hlediska jejich zkušeností a znalostí. Zkušenosti a znalosti investora banky odhadnou například podle vyhodnocení investičního dotazníku.\n\n"}
{"id": "203390", "url": "https://cs.wikipedia.org/wiki?curid=203390", "title": "Fritz Hofmann", "text": "Fritz Hofmann\n\nFritz Hofmann (19. června 1871, Roßleben – 14. července 1927, Berlín) byl německý sportovec – atlet a gymnasta. Účastnil se 1. letních olympijských her 1896 v Athénách v běžeckých a skokanských disciplínách a byl kapitánem úspěšného německého družstva gymnastů. Získal celkem dvě zlaté, jednu stříbrnou a jednu bronzovou medaili.\n\nFritz Hofmann byl také dobrým veslařem a cyklistou. Jako cvičitel se účastnil i 2. letních olympijských her 1900 v Paříži, roku 1904 v Saint Louis byl vedoucím družstva a na mezihrách r. 1906 v Athénách si ještě aspoň v rozběhu zkusil běh na 100 m. Tam byl současně také jako trenér (cvičitel).\n\n6. dubna 1896 se konaly rozběhy závodu na 100 m. K této disciplíně bylo přihlášeno 21 závodníků, kteří byli vybráni do tří rozběhů, první dva z každého rozběhu se kvalifikovali do finále. To se běželo 10. dubna. Fritz Hofmann běžel ve 3. rozběhu s pozdějším vítězem Tomem Burkem z USA a postupoval za ním jako druhý časem 12,6 s. Do finále nenastoupil Američan Tom Curtis, za vítězem Tomem Burkem byl Fritz Hofmann druhý časem 12,2 s, o třetí místo se dělil Slovák v družstvu Maďarska Alojz Sokol s Francisem Lanem z USA.\n\nPo rozbězích na 100 m přišly na řadu 6. dubna i rozběhy na 400 m. První dva z každého ze dvou rozběhů postoupili do finále, které se běželo 7. dubna. V prvním rozběhu Fritz Hofmann postoupil z druhého místa časem 58,6 s, před ním skončil Američan Herbert Jamison. Hofmann byl přitom za chybný první start penalizován při opakovaném startu o dva metry dozadu společně s Francouzem Griselem. Finále 7.4. se Hofmannovi nezdařilo, zůstal v něm čtvrtý (poslední). Vyhrál Tom Burke před Jamisonem a Britem Charlesem Gmelinem. Stříbrná medaile byla pro Hofmanna ze sportovního hlediska cennější než zlata z týmové soutěže gymnastů.\n\nMezi rozběhy na 100 a 400 m proběhl na athénském stadionu 6. dubna první finálový závod moderních olympiád. Skákalo se zvláštním stylem, jemuž se anglicky říkalo „hop, skip and jump“. Historicky prvním olympijským vítězem vůbec se stal James Connolly z USA výkonem 13,71 m, druhý byl Alexandre Tuffèri z Francie, třetí domácí Ioannis Persakis. Fritz Hofmann byl mezi sedmi skokany na 6. nebo 7. místě.\n\n7. dubna se konala soutěž koulařů, k níž se sešlo sedm sportovců. Hofmann si soutěž statečně vyzkoušel, ale skončil mezi 5. až 7. místem. Vyhrál Robert Garrett z USA před dvojicí Řeků M. Gouskosem a G. Papasiderisem.\n\n10. dubna proběhla výška mužů, účastnilo se pět závodníků. Trojice Američanů se rozdělila o stupně vítězů, vyhrál Ellery Clark (181 cm) před R. Garrettem a J. Connollym se shodnými 165 cm, Fritz Hofmann skončil poslední se 155 cm.\n\n9. dubna se konala většina gymnastických soutěží olympiády. V soutěži družstev na bradlech byl Fritz Hofmann kapitánem týmu Německa, které v zápolení se dvěma družstvy domácích Řeků jasně vyhrálo. Německé družstvo cvičilo na bradlech ve složení: Fritz Hofmann, Konrad Böcker, Alfred Flatow, Gustav Flatow, Georg Hillmar, Fritz Manteuffel, Karl Neukirch, Richard Röstel, Gustav Schuft, Carl Schuhmann a Hermann Weingärtner.\n\nPrameny neuvádějí, proč v soutěži družstev na hrazdě startoval pouze tým Německa, jehož cvičení bylo vlastně exhibicí, za niž se dostávaly zlaté medaile olympijských vítězů. Fritz Hofmann byl opět kapitánem celku Německa, které cvičilo ve stejném složení jako na bradlech.\n\nSoutěž se konala 10. dubna, pět sportovců se dohodlo na pravidlech před zahájením soutěže (!). Lano bylo vysoké 14 m a o pořadí měl rozhodnout a) čas dosažený při dosažení vrcholu, b) výška, na niž se závodník vyšplhá. Na vrcholek se dostali jen oba Řekové, zvítězil Nikolaos Andriakopoulos před Thomasem Xenakisem, třetí byl Fritz Hofmann, který se vyšplhal do 12,5 m.\n\n"}
{"id": "203397", "url": "https://cs.wikipedia.org/wiki?curid=203397", "title": "LVS-97", "text": "LVS-97\n\nLVS-97 ( , podle unifikovaného označení 71-147) je model ruské tramvaje. Jedná se o jednosměrný kloubový čtyřdveřový vůz; LVS-97 byla vyráběna závodem PTMZ mezi lety 1997 až 2004.\n\nTramvaj byla vyráběna v několika modifikacích. Nejvíce bylo vyrobeno tramvají ve verzi LVS-97K, jde zhruba o desítky vozů. Další typy se lišily technickými prvky, jako například LVS-97M (jiná tyristorová regulace) či LVS-97A (asynchronní motory). Od roku 2000 se používaly vyklápěcí dveře (místo původních skládacích) po vzoru tramvaje LM-99.\n\nVozy typu LVS-97 jezdí především v Petrohradu (desítky tramvají), ale také i v Kolomně, Krasnojarsku a Vitebsku.\n\n"}
{"id": "203403", "url": "https://cs.wikipedia.org/wiki?curid=203403", "title": "Jednotná oblast pro platby v eurech", "text": "Jednotná oblast pro platby v eurech\n\nSEPA (Single Euro Payments Area), neboli jednotná oblast pro platby v eurech, slouží pro zjednodušení zprostředkování převodu peněz v evropských zemích. V roce 2019 je v SEPA integrováno 34 zemí, z nichž je 28 v Evropské unii a zbývajících šest v Evropském sdružení volného obchodu. Některé země mají zvláštní území, která nejsou součástí SEPA. \n\nHlavním cílem SEPA plateb je posílení efektivity zahraničních plateb a přeměnění dříve rozdělených trhů pro platby v eurech na jeden domácí. SEPA umožňuje zákazníkům převod bezhotovostních plateb na jakýkoli účet vedený ve kterékoli integrované zemi za pomocí jednoho bankovního účtu a jednotných bankovních nástrojů. Lidé, kteří mají svůj účet vedený v jedné ze zemí eurozóny, ho mohou použít k přijímání a posílání plateb na celém tomto území. Odpadá tedy nutnost rozlišování vnitrostátních a zahraničních plateb. Je také zaručeno přijetí platby v garantovaném čase a banky nemohou provádět žádné odpočty z transakcí, což bylo zavedeno v roce 2001. Převáděná částka přitom není nijak limitována.\nProjekt zahrnuje rozvoj společných finančních nástrojů, standardů, postupů a infrastruktury za účelem úsporných opatření. Důsledkem by mělo být snížení celkových nákladů pro evropské hospodářství spojených s pohybem kapitálu. SEPA nepodporuje platby v jiných měnách než je euro. \nní evropské integrace a nabídka vyšší úrovně služeb platebního styku za nižší ceny.\n\nJednotlivé prvky SEPA jsou:\n\n\nZavedení evropského jednotného trhu umožňujícím volný pohyb osob, služeb, kapitálu a zboží mezi státy EU odstranilo obchodní překážky mezi jejími členy. Mezinárodní převody financí, ale zůstaly dražší a jejich zpracování trvalo oproti vnitrostátním převodům dlouho. Se zavedením eura se poptávka po účinnějším evropském platebním systému ještě zvýšila. Důležitým krokem bylo zřízení Evropské platební rady (EPC) v roce 2002. Ta je kromě rozhodování jménem Evropského finančního průmyslu mimo jiné odpovědná za koordinaci harmonizace platebních produktů a vypracovávání norem.Zavedení SEPA zpočátku bránily nedostatky v právním systému v některých zemích, například někde nebyly stanoven právní základ pro systém inkasa. Evropská komise proto v roce 2005 předložila návrh jednotného právního rámce, výsledkem byla nová směrnice o platebních službách, přičemž státy Evropské Unie a státy Evropského Společenství Volného obchodu ji musely přijmout do 31. Října 2009. Systém SEPA byl zahájen v lednu roku 2008, systém inkasa byl zaveden v listopadu roku 2009. Projekt je součástí přechodu na euro a je založen na regulační reformě, která přispívá k vytvoření jednotného trhu s maloobchodními platbami. SEPA se považuje za finalizaci zavedení eura jako jednotné měny.\n\n\n\n"}
{"id": "203407", "url": "https://cs.wikipedia.org/wiki?curid=203407", "title": "Cugarský průliv", "text": "Cugarský průliv\n\nCugarský průliv (: 津軽海峡, \"Cugaru Kaikjó\") je průliv mezi japonskými ostrovy Honšú a Hokkaidó, který spojuje Japonské moře s Tichým oceánem. Pojmenován byl podle západní části prefektury Aomori. V nejužším místě (19,5 km) průlivu spojuje od roku 1988 tunel Seikan Cugarský poloostrov na Honšú a poloostrov Macumae na Hokkaidó.\n\nV roce 1954 se při tajfunu v průlivu potopil trajekt Tója Maru, přičemž přišlo o život 1155 cestujících.\n"}
{"id": "203408", "url": "https://cs.wikipedia.org/wiki?curid=203408", "title": "Daman skalní", "text": "Daman skalní\n\nDaman skalní, též daman kapský nebo daman jihoafrický (\"Procavia capensis\") je větší druh damana, savec připomínající králíka nebo morče, nicméně příbuzný spíše sirénám a slonům. V Jihoafrické republice ho nazývají dassie, což znamená jezevec.\n\n\nDaman skalní připomíná králíka s krátkým ocasem a ušima. Samci jsou o něco větší než samice, srst je hnědé barvy.\n\nV ostatních ohledech se damani od králíků nebo hlodavců výrazně liší. Prsty jsou zakončené nehtovitými kopýtky, na předních končetinách mají prsty čtyři a našlapují na celou plochu chodidla, na pánevních končetinách jsou prsty jen tři a chodidlo se země nedotýká (poloprstochodci). Na kopýtka našlapují pouze v běhu, jinak se pohybují po měkkých polštářcích na chodidlech, kam ústí žlázy vylučující lepkavý sekret, který jim umožňuje snadný pohyb po skalách.\n\nDalší zvláštností je pár stále dorůstajících řezáků, které tvoří jakési kly, a stoličky, které připomínají stoličky nosorožce.\n\nDaman skalní je běžným druhem afrotropické oblasti, žije v Africe na jih od Sahary, na většině území subsaharské Afriky, v jihovýchodní i jižní Africe. Mimo toto území obývá také izolované horské masivy v Libyi a Alžírsku a vyskytuje se rovněž v Sýrii.\n\nJe přizpůsobený životu ve skalnatých suchých oblastech, obývá skalní převisy a opuštěné nory hrabáčů nebo surikat.\n\nDamani jsou aktivní ve dne, kdy hledají potravu nebo se vyhřívají na slunci. Mají poměrně špatnou schopnost termoregulace, slunění proto zabírá značnou část jejich dne. Žijí ve velkých stádech čítajících až 80 damanů, které se dále skládá ze skupin tvořených několika rodinami vedených dospělým samcem.\n\nDaman skalní je býložravec, jeho trávení je podobné trávení koně. Stejně jako on má objemné tlusté střevo osídlené symbiotickou mikroflórou, která mu umožňuje trávit celulózu. Krmí se hlavně bylinami, jako je \"Lobelia deckenii\" a rostliny rodu \"Senecio\", tedy starčeky, které ovšem v areálu damanů rostou také jako stromy. Jejich nejoblíbenější potravou jsou mladé výhonky a ovoce, v období sucha však 75% jejich potravy tvoří trávy.\n\nObdobí páření začíná v srpnu a trvá 1-2 měsíce. Březost trvá 202-245 dní, poté se rodí 2-3 mláďat, která jsou už osrstěná a dobře vidí. Už po dvou týdnech mohou konzumovat pevnou stravu, nicméně samice je kojí po dobu 3-6 měsíců.\n\nMláďata pohlavně dospívají v 16 měsících a plné velikosti dosahují ve třech letech. Mohou se dožít 8-12 let.\n\nDaman skalní tvoří mnoho poddruhů, z nichž některé se občas popisují jako samostatné druhy:\n\n\nV Evropě je daman skalní chován ve více než třech desítkách zoo. V Česku se jednalo na konci roku 2017 o čtyři zoo:\n\n\nDříve byli damani skalní chování také v dalších českých zoo:\n\n\n\n"}
{"id": "203423", "url": "https://cs.wikipedia.org/wiki?curid=203423", "title": "Letiště Westray", "text": "Letiště Westray\n\nLetiště Westray (: \"Westray Airport\"; IATA: WRY, ICAO: EGEW) je místní letiště v Aikerness, na ostrově Westray, který je součástí Orknejských ostrovů ve Skotsku. Letiště je známou součástí nejkratší pravidelné letecké linky na světě mezi letišti Westrey a Papa Westray, kterou zajišťuje společnost Loganair.\n\n"}
{"id": "203427", "url": "https://cs.wikipedia.org/wiki?curid=203427", "title": "Muzeum v podskalské celnici na Výtoni", "text": "Muzeum v podskalské celnici na Výtoni\n\nMuzeum v Podskalské celnici na Výtoni je dvoupodlažní kamenná budova někdejší Podskalské celnice v části vltavského nábřeží zavné Výtoň v Praze 2, na adrese Rašínovo nábřeží 412. V současné době slouží jako tematické muzeum.\n\nPodskalská celnice na Výtoni je ve správě Muzea hlavního města Prahy. Od roku 1930 zde byly umístěny expozice ze čtyř tematických okruhů, které se vztahovaly k Podskalí a Vltavě. Byly to \"Voroplavba na Vltavě\", \"Z dějin Podskalí\", \"Nákladní plavba na Vltavě\" a \"Pražská osobní paroplavba\". Součástí expozice byl také model Podskalí z doby, kdy tam ještě nebyly žádné mosty ani nábřežní zdi. Mezi vystavenými exponáty byly také památky na spolek Vltavan, jenž vznikl v roce 1871 a podporoval plavce, rybáře a pobřežné.\n\nPodskalská celnice na Výtoni byla postavena v 15. století, bosovaný portál a vnitřní úpravy proběhly kolem roku 1600. Stavba se zachovala díky tomu, že ji město v roce 1908 odkoupilo jako památku na rázovitý život ve starém Podskalí. V roce 1939 byla budova převedena do vlastnictví Muzea hlavního města Prahy, které zde po druhé světové válce otevřelo první historickou expozici.\nV roce 2003 byla po rekonstrukci znovu otevřena i s původn podskalskou hospodou. Roku 2015 byla zpřístupnněna nová stálá expozice.\n\n\n"}
{"id": "203429", "url": "https://cs.wikipedia.org/wiki?curid=203429", "title": "Hanif Kureishi", "text": "Hanif Kureishi\n\nHanif Kureishi (* 5. prosince 1954, Londýn) je dramatik, scenárista a spisovatel pákistánsko-britského původu. Ve svých dílech se zaměřuje na problematiku rasy, nacionalismu, imigrace a lidské sexuality.\n\nNarodil se v Londýně a na místní univerzitě King's College studoval filozofii. Jeho nejslavnějším dílem je \"Má krásná pradlenka\", jedná se o filmový scénář vyprávějící o homosexuálním chlapci pákistánsko-britského původu, který vyrůstá v Londýně 80. letech 20. století, film režíroval Stephen Frears. Scénář získal cenu newyorských filmových kritiků a byl také nominován na Oskara.\n\nJeho kniha \"Buddha z předměstí\" z roku 1990 (český překlad Jana Pařízka vyšel 1997) získala prestižní cenu Whitbread Award za nejlepší románovou prvotinu a v podobě televizního seriálu ji uvedla britská televizní stanice BBC, autorem hudby k seriálu byl David Bowie.\n\nKniha \"Intimacy\" z roku 1998 vzbudila pohoršení, česky vyšla v překladu Viktora Janiše pod názvem Byli jsme si blízcí v roce 2000. V příběhu se mimo jiné objevuje muž, který opouští manželku a dva malé syny, neboť cítí, že ho jeho žena fyzicky i emocionálně odmítá. Dalo by se říct, že vlnu nevole nevyvolala kniha jako taková, ale spíš fakt, že odráží autorův život - sám Kureishi totiž předtím opustil manželku a dva malé syny. V letech 2000 - 2001 byl román volně adaptován do filmové podoby. Film Intimacy, česky Intimita, režírovaný Patricem Chéreauem, sklízel úspěchy například na Berlínském mezinárodním filmovém festivalu: získal Zlatého medvěda za Nejlepší film, Stříbrný medvěd putoval do rukou Kerry Foxové, která zvítězila v kategorii Nejlepší herečka. Také tento film byl velice kontroverzní, zejména kvůli otevřeným sexuálním scénám. V roce 2005 přeložil Niki Karimi knihu do perštiny.\n\nJeho drama \"Matka\" převedl do filmové podoby Roger Michell. Získalo společnou první cenu v sekci Director’s Fortnight (Čtrnáct dní režisérů) na Filmovém festivalu v Cannes. V dramatu jsou zobrazeny mezigenerační vztahy, ovšem hrdinové si v jistém slova smyslu vymění role: sedmdesátiletá anglická dáma (Anne Reid) svede (Daniela Craiga), přítele své třicetileté dcery, která pracuje jako řemeslnice. Sexuální scény byly ve filmu kvůli obavám z cenzury nahrazeny realistickými kresbami.\n\nJeho scénář k filmu \"Venuše\" se dočkal následujících ocenění: Oskar, cena Britské akademie pro filmové a televizní umění (BAFTA), cena Cechu televizních herců (Screen Actors Guild), cena Asociace filmových kritiků (Broadcast Film Critics Association); nominaci na Zlatý Glóbus v kategorii Nejlepší herec získal za svou roli v tomto filmu Peter O'Toole.\n\nJe ženatý a má tři syny.\n\n"}
{"id": "203430", "url": "https://cs.wikipedia.org/wiki?curid=203430", "title": "Inno Setup", "text": "Inno Setup\n\nInno Setup je prostředí sloužící k vývoji instalačního průvodce pro prostředí operačních systémů Microsoft Windows. Od roku 1997 jej vyvíjí Jordan Russel a od roku 2000 se na vývoji podílí Martijn Laan. Byl třikrát za sebou oceněn cenou Shareware Industry Awards v letech 2002 až 2004.\n\nInno Setup se vyznačuje poměrně velkou snadností pochopení vytváření instalačních průvodců. Jejich chování se definuje pomocí skriptu, na základě kterého se pak vygeneruje spustitelný soubor s instalačním průvodcem.\n\nNěkteří lidé vytvořili na základě zdrojového kódu Inno Setup vlastní verze Inno Setup nebo jeho rozšíření. Například rozšíření My Inno Setup Extensions vytvořil Martijn Laan. Zaher vytvořil vlastní verzi Bidi Inno Setup s podporou psaní zprava doleva a podporou jazyků jako jsou arabština a hebrejština.\n\n\nInno Setup je šířen jako produkt zdarma s možností použití výsledných instalačních průvodců ke komerčním účelům. Za určitých podmínek jsou dostupné ke komerčním účelům také zdrojové kódy.\n\n [Setup]\n\nMezi nejznámější rozšíření nebo pomocné nástroje pro Inno Setup je velmi pokročilý editor ISTool Bjørnara Hendena. Tento editor podporuje různé jazyky a velmi urnadňuje práci s instalačním skriptem a jeho vytvářením.\n\nDalším rozšířením je Inno Setup Script #Includes od autora, který si říká LOGAN. Tato sada skriptů velmi příjemně uživatelsky zpřístupňuje některé funkce, vyžadující programování v Pascalu, jako je přidání tlačítka pro tisk licenční smlouvy, přehrávání hudby, změna velikosti a umístění obrázku v průvodci apod.\n\nDíky svým vlastnostem a prakticky neomezené rozšiřitelnosti a licenčním podmínkám se stal Inno Setup oblíbeným i mezi komerčními společnostmi. Inno Setup proto použily například tyto společnosti:\n\n\n"}
{"id": "203431", "url": "https://cs.wikipedia.org/wiki?curid=203431", "title": "Šabat", "text": "Šabat\n\nŠabat (v latinizované podobě též sabat, přes jidiš též šábes; původně od kořene ש-ב-ת s významem \"ustat\", \"odpočinout\"; česky sobota) je v judaismu a některých křesťanských kruzích sedmý den v týdnu, věnovaný odpočinku a upuštění od pracovní a všední činnosti. Šabat je nejdůležitější svátek v judaismu (o post nejvyššího se dělí s Jom kipur), jeho dodržování je nařízeno přímo Desaterem a v rabínské literatuře je brán jako pravzor všech svátečních dnů.\n\nUstanovení šabatu vychází z biblické zprávy o stvoření světa v Gn 2;1-3 kde je závěr stvoření popisován takto:\nAčkoli v tomto verši není šabat přímo zmíněn, je řečeno (\"ki vo šavat mi-kol melachto\", dosl.: neboť v něm ustal od veškerého díla svého). Další zmínka o sedmém dni a jeho mimořádné důležitosti pochází z Ex 16,28:\n\nZde se poprvé v Bibli objevuje myšlenka (lat. dosl. „napodobování Boha“) - Boží lid má nejen právo ale i povinnost odpočívat o sedmém dni, stejně jako Bůh při stvoření a napodobovat tak jeho chování. Čtvrté přikázání Desatera již jen ustanovuje jako obecné pravidlo to, co bylo řečeno výše, totiž že sedmý den v týdnu má zvláštní postavení v Božím stvořitelském plánu a účastník smlouvy s Bohem má povinnost tuto skutečnost respektovat.\nV knize Deuteronomium se nachází odlišná verze Desatera i přikázání o šabatu:\nTěmito dvěma verzemi se aspekt šabatu rozšiřuje - na jedné straně má sloužit jako připomenutí stvoření světa (a sloužit tak jako ), na druhé straně připomíná i období Izraele v egyptském otroctví - a v tomto kontextu je již šabat vnímán ne jako povinnost, ale jako dar. Šabat se stává jedním ze znamení smlouvy mezi Izraelem a Bohem, jehož nedodržování má být přísně trestáno jak komunitou, tak i Bohem samotným.\n\nV době královské máme pouze několik zmínek týkající se šabatu a popisující ho jako den, kdy se neprováděla žádná obchodní nebo pracovní aktivita. Šabat je zmiňován společně s Roš chodeš jako den slavnostního shromáždění, ale hlavní důraz na jeho slavení a dodržování začíná být kladen až v době těsně předexilní (6. stol. př. n. l.). Během babylónského zajetí se pak dodržování šabatu stává jedním z charakteristických znaků judaismu, Ezechiel ve svém proroctví nabádá Izrael k dodržování šabatu a jeho udržení jako udržení svazku s Bohem - v té době se také poprvé objevuje později velmi časté a oblíbené jméno \"Šabtaj\". Tritoizajáš se dokonce vyjadřuje o šabatu, který bude dodržován všemi národy, nejen Izraelem.\n\nV poexilním období význam šabatu jako svatého dne dále roste. Z původního dne odpočinku a radosti se stává den oddaný Bohu a jeden z předstupňů pozdějšího vykoupení. V rabínském judaismu se objevuje teze, podle které vykoupení a Mesiáš přijdou, až bude celý Izrael řádně dodržovat a světit Šabat, případně že šabat je šedesátinou „světa příštího“ - dokonalého světa, jenž nastane po příchodu Mesiáše. Během tanaitského období byl mezi některými učenci rozšířen zvyk „vítat“ Šabat jako královnu, která přichází jako nevěsta k Izraeli. Tato paralela byla přijata z Písně písní a o staletí později oživena v liturgii Kabalat šabat, ustanovenou kabalisty v Safedu v 17. století. Objevuje se též teze, že o šabatu člověk dostává zvláštní, „šabatovou“ duši, podrobně je rozpracován systém zakázaných prací a soubor tradic, z nichž většina se udržela až dodnes.\nO šabatu je řečeno, aby na něj člověk pamatoval (Ex 20,8), aby jej střežil (Dt 5,12) a má jej činit (Ex 31,16, לַעֲשׂוֹת אֶת הַשַּׁבָּת, podle ČEP „dodržovat“). Díky tomu se k šabatu váže řada zvyků, příkazů a zákazů, z nichž většina je dodržována všemi židy bez ohledu na příslušnost k etnické skupině nebo denominaci, v některých otázkách a zvycích se ale názory liší a rozcházejí. Pro všechny ale stále platí, že šabat je svatý a sváteční den.\n\nNejzřetelnějším rysem šabatu je celodenní zákaz určitých činností („prací“, hebr. \"melachot\"). Halachické vymezení tohoto zákazu se ovšem neshoduje zcela s obecným chápáním pojmu „práce“; jádrem zákazu jsou činnosti, které bylo třeba vykonat v souvislosti s vybudováním svatyně; ty jsou uspořádány do systému 39 zakázaných prací a jejich odvozenin (\"toladot\", činností, které jako takové při budování svatyně potřebné nebyly, ale svou podstatou jsou totožné s některou z 39 základních prací, \"avot melacha\"). K nim připojuje rabínská tradice další omezení, buď kvůli pochybnosti o přesném vymezení zákazu podle Tóry, nebo z obavy, že bez takového dodatečného omezení by docházelo k porušení vlastního zákazu.\n\nZakázané jsou i takové činnosti, které po technické stránce nespadají pod výše uvedené zákazy, ale svou povahou nebo účelem se řadí ke všednímu, nesvátečnímu životu (tzv. \"uvdin de-chol\"). Původ tohoto zákazu se odvozuje z . Zakázáno je také připravovat se o šabatu jakkoli na následující den, dokonce i kdyby tento následující den byl svátek.\n\nPráce zakázané o šabatu zahrnují i mnohé každodenní činnosti (vaření, manipulace s ohněm a elektřinou, koupání v teplé vodě, cestování atd.); zbožní Židé se proto musí na šabat předem připravit, aby se bez těchto činností obešli. I to dodává šabatu zvláštní atmosféru odlišnou od zbytku týdne.\n\nPodobný systém zákazů a omezení platí i pro svátky; kromě Jom kipuru a svátků připadajících na šabat jsou zde však úlevy ohledně vybraných druhů prací: je možné např. vařit nebo přenášet předměty na veřejném prostranství.\n\nZapalování světel na šabat vychází ze starověkého zvyku, kdy byl v domě zažehnut před začátkem šabatu zdroj ohně, který bylo možné nadále používat na šabat. V dnešní době se rituál provádí symbolicky zapálením minimálně dvou svící nebo světel. Svíce zapaluje většinou žena nebo paní domu a říká při tom příslušné požehnání. Pokud v domácnosti žije muž sám nebo více mužů, zapaluje svíce muž.\n\nŠabat začíná v pátek se západem slunce. V době kolem soumraku se po odpolední modlitbě mincha (pro všední den) recituje Kabalat šabat, (hebrejsky: přijetí šabatu). Závěr této liturgie již spadá na páteční večer, kdy začíná samotná večerní modlitba (ma'ariv) pro šabat. Po skončení modlitby se rodina většinou schází u slavnostní večeře, před kterou se říká kiduš nad vínem a požehnání nad chlebem.\n\nV sobotu ráno se v synagoze koná ranní bohoslužba (šacharit) se zvláštními přídavky k Psukej de-zimra a čtením z Tóry. Během čtení je k Tóře vyvoláno minimálně sedm lidí a čte se celá týdenní paraša (oddíl z Tóry). Po šacharitu následuje přídavná modlitba pro šabat a svátky (musaf). Po skončení ranní liturgie následuje opět kiduš nad vínem a ranní hostina, buď přímo synagoze nebo doma v rodinném kruhu.\n\nTóra se rovněž čte i během odpolední modlitby mincha, kdy jsou vyvoláni pouze tři lidé. V řadě obcí se během odpoledne studují různé náboženské texty, tradičně Pirkej Avot. Šabat končí obřadem, zvaným \"havdala\" (dosl. rozdělení), kterým je šabat oddělen od šesti pracovních dnů a začíná nový pracovní týden.\n\nBěhem šabatu je obvyklých třináct ústředních požehnání v Amidě nahrazeno jedním zvláštním požehnáním týkajícím se svatosti dne. Podobné pasáže jsou vsunuty i do požehnání po jídle. Neříkají se žádné kajícné nebo prosebné pasáže (Tachanun, Viduj), které se normálně říkají ve všední dny. Modlitby jsou vedeny ve slavnostním a svátečním duchu, zpívají se zvláštní žalmy určené pro šabat (především Žalm 92). Během šacharitu si věřící nenavazují tfilin, nosí se pouze talit. Pokud by na šabat připadl půst, odsouvá se buď na čtvrtek nebo neděli. Výjimkou je Jom kipur, během kterého se lidé postí, když připadne na šabat\n\nZvyk scházet se o šabatu odpoledne na \"se'uda šlišit\" (dosl. třetí hostina) vychází z verše , kde se třikrát opakuje v souvislosti se sbíráním many na šabat (a tudíž i se stravováním obecně) slovo „dnes“ – z toho bylo odvozeno, že jako zvláštní poctu šabatu má člověk jíst tři hlavní jídla – večeři, oběd a \"se'uda šlišit\". Na rozdíl od večerní a ranní šabatové hostiny se při ní obvykle neříká kiduš. Neměla by se konat před odpolední modlitbou mincha, měla by však začít před západem slunce. Velmi často plynule přejde přímo do ma'arivu a havdaly. Dnes je \"se'uda šlišit\" jednou z možností, jak příjemně strávit šabat ve společnosti přátel a rodiny a zároveň tak splnit i povinnost \"oneg šabat\" – potěšení ze šabatu.\n\nKromě běžných šabatů existují zvláštní šabaty, které se vztahují ke konkrétním dnům a svátkům.\nPodle evangelií o sobě Ježíš Kristus prohlásil, že Syn člověka je \"pánem nad sobotou\". To může znamenat, že se prohlašoval za Pána nebo hlásal, že jeho učedníci mají ve věcech šabatu svobodu, ale i podle jiných veršů, že Ježíš Kristus přišel osvobodit sobotu od nánosů tradic.\n\nMyšlenku šabatu – soboty jako dne odpočinku – převzaly i některé křesťanské církve, např. Církev adventistů sedmého dne a některé letniční směry; v zahraničí také Baptisté sedmého dne, Evangelická církev sedmého dne a Church of God (7th day) - Salem Conference.\n\nDodržování šabatu dalo vzniknout označení etnicko-náboženské skupiny Subotniků žijící především v Rusku a na Ukrajině.\n\n\n"}
{"id": "203432", "url": "https://cs.wikipedia.org/wiki?curid=203432", "title": "Gotha G.IV", "text": "Gotha G.IV\n\nGotha G.IV byl německý dvouplošný dvoumotorový bombardér používaný jednotkami Luftstreitkräfte během první světové války. Letoun vyráběla firma Gothaer Waggonfabrik AG a v licenci i některé další firmy. \n\nZkušenosti s předchozím typem G.III ukázaly, že zadní střelec nemůže účinně pokrýt palebné pole na hřbetní i břišní straně letounu. Definitivním řešením tohoto nedostatku byl později přezdívaný „Gotha tunel“, který navrhl konstruktér těchto bombardérů Hans Burkhard. Řešení spočívalo v odkrytí spodní části trupu od křídel až po ocasní plochy. Uvnitř byl trup letounu zbaven vzpěr a výztuh a střelec, který zaujal polohu na hřbetě za křídly tak mohl ze svého stanoviště ničit protivníka nalétávajícího zespodu i svrchu. Toto řešení bylo sice jednoduché, ale přineslo mnohé aerodynamické potíže a ztrátu rychlosti. U nového typu G.IV se objevily i další změny. Trup byl, na rozdíl od G.III, již plně potažen překližkou bez plátěných částí. V reakci na stížnosti týkajících se chabé příčné stability letadla, která způsobovala problémy zejména při přistáních, měl G.IV pro zlepšení ovladatelnosti další křidélka na dolním křídle.\n\nV listopadu 1916 obdržela továrna Gothaer objednávku na 35 letounů, která byla později v únoru 1917 zvýšena o dalších 20. Později v rámci licenční výroby obdržela objednávku na 80 letadel i továrna Siemens-Schuckert Werke (SSW) a na 100 letadel firma Luft-Verkehrs-Gesselschaft (LVG). Tyto licenční stroje byly o trochu těžší a pomalejší než verze vyráběné firmou Gothaer, protože Idflieg později požadoval dodatečná vyztužení konstrukce.\n\nV březnu 1917 byly bombardéry poprvé nasazeny na Balkánu jednotkou \"Kagohl 1\", která byla po obdržení těchto nových strojů přejmenována na \"Kagohl 3\".\n\n\n"}
{"id": "203436", "url": "https://cs.wikipedia.org/wiki?curid=203436", "title": "Hagada", "text": "Hagada\n\nHagada ( , „vyprávění“) nebo také pesachová hagada (, \"hagada šel Pesach\") je kniha zaznamenávající řád domácích bohoslužeb při sederu během svátku Pesach. Hagada je převyprávěním příběhu o vyvedení Židů z Egypta, které je doplněno o události související s Pesachem. Text hagady je založen na rituálu předepsaném v období druhého Chrámu a obsahuje komentáře převzaté z midraše a Talmudu, modlitby, požehnání a žalmy spolu s výklady různých obřadních aktů a dodatkem s tradičními sederovými písněmi.\n\nV celé hagadě není ani jednou zmíněno Mojžíšovo jméno. Bylo vynecháno proto, aby se kolem jeho postavy nevytvořil samostatný kult a aby se naznačilo, že pouze Bůh vyvedl Izrael z Egypta a Mojžíš byl pouze vykonavatel jeho nařízení.\n\nO rituálech více v článku Pesach.\n\n\n"}
{"id": "203441", "url": "https://cs.wikipedia.org/wiki?curid=203441", "title": "Opakovač", "text": "Opakovač\n\nOpakovač (anglicky \"repeater\") je elektronický aktivní síťový prvek, který přijímá zkreslený, zašuměný nebo jinak poškozený signál a opravený, zesílený a správně časovaný ho vysílá dále. Tak je možné snadno zvýšit dosah média bez ztráty kvality a obsahu signálu. Opakovače patří do první (fyzické) vrstvy referenčního modelu OSI, protože pracují přímo s elektrickým signálem.\n\nV digitálních komunikačních systémech je za opakovač označováno zařízení, které přijímá digitální signál na elektromagnetických nebo optických přenosových médiích a regenerovaný jej vysílá do další větve média. Opakovač vyrovnává útlum způsobený elektromagnetickým polem nebo ztrátami v médiu. Opakovač odstraňuje šum, tím že příchozí signál je obnoven do původní digitální podoby a poté znovu vytvořen (analogové zesilovače zesilují i šum).\n\nVíce opakovačů za sebou umožňuje prodloužit dosah signálu. U Ethernetu je z důvodu použití kolizních protokolů CSMA/CD jejich počet omezen, aby bylo možné bezpečně detekovat kolize. Použití opakovačů totiž vnáší nezanedbatelné zpoždění do celkové doby, kterou signálu trvá, než urazí cestu z jednoho konce sítě na druhý. Pokud by tato doba přesáhla určitou hranici, mohlo by dojít k nežádoucí situaci: kolize by byla detekovatelná jen v části sítě, a nikoli v celé síti (například jen \"uprostřed\", a nikoli \"na koncích\").\n\nU wifi routerů se používá takzvaný systém WDS, který umožňuje automatizované přeposílání dat od hlavních uzlů do uzlů vedlejších. Systém WDS disponuje 3 typy propojení:\n\nU wifi routerů s módem(y) repeater se vyskytuje i mód \"Universal Repeater\". V porovnání s tradičním WDS (Wireless Distribution System) Universal Repeater poskytuje vyšší výkon, kompatibilitu a snadněji se nastavuje. \n\nU bezdrátových systémů se repeater skládá z radio přijímače, zesilovače, vysílače, izolátoru a dvou antén. Vysílač generuje signál na odlišné frekvenci od signálu na vstupu (rozdíl mezi těmito frekvencemi se nazývá odskok, angl. \"frequency offset\"; jde tedy o převáděč), což je nezbytné k ochraně vstupu před zarušením od zesíleného signálu na výstupu. Izolátor v tomto případě poskytuje dodatečnou ochranu.\n\nOpakovače se strategicky umisťují na střechy vysokých budov, vrcholky kopců a podobně. Takto se dá jednoduše zvýšit výkon i pokrytí bezdrátové sítě.\n\nRepeater, častěji nazýván transponder (česky \"retranslátor\"), přijímá signál a přeposílá jej, často na odlišných frekvencích do cílové lokace.\n\nZařízení pro posílení GSM signálu v místech, kde není nebo není dostatečně silný (např. sklepy budov, garáže, vlaky…).\n\nRepeater je složen z fotobuňky (přijímače), zesilovače a světlo emitující (LED) nebo infra-diody (IRED). Optický signál nejprve převede na elektronický a po z restaurovnání opět na optický, který je vysílán dále do optického vlákna. Optické opakovače pracují s mnohem menšími výkony, než opakovače bezdrátové, a také jsou mnohem jednodušší a levnější. Přesto jejich výroba vyžaduje mnohem vyšší přesnost a kvalitu k minimalizaci vnitřního šumu elektronických obvodů.\n\nOpakovače jsou využívány i komerčními radio stanicemi, nebo radioamatéry k oddělení signálu v jejich frekvenčním rozsahu od jednoho přijímače ke druhému.\n\n"}
{"id": "203442", "url": "https://cs.wikipedia.org/wiki?curid=203442", "title": "Diplazium esculentum", "text": "Diplazium esculentum\n\nDiplazium esculentum, někdy uváděn jako \"Athyrium esculentum\" nebo \"Hemionitis esculenta\", česky údajně \"kapraď jedlý\". Patří do čeledi papratkovité (\"Athyriaceae\", syn. \"Woodsiaceae\"), jiní autoři ho však řadí do čeledi kapraďovité v širším pojetí (\"Dryopteridaceae\" s.l.) nebo osladičovité (\"Polypodioceae\").\n\nJe to tropická rostlina rostoucí v Asii (např. v Himálaji) a v Oceánii a na ostrovech v tropickém pásmu Země. Je pravděpodobně nejvíce lidmi konzumovanou kapradinou. Setkáváme se s ní v mnoha kulinářských receptech jako s přílohou anebo samostatným salátem.\n\n \n"}
{"id": "203445", "url": "https://cs.wikipedia.org/wiki?curid=203445", "title": "Microsoft Windows Installer", "text": "Microsoft Windows Installer\n\nMicrosoft Windows Installer (celý název je Windows Installer Service) je instalační služba pro instalaci a správu instalačních balíčků ve formátu MSI v prostředí Microsoft Windows.\n\nTato instalační služba byla uvedena v roce 2000, kdy byla poprvé použita v produktech Microsoft Windows 2000 a Microsoft Office 2000. Jejím účelem bylo zjednodušit a zpřehlednit proces instalace, který se tímto definoval v jednotném formátu společností Microsoft.\n\nInstalační služba se poté stala povinností každé firmy, která chtěla mít svůj produkt certifikovaný pro Windows (např. logo Designed for Windows 2000).\n\nPostupem času byly nabídnuty verze Windows Installer pro starší verze systému Windows 95/98 a NT 4.0 a postupně se integrovaly do nových produktů (resp. byla do nich zahrnuta podpora balíčků MSI)\n\nSoubor formátu .MSI tvoří instalační balíček pro systémy Microsoft Windows ve formátu Windows Installer.\nSoubor se může také jmenovat jako .MSP, který slouží pro distribuci oprav již instalovaných produktů.\n\n\nVlastnostmi Windows Installer, z nichž některé vedly k důvodu jeho vzniku jsou:\n\n\n\nJednou z nových možností je funkce rollback (návrat zpět), která umožňuje kdykoli přerušit proces instalace a instalační služba vrátí všechny změny do původního stavu, což v tehdejší době byl revoluční počin. Do tehdejší doby bylo velmi riskantní přerušovat proces instalace, protože nedokončená instalace mohla ovlivnit stabilitu systému (chybějící soubory, záznamy v registrech odkazující na neexistující knihovny apod.).\n\nV současné době je Windows Installer ve verzi 5.0 (konkrétně celé číslo sestavení je 5.0.7600.16385) a i přes počáteční odpor veřejnosti je v dnešní době součástí naprosté většiny instalací. Společnosti vyvíjející vlastní instalační řešení se přizpůsobily a zahrnuly podporu Windows Installer do svého prostředí.\n\n\n"}
{"id": "203456", "url": "https://cs.wikipedia.org/wiki?curid=203456", "title": "Hydroxylapatit", "text": "Hydroxylapatit\n\nHydroxylapatit, často nazývaný hydroxyapatit (zkratka HA resp. HAp), je minerál a jeden z nejvýznamnějších biokeramických materiálů. Jde o přirozenou formu vápníku a fosforu resp. apatitu se vzorcem Ca(OH)(PO) resp. Ca(OH)(PO) pro naznačení, že krystalová jednotka obsahuje dvě molekuly. Čistý hydroxylapatitový prášek je bílý. V přírodě se vyskytující apatity však mají též hnědý, žlutý či zelený nádech. Hydroxylapatit je hlavní neorganickou složkou kostí a zubů.\n\nTato látka využívaná v lékařství je horkým favoritem při přípravě materiálu vhodného pro ortopedické implantáty. HA má bioaktivní, biokompatibilní a non biodegradabilní vlastnosti. Možné jsou kostní a kloubní náhrady či zubní aplikace, používá se také jako katalyzátor v organických syntézách nebo při čištění vody (odstraňování těžkých kovů).\n\nHydroxylapatit kombinovaný s polymerními materiály (např. kolagen) prokazuje na makroskopické i na mikroskopické úrovni strukturu podobnou kostem. V pokročilých technologických postupech se v současností ve světě připravují a testují nanočástečky hydroxylapatitu kombinované technikou stereolitografie s několika vrstvami polymerových materiálů.\n\nZákladní reakce je:\n\nObvykle je hydroxylapatit připravován „mokrou cestou“, často pomocí sol-gel nebo hydrotermální metody. Jejich nevýhody jsou však: nutná kontrola velkého množství parametrů, dlouhá doba reakce a různý tvar částic.\n\nJedna z možných dalších cest je příprava hydroxylapatitu mikrovlnnou-hydrotermální syntézou, kterou lze schematicky shrnout následovně:\n\n\n"}
{"id": "203459", "url": "https://cs.wikipedia.org/wiki?curid=203459", "title": "Emma Lazarus", "text": "Emma Lazarus\n\nEmma Lazarus (22. července 1849 – 19. listopadu 1887) byla americká básnířka, překladatelka a novinářka židovského původu. Jejím nejznámějším dílem je sonet \"The New Colossus\" z roku 1883, který je od roku 1912 vyryt na bronzové desce umístěné na podstavci Sochy Svobody. Krom vlastní tvorby překládala, zejména díla židovských básníků do angličtiny. Je známa jako jedna z nejvýznamnějších předchůdkyní sionismu, ve svých článcích prosazovala vytvoření židovského státu.\n\nNarodila se v New Yorku jako čtvrté ze sedmi dětí Moše Lazaruse a Ester Natanové, portugalských sefardských Židů, jejichž rodiny žily v New Yorku již od dob kolonizace. Prostřednictvím matky byla příbuzná s Benjaminem N. Cardozou, soudcem amerického Nejvyššího soudu.\n\nJiž od svého mládí studovala americkou a britskou literaturu, stejně tak jako několik cizích jazyků, včetně němčiny, francouzštiny a italštiny. Její spisy zaujaly pozornost Ralpha Waldo Emersona, se kterým si dopisovala až do jeho smrti.\n\nMimo psaní vlastních básní též upravovala řadu adaptací německých básní, včetně těch od Johanna Wolfganga Goetheho či Heinricha Heineho. Mimo to napsala román a dvě divadelní hry. Jejím nejznámějším dílem je sonet \"The New Colossus\", který je vyryt na bronzové desce umístěné na podstavci Sochy Svobody. Její blízký přítel Rose Hawthorne Lathrop byl sonetem natolik inspirován, že založil řád Hawthornských dominikánských sester (\"Dominican Sisters of Hawthorne\").\n\nO svůj židovský původ se začala více zajímat po přečtení knihy \"Daniel Deronda\" od George Eliota a poté, co se doslechla o protižidovských pogromech v Rusku z počátku 80. let 19. století. To jí vedlo k publikování článků na toto téma a překladu děl židovských básníků. Když v zimě 1882 přijelo do New Yorku velké množství nuzných aškenázských Židů z ruského Pásma osídlení (\"Pale of Settlement\"), pomáhala jim s technickým vzděláním, aby se stali soběstačnými.\n\nDo Evropy cestovala celkem dvakrát. Poprvé po smrti svého otce v květnu 1885 (zemřel v březnu téhož roku) a podruhé v září 1887. Po své druhé cestě se do New Yorku vrátila již vážně nemocná a zemřela o dva měsíce později, dne 19. listopadu 1887, a to pravděpodobně na Hodgkinský lymfom.\n\nJe významnou předchůdkyní sionistického hnutí a obhajovala názor na vytvoření židovské domoviny třináct let před tím, než Theodor Herzl začal používat termín sionismus. Je pohřbena na hřbitově Beth-Olom Cemetery v Brooklynu.\n\nBásně Emmy Lazarus jsou formálně dokonalé a jsou charakterizovány krásným, melodickým zněním. Básnířka využívá klasické formy veršování, ku příkladu sedmiveršovou královskou sloku (ababbcc) a sonet.\n\n\n"}
{"id": "203464", "url": "https://cs.wikipedia.org/wiki?curid=203464", "title": "Jana Berdychová", "text": "Jana Berdychová\n\nJana Berdychová, rozená Dudíková (17. února 1909 Kojetín – 21. dubna 2007 Praha) byla univerzitní profesorka, sokolka a zakladatelka cvičení rodičů s dětmi.\n\nByla nejstarší ze tří dětí kojetínského obchodníka Eduarda Dudíka. Vystudovala učitelský ústav, poté nastoupila jako výpomocná učitelka v Praze. Zde se vdala, ovšem brzy ovdověla a sama vychovávala syna Otakara. Roku 1946 začala pracovat ve Výzkumném ústavu pedagogickém J. A. Komenského v Praze. Věnovala se vědecké činnosti na úseku tělovýchovy mládeže.\n\nRoku 1965 spoluzakládala Hanácký soubor v Praze.\n\nPři zaměstnání dálkově vystudovala Pedagogickou fakultu Univerzity Karlovy. Začala se věnovat tělesné výchově pro předškolní děti, snažila se podložit ji vědeckými argumenty. Její knihy k tomuto tématu byly přeloženy do více než 20 jazyků.\n\n"}
{"id": "203467", "url": "https://cs.wikipedia.org/wiki?curid=203467", "title": "Cyrilometodějská teologická fakulta Univerzity Palackého", "text": "Cyrilometodějská teologická fakulta Univerzity Palackého\n\nCyrilometodějská teologická fakulta (CMTF) Univerzity Palackého v Olomouci (UP) je nejstarší fakultou této vysoké školy. Tato teologická fakulta je ve svém bádání kromě zákonů a nařízení České republiky podřízena katolické věrouce a kanonickému právu římskokatolické církve, na což dohlíží arcibiskup olomoucký, který je z titulu svého úřadu velkým kancléřem fakulty, a Kongregace pro katolickou výchovu. Fakulta má svou historickou budovu v bývalém jezuitském semináři sv. Františka Xaverského na Univerzitní ulici, používá však také část bývalé školy Na Hradě a budovu bývalých kolejí na Kateřinské ulici.\n\nJiž při založení olomouckého jezuitského vysokého učení probíhala výuka bohosloví, která byla později rozšířena také o výuku filosofie (1576), práva (1667 církevní, 1679 světské) a medicíny (1753).\nPrvní doktoři teologie byli promováni v roce 1596; o rok později byl mezi imatrikulovanými studenty Jan Sarkander, první z dlouhé řady významných duchovních absolventů olomoucké univerzity. Již v seznamu vytvořeném v roce 1723 lze nalézt 8 mučedníků, 14 arcibiskupů a 52 kanovníků kapituly.\nSamostatná teologické fakulty vznikla až v roce 1630, do té doby olomoucké vysoké učení nebylo děleno na fakulty. \n\nNadvláda jezuitů a teologů nad univerzitou byla prolomena nejdříve částečně v roce 1679, kdy došlo k zřízení právnické profesury, a pak definitivně v roce 1766, kdy byl jmenován první světský rektor, profesor práva Johann Heinrich Bösenselle. \nMezitím v roce 1762 bylo zakázáno používat v názvu univerzity přívlastku „Tovaryšstva Ježíšova“. V roce 1778 byla univerzita přestěhována do Brna. O čtyři roky později se vrátila do Olomouce, ovšem pouze jako akademické lyceum; pouze bohoslovecká fakulta si udržela univerzitní status, směla tedy udělovat doktorské grády z teologie. V roce 1827 se univerzitou opět stala celá škola, po účasti studentů a profesorů na revoluci roku 1848 byla však postupně likvidována, až došlo v roce 1860 k jejímu uzavření. Zůstala pouze samostatná bohoslovecká fakulta a univerzitní knihovna, do roku 1873 také samostatné lékařsko-chirurgické studium.\n\nV roce 1919 došlo k jejímu přejmenování na \"Cyrilometodějskou bohosloveckou fakultu\" a v letech 1939–1945 byla uzavřena nacisty. V roce 1946 se stala součástí obnovené Univerzity Palackého, ne však na dlouho, už 3. června 1950 byla ze svazku univerzity vyjmuta a 26. července téhož roku došlo k jejímu úplnému zrušení. Nakrátko byla obnovena v letech 1968–1974, avšak formálně se jednalo pouze o pobočku Římskokatolické cyrilometodějské bohoslovecké fakulty v Praze se sídlem v Litoměřicích.\n\nZákonem č. 163/1990 Sb. ze 3. května 1990 byla obnovena teologická fakulta v Olomouci a začleněna do svazku Univerzity Palackého. Fakticky byla její činnost obnovena dne 8. října 1990 na slavnostní bohoslužbě v olomoucké katedrále sloužené olomouckým arcbiskupem Františkem Vaňákem. O den později začaly přednášky a 22. října 1990 ve velkém sálu arcibiskupského paláce v Olomouci rektor Univerzity Palackého prof. Josef Jařab slavnostním aktem potvrdil začlenění Cyrilometodějské teologické fakulty do svazku Univerzity Palackého v Olomouci: „\"Pronuntio Facultatem theologicam sanctis Cyrillo et Methodio dedicatam partem Universitatis Palackianae.\"“\n\n\n\n\n"}
{"id": "203470", "url": "https://cs.wikipedia.org/wiki?curid=203470", "title": "Kostel svatého Jiří (Loučná Hora)", "text": "Kostel svatého Jiří (Loučná Hora)\n\nŘímskokatolický Kostel svatého Jiří v Loučné Hoře (dnešní části obce Smidary, okres Hradec Králové) v dnešní podobě pochází z 18. století. Jeho výstavba započala roku 1778, roku 1780 byl vysvěcen a dokončen roku 1782.\n\nPozdně barokní roubený kostel je umístěný uprostřed bývalého hřbitova v centru obce na místě starší dřevěné kostelní stavby. O jejím stáří ani podobě nelze nic bližšího říci, protože se kromě několika zmínek nedochovaly žádné doklady. V jihozápadním cípu hřbitova se nalézá samostatně stojící dřevěná zvonice štenýřového typu, postavená roku 1942 podle vzoru původní zvonice a s použitím části původních trámů.\n\nKostel zasvěcený svatému Jiří začal chátrat již na přelomu 19. a 20. století, v roce 1929 musel být kvůli dezolátnímu stavu uzavřen. Později byl předán místnímu národnímu výboru, sloužil např. jako sklad stavebního materiálu. V 70. letech z něj začala opadávat omítka, díky čemuž se objevila původní roubená stavba. Po dohodě s památkáři bylo rozhodnuto o opravách kostela.\n\nKostel je vybudovaný na symetrické podélně-centrální dispozicí, která typologicky vychází z barokní zámecké architektury. Tvoří ji střední kubická hmota se skosenými rohy. K ní po stranách přiléhají dvě užší, shodně vysoké, zcela symetricky formované kubické boční části s taktéž skosenými vnějšími rohy. V každé ze tří části budovy je v jižní i severní stěně prolomeno jedno rozměrné okno, ve středním díle je pod oknem navíc umístěn ještě vstup (opět v jižní i severní stěně). Střední část slouží jako chrámová loď, východní obsahuje presbytář, západní kruchtu. K tomuto trojdílnému jádru navíc přiléhají ještě dva, výrazně nižší, opět symetricky utvářené boční přístavky, které sloužily jako sakristie a márnice. Budova je osazena střechami krytými šindelem, na středním díle a krajních nižších přístavcích mansardovými. Střední díl stavby vrcholí sanktusovou věžičkou. Dřevěná konstrukce byla původně (až do třicátých let dvacátého století) v interiéru i exteriéru omítnuta, takže se nikterak viditelně neprojevovala. Vnější plášť byl opatřen lisénovými rámy a šambránami. Výrazná fabionová římsa byla též omítnuta a opatřena profilací. Kostel dostal charakteristickou klasicistní barevnost okrové základní plochy a bílých tektonických článků.\n\nPůvodně byly v kostele umístěny pouze lavice a hlavní oltář. Teprve roku 1857 byly pořízeny varhany, roku 1894 nový neogotický oltář.\n\nStavba je zajímavým příkladem pozdně barokního kostela. Svým důsledně symetrickým utvářením v rytmu A-B-C-B-A velmi umně aplikuje vrcholně barokní formy převzaté ze zámecké či palácové architektury. Unikátní je zde ovšem použitý stavební materiál, který byl v druhé polovině osmnáctého století v Čechách u kostelní stavby už zcela nezvyklý a byl zvolen nepochybně z ekonomických důvodů. Autor projektu je neznámý. Dříve vyslovený předpoklad, že jím byl královéhradecký architekt František Kermer, nemá žádnou oporu v dokladech.\n\n"}
{"id": "203478", "url": "https://cs.wikipedia.org/wiki?curid=203478", "title": "TMA", "text": "TMA\n\nzkratka TMA může znamenat:\n\n"}
{"id": "203479", "url": "https://cs.wikipedia.org/wiki?curid=203479", "title": "Saranče modrokřídlá", "text": "Saranče modrokřídlá\n\nSaranče modrokřídlá (\"Oedipoda caerulescens\") je rovnokřídlý hmyz rozšířený po celé Evropě od Španělska až po Skandinávii, žije však například i v Mongolsku.\n\nNalezneme ji nejčastěji na slunných, kamenitých a suchých místech. Sameček měří cca 15 až 21 mm, samička od 22 do 28 mm. Jsou zbarveny ve všech odstínech hnědé – od světlé až po zcela tmavou, které na jejím těle vykreslují různorodé pruhy a skvrny. Díky barvě a struktuře povrchu těla se dokáží velmi dobře maskovat a bývají k nerozeznaní od kamení či hlíny.\n\nPod hnědými svrchními křídly se nacházejí spodní křídla, která mají jasnou tyrkysovou barvu, a dávají tak saranči její jméno. Jedná se o velmi živého živočicha – její skoky jsou rychlé a kombinují je i s krátkými lety, při nichž jsou pozorovatelná i spodní, modrá křídla.\n"}
{"id": "203481", "url": "https://cs.wikipedia.org/wiki?curid=203481", "title": "Palácové zahrady pod Pražským hradem", "text": "Palácové zahrady pod Pražským hradem\n\nPalácové zahrady pod Pražským hradem jsou komplex několika historických, vzájemně propojených zahrad. Leží na území Malé Strany, na jižním svahu hradčanského vrchu. Původně byly budovány při šlechtických palácích a dodnes je zachován odlišný charakter jednotlivých samostatně řešených zahrad, jsou však spojeny do jednoho celku přístupného veřejnosti vchody z Valdštejnské ulice a ze zahrady Na Valech. Jsou ve vlastnictví státu (správu zajišťuje Národní památkový ústav).\n\nV 16. století postupně ztratily hradby na jižním svahu hradčanského vrchu svou obrannou funkci, a proto byly částečně zbourány. Pozemky, zahrady a vinice skoupila šlechta a měšťané. Časem malé užitkové zahrady zanikly a na místě začaly vznikat zahrady velké. Už v roce 1580 byla vytvořena dnešní Fürstenberská zahrada. Zahrady byly budovány jako renesanční italského typu a sloužily k odpočinku a potěšení vlastníků přilehlých paláců. Zahrady byly zpustošeny Švédy po dobytí Malé Strany 5. srpna 1648.\n\nPři své následné obnově už byly zahrady budovány v barokní úpravě. Na zahradách se objevily terasy s plastikami, monumentální schodiště, kašny a vodotrysky, saly terreny, pavilony a galerie. Z vysoko položených teras se otevírají krásné pohledy na Malou Stranu a panoráma města.\n\nNa jižním hradčanském svahu tak postupem času vznikl souvislý pás zahrad.\n\nV 2. polovině 20. století byly zahrady pro svůj chátrající stav uzavřeny. Kolem roku 1990 se započalo s náročnou rekonstrukcí zahrad, ve třech fázích směrem od západu. V první fázi, dokončené r. 1995, byly otevřeny zahrady Ledeburská a Malá Pálffyovská. V letech 1995-2000 pokračovala rekonstrukce Velké Pálffyovská, Kolovratské a Malé Fürstenberské zahrady. V poslední fázi byly renovovány terasové části zdaleka největší Velké Fürstenberské zahrady, otevřené veřejnosti r. 2008.\nPostupné chátrání zahrad, způsobené mj. některými nevhodnými technologiemi oprav v 90. letech 20. století i velkým klimatickým zatížením na strmém jižním svahu ostrožny Pražského hradu, vedlo v roce 2016 k zahájení další náročné rekonstrukce.\n\nObnovená barokní podoba zahrad pochází v zásadě z 18. století. Kromě velkého nepřístupného parteru kolem Fürstenberského paláce jsou zahrady tvořeny terasami, které člení strmý jižní, resp. jihovýchodní svah východní částí ostrožny Pražského hradu. Ledeburská, Velká Pálffyovská a obě Fürstenberské zahrady mají náročnou architektonickou úpravu, symetrickou koncepci se středovou osou, různě řešená schodiště a dekorativní a vyhlídkové architektonické prvky. Skromnější Malá Pálffyovská a Kolovratská zahrada mají užitkový (sadový) charakter a jednoduché opěrné zdi.\n\nNa Valdštejnském náměstí stojí Ledeburský palác, ústřední sídlo Národního památkového úřadu, který je správcem zahrad. Při průchodu Valdštejnskou ulicí jsou po levé straně ještě paláce Pálffyovský, Kolovratský a poslední Fürstenberský (Polské velvyslanectví). Za těmito paláci, resp. ve stráni nad nimi, jsou jednotlivé zahrady pojmenované podle paláců, ke kterým původně patřily.\n\nArchitektonicky nejvýznamnější je relativně velký, oproti úrovni ulice vyvýšený parter zahrady. Západní část uzavírá sala terrena uvnitř s bohatou dekorativní výzdobou, proti ní je náročně členěná stěna s výklenkem s fontánou a sochou Herkula a mohutným symetrickým schodištěm. Pouze levé rameno schodiště je funkční, umožňuje přístup do dalších teras zahrady. Terasy jsou přístupné kombinací středových a symetrických schodišť, na opěrných zdích se uplatňuje červené režné zdivo. Vrchní terase dominuje otevřený pětiboký pavilon.\n\nMalá Pálffyovská zahrada má zvýrazněn původní užitkový charakter. Převažují proto volné travnaté plochy a ovocné stromy.\n\nVelká Pálffyovská zahrada je architektonicky zajímavější. Spodní dvě terasy jsou širší, na druhé je uprostřed malá kruhová fontána a za ní portál tunelového schodiště se slunečními hodinami. Horní vyhlídková terasa je z nižší úrovně rovněž přístupná tunelovým schodištěm v ose zahrady.\n\nKolovratská zahrada si i po rekonstrukci zachovává charakter výhradně užitkové zahrady. Zahradní architektura se omezuje převážně na ovocné stromy a trávníky. V původním zahradním domku je dnes malá kavárna. Zahrada je oddělena od Velké Pálffyovské zahrady původní románskou zdí velkého opevnění Malé Strany.\n\nMalá Fürstenberská zahrada má terasy ze všech palácových zahrad s nejbohatší dekorativností a architektonickým členěním. Typické jsou pro ni ozdobné balustrády a další štuková výzdoba.\nVe spodní části je gloriet ve tvaru baldachýnu, od něho mezi dvěma oranžériemi na třetí terase vede středové schodiště kryté pergolou k lodžii v horní části zahrady. Od lodžie je vpravo přístup k vyhlídkové věži vysunuté nad Velkou zahradu. Věžička v komplexu zahrad tvoří výraznou dominantu.\n\nVelká Fürstenberská zahrada je zdaleka největší zahradou v komplexu. Je rozdělena na nepřístupnou část kolem paláce (polské velvyslanectví) a přístupnou stupňovitou část. Množství teras a stoupajících cest je koncipováno symetricky kolem střední osy vrcholící dvoupodlažním glorietem. Ve střední části jsou také dvě oranžérie. Ve výsadbě dominuje vinná réva.\n\n\n"}
{"id": "203486", "url": "https://cs.wikipedia.org/wiki?curid=203486", "title": "Ma (řeka)", "text": "Ma (řeka)\n\nMa ( ) je řeka na severu Laosu a Vietnamu v Jihovýchodní Asii. Je přibližně 400 km dlouhá.\n\nPramení na svazích hřbetu Šamšao. Ústí do Tonkinského zálivu Jihočínského moře, přičemž vytváří deltu.\n\nNejvyšší vodní stav je v červenci a v srpnu.\n\nNa dolním toku je možná vodní doprava. Delta je hustě osídlena. Na řece leží město Thanh Hóa (Vietnam).\n"}
{"id": "203487", "url": "https://cs.wikipedia.org/wiki?curid=203487", "title": "Havřice", "text": "Havřice\n\nHavřice jsou částí města Uherský Brod. V minulosti bývaly samostatnou obcí, s vlastním obecním úřadem.\n\nHavřicemi protéká řeka Olšava. V Havřicích je železniční zastávka Havřice. Je zde 13 ulic a 409 adres. PSČ je 688 01.\n\n\n"}
{"id": "203490", "url": "https://cs.wikipedia.org/wiki?curid=203490", "title": "Pipin III. Krátký", "text": "Pipin III. Krátký\n\nPipin lll. Krátký, též \"Pipin Mladší\" (714 – 24. září 768) byl v letech 751–768 první francký král z rodu Karlovců. Byl synem merovejského majordoma Karla Martela a otcem císaře Karla Velikého.\n\nTěsně před svojí smrtí roku 741 rozdělil Pipinův otec Karel Martel, faktický vládce franské říše, merovejské království na dvě sféry vlivu pro své syny. Starší Karloman získal Austrasii, Alemanii a Durynsko, mladší Pipin Neustrii, Burgundsko a Provence. Nejdříve ovšem bratři museli uhájit své dědictví před nevlastním bratrem Grifem, kterého nechali zavřít do kláštera. Aby jejich mocenský vzestup příliš nedráždil okolí, dosadili na trůn loutkového panovníka z rodu Merovejců Childericha III. Ten měl jejich správcovství dodat punc oficiality. Spolupráce obou bratří byla ukončena Karlomanovým odchodem do kláštera a předání jeho zemí Pipinovi. Pro zhodnocení, nakolik byla bratrská soudržnost pouhým zdáním a zda šlo o odchod dobrovolný, chybějí prameny.\n\nPipinovi přestal stačit titul pouhého majordoma. Rodina už dlouho vládla královskou mocí, královský titul jí však nenáležel. Nárok na něj podložil Pipin odpovědí papeže na otázku, zda je správné, že ve Francii je králem ten, kdo ve skutečnosti moc nedrží. Proto v odpovědi stálo, že správné je, aby byl králem ten, kdo má i moc. Roku 751 se tedy Pipin nechal v Soissons provolat králem \"(Rex francorum)\" a posledního merovejského panovníka poslal i se synem do kláštera.\n\nPočátkem roku 754 přicestoval do Francie papež Štěpán II., ohrožovaný v Římě Langobardy. 28. června 754 za příslib podpory v bazilice Saint-Denis korunoval Pipina i jeho dva syny Karlomana a Karla na krále. V letech 755–756 potom Pipin opravdu Langobardy v severní Itálii porazil a znovudosadil papeže. Daroval mu také rozsáhlá území ve střední Itálii, která se stala základem papežského státu (Pipinova donace)\n\nPřed svou smrtí rozdělil říši mezi své dva syny Karla a Karlomana. Zemřel 24. září 768 v Paříži a byl pochován v bazilice v Saint-Denis.\n\nJako literární postava vystupuje král Pipin ve francouzském středověkém hrdinském eposu (tzv. \"chanosn de geste)\" \"Berta s velkýma nohama\" (asi 1275). Píseň vypráví o příchodu manželky krále Pipina a matky Karla Velikého Berty z Uher ke franskému dvoru. V Pipinově době se rovněž odehrává lotrinská píseň \"Garin le Lorrain\" (konec 12. století) líčící barbarskou feudální válku mezi dvěma velkými šlechtickými rody – lotrinským a bordeauxským.\n"}
{"id": "203511", "url": "https://cs.wikipedia.org/wiki?curid=203511", "title": "Skalica", "text": "Skalica\n\nSkalica (latinsky \"Sakolcium\", maďarsky \"Szakolca\", německy \"Skalitz\") je okresní město v Trnavském kraji na Slovensku, 1,5 km od hranic České republiky. Silniční a bývalý železniční hraniční přechod. V roce 2014 zde žilo 14 749 obyvatel. Česky se město nazývalo, zejména do roku 1918, Uherská Skalice (po vzniku Československa byl přívlastek \"Uherská\" považován za nevhodný, přesto přetrvával).\n\nOd roku 1372 uherské svobodné královské město, kdysi jedno z největších a nejvýznamnějších měst na dnešním Slovensku. V 17. století město přijalo značný počet pobělohorských exulantů z českých zemí. V roce 1918 po několik dní (6. 11. 1918 – 12. 12. 1918) sídlem Dočasné slovenské vlády, 1923–1960 a znovu od 1996 sídlo okresu. Dosti zachované historické jádro, dnes městská památková zóna. V roce 2005 se město stalo sídlem Středoevropské vysoké školy v Skalici.\n\n\n\n\n\n"}
{"id": "203519", "url": "https://cs.wikipedia.org/wiki?curid=203519", "title": "Poledne, 22. století", "text": "Poledne, 22. století\n\nPoledne, 22. století (1962, Полдень, XXII век) je sbírka vědeckofantastických povídek ruských sovětských spisovatelů bratrů Strugackých. Vyšla v roce 1962, i když některé povídky byly vydávány v časopisech již od roku 1959. V povídkách je z mnoha pohledů vykreslen optimistický svět budoucnosti, postavený na komunistických ideálech. Postavami, které procházejí řadou povídek sbírky jsou Jevgenij Slavin a Sergej Kondratěv.\n\nNázvem sbírky je označován i svět, v němž se odehrávají další romány a povídky stejné autorské dvojice. Jde o tzv. Svět Poledne (rusky Мир Полудня), tj. svět 22. století, kde lidstvo žije v ideální společnosti, v níž všichni lidé pracují na úkolech, jež je baví, je zajištěna hojnost všeho, lidé provádějí průzkum Země i Vesmíru. Lidstvo tohoto světa osidluje cizí planety, setkává se s cizími civilizacemi a pomáhá vývoji některých z nich. Další aspekty a stinné stránky tohoto světa jsou vykresleny až v pozdějších dílech, které nejsou obsahem základní sbírky.\n\nPovídky jsou rozděleny do čtyř tematických kapitol:\n\nV české vydání chybí povídka \"Kouzelný ubrus\" (1959, Скатерть-самобранка), která byla obsažena v prvním vydání sbírky, ale ve vydání z roku 1975 byla vynechána. Povídka nám líčí, jak se Slavin snaží přizpůsobit domácí technice budoucnosti.\n\n"}
{"id": "203530", "url": "https://cs.wikipedia.org/wiki?curid=203530", "title": "Vlk (rostlina)", "text": "Vlk (rostlina)\n\nVlk (množné číslo vlky) je lidové označení pro kmenový neboli pňový výmladek, což je mladý výhonek, který vyrůstá buď z hlavního kmene nebo silnějších bočních větví. Vlky jsou všeobecně popisovány hlavně na ovocných a okrasných dřevinách, ale vytváří se na obdobných místech i u jiných dřevin.\n\nVlky vyrůstají většinou přímo vzhůru a nevytvářejí žádný plodný odrost, alespoň po několik počátečních let. Od zbytku rostliny se odlišují velmi bujným růstem (nezřídka je roční přírůstek i delší než 1 m) a řídkým olistěním. Takové výhony zahušťují korunu proto jsou u ovocných stromů odstraňovány při pravidelném průklestu. \n\nI ve volné přírodě je zvýšený výskyt vlků na dřevině způsoben často náhlým prosvětlením. Například dub letní (\"Quercus robur\"), rostoucí v tvrdém luhu v hustém zápoji má dlouhý rovný kmen bez bočních větví a větví se až ve velké výšce. Pokud se náhle ocitne jako solitér pádem okolních stromů, či dnes častěji těžbou, reakce na prosvětlení bude vytváření kmenových výmladků. Kmenové výmladky se vytváří i při silném zkrácením hlavních větví, ať už při umělém řezu nebo při jejich odlomení.\n\nVlky mohou být také reakce na chorobu. Například při grafióze jilmů dochází k omezení výživy horních větví. Proto zasychají a strom vytváří odspodu na kmeni četné vlky. Významné tvoření vlků je typickým znakem u virové choroby proliferace jabloně.\n"}
{"id": "203532", "url": "https://cs.wikipedia.org/wiki?curid=203532", "title": "Léthé", "text": "Léthé\n\nLéthé ( , znamená \"zapomnění\") je řeka, která tekla v podzemní říší Hádově podle starořecké mytologie. Vlévala se do řeky Styx.\n\nDuše mrtvých, která se napila vody z řeky, zapomněla na svůj pozemský život. V přeneseném smyslu znamená zapomnění (\"spadnout do Léthé – být zapomenut, zmizet bez památky\").\n\nPodle antických autorů je řekou zapomnění označovaná řeka Limia na severozápadě Pyrenejského poloostrova. Řeka zapomnění také inspirovala pojmenování řeky Lethe na Aljašce.\n"}
{"id": "203534", "url": "https://cs.wikipedia.org/wiki?curid=203534", "title": "Říjnový diplom", "text": "Říjnový diplom\n\nŘíjnový diplom (celý název ) byl vydán 20. října 1860 císařem Františkem Josefem I. Šlo o prohlášení, ve kterém se císař provždy zříkal absolutismu a kterým zřídil Říšskou radu. Zavazoval se vzdát se úplné zákonodárné pravomoci a podělit se o ni se zemskými sněmy. Také poněkud nejasně formuloval představy o dalším státoprávním uspořádání, které bylo možné vykládat federalisticky, stejně jako centralisticky. V diplomu bylo také připomenuto zvláštní postavení Uherského království.\n\n\n"}
{"id": "203535", "url": "https://cs.wikipedia.org/wiki?curid=203535", "title": "Jerzy Świrski", "text": "Jerzy Świrski\n\nJerzy Włodzimierz Świrski (5. dubna 1882 Kaliszi – 12. června 1959 Londýn) byl polský viceadmirál.\nNarodil se dne 5. května 1882 v Kaliszi. V mládí sloužil v Ruském námořnictvu. V roce 1919 vstoupil do polského námořnictva. V roce 1931 byl povýšen na kontradmirála. Za druhé světové války byl povýšen v roce 1941 na viceadmirála. Po válce zůstal v emigraci a zemřel v roce 1959 v Londýně. \n"}
{"id": "203536", "url": "https://cs.wikipedia.org/wiki?curid=203536", "title": "Pavel Jelínek (fyzik)", "text": "Pavel Jelínek (fyzik)\n\nIng. Pavel Jelínek PhD. (* 17. listopadu 1972) je český fyzik, který se specializuje na povrchy pevných látek a jejich studium metodou AFM. Jako člen mezinárodní skupiny vědců (Japonsko, Španělsko, ČR) kvantově-mechanickými výpočty potvrdil, že je možné touto metodou rozlišit i druh jednotlivých atomů (v uvedené práci se konkrétně podařilo experimentálně rozlišit chemicky rozdílné atomy umístěné na povrchu křemíkového substrátu).\n\nMezi jeho vědecké zájmy patří silně korelované systémy, teoretický popis AFM resp. STM a transportní procesy v nanostrukturách.\n\n"}
{"id": "203538", "url": "https://cs.wikipedia.org/wiki?curid=203538", "title": "Úřad dokumentace a vyšetřování zločinů komunismu", "text": "Úřad dokumentace a vyšetřování zločinů komunismu\n\nÚřad dokumentace a vyšetřování zločinů komunismu (ÚDV) či Úřad dokumentace a vyšetřování zločinů komunismu služby kriminální policie a vyšetřování (ÚDVZK SKPV) je celostátní útvar Policie České republiky, jehož úkolem je dokumentovat a stíhat zločiny spáchané komunistickým režimem v Československu.\n\nVznikl 1. ledna 1995 sloučením Úřadu pro dokumentaci a vyšetřování činnosti StB (Ministerstvo vnitra) a Střediska dokumentace protiprávnosti komunistického režimu (Nejvyšší státní zastupitelství). Od 1. ledna 2002 je součástí Služby kriminální policie a vyšetřování (Policie České republiky). Hlavní sídlo je v Praze, další pracoviště pak v Brně; působnost úřadu je celostátní. Výsledky své práce se snaží maximálně zpřístupnit veřejnosti, nejznámějšími publikovanými výstupy jsou sborníky \"Securitas Imperii\", \"Semper Paratus\" a 16 publikací ediční řady Sešity.\n\nZa dobu existence ÚDV bylo do 31. července 2013 na základě podnětu ÚDV podáno 82 obžalob na celkem 110 osob. Na základě těchto obžalob soudy odsoudily k nepodmíněnému trestu celkem 9 (např. Karla Hoffmanna) a k podmíněnému 30 osob (např. Miloslava Marka, Ladislava Nakládala, Karla Melichara a Josefa Homolku). V 62 případech soudy obžalobu zamítly. Někteří členové Konfederace politických vězňů považují počty odsouzených na základě podnětu ÚDV za velmi nízké, ostře ÚDV kritizují a obviňují jej z nečinnosti; například bývalý disident Vladimír Hučín je pak ještě kritičtější.\n\nÚřad od června 2015 vede plk. PhDr. Eva Michálková – spadala pod náměstka policejního prezidenta pro službu kriminální policie a vyšetřování PČR, kterým byl brig. gen. Mgr. Zdeněk Laube, bývalý příslušník StB (IV. správa StB pro tajné sledování občanů), v současné době spadá pod plk. Ing. Mgr. Jaroslava Vilda.\n\n\n"}
{"id": "203540", "url": "https://cs.wikipedia.org/wiki?curid=203540", "title": "Deratizace", "text": "Deratizace\n\nDeratizace je proces likvidace krys a jiných hlodavců (potkanů, myší, křečků) různými prostředky zejména ve skladech a prostorách obývaných, užívaných lidmi či hospodářskými zvířaty, méně pak ve volné přírodě. Deratizace se podle použitých prostředků dělí na mechanickou (užívající pasti na myši a podobné technické prostředky), chemickou (užívající jedy, nazývané rodenticidy), případně deratizaci dalšími metodami (rozšíření chorob mezi populaci hlodavců, eventuálně využití jejich přirozených nepřátel, např. koček).\n\nDeratizace se provádí se za účelem ochrany lidského zdraví a zabránění ekonomickým škodám. Pravidelné provádění slouží jako prevence v zajištění objektů proti vnikání hlodavců, znemožnění jejich zahnízdění, odstranění zdrojů potravy a především zabránění vzniku a šíření infekčních nemocí lidí.\n\nRozdělení procesu deratizace z hlediska rozsahu a četnosti provádění:\n\n\n\n\nNejčastější škody způsobují škůdci ze skupiny hlodavců. Není však jednoduché zprvu rozpoznat přesného původce, jsou vidět až důsledky jeho \"práce\". Hlodavce lze nejlépe rozpoznat až podle trusu. Při neřešení a odkládání toliko potřebné deratizace mohou dosáhnout důsledky fatálních rozměrů.\n\n\n"}
{"id": "203541", "url": "https://cs.wikipedia.org/wiki?curid=203541", "title": "Bony", "text": "Bony\n\nBon (z německého \"der Bon\" – poukázka, dobropis, což je z francouzského \"bon\" – dobrý, v množném čísle bony, také tuzexové poukázky, tuzexové koruny, odběrní poukazy) byla poukázka, jakými se platilo zahraniční nebo luxusní zboží ve speciálních prodejnách Tuzex. Bony bylo možné oficiálně získat pouze při povinné výměně za valuty. Bony nebyly zpětně směnitelné a platily pouze na území ČSSR.\n\nLidé, kteří neměli přístup k valutám, mohli koupit bony pouze na černém trhu od nelegálních překupníků – tzv. veksláků. Oficiálně měl jeden bon hodnotu jedné koruny. Na černém trhu se 1 bon v osmdesátých letech 20. století prodával přibližně za 5 Kčs.\n\n"}
{"id": "203548", "url": "https://cs.wikipedia.org/wiki?curid=203548", "title": "Tříkrálová deklarace", "text": "Tříkrálová deklarace\n\nTříkrálová deklarace byla prohlášením generálního sněmu českých poslanců říšské rady, zemských sněmů historických českých zemí se spoluúčastí představitelů české kultury ze dne 6. ledna 1918, požadující autonomii pro Čechy a Slováky a jejich spojení v jeden státní celek v rámci Rakousko-Uherska.\n\nPo bolševické revoluci 7. listopadu 1917 (25. října podle starého ruského kalendáře), tj. 8. listopadu 1917 schválil II. všeruský kongres dělnických a vojenských sovětů výzvu všem národům světa k uzavření míru. Dne 10. listopadu zveřejnily noviny v Rakousko-Uhersku Dekret o míru, který vyzýval k zahájení mírových jednání o uzavření „spravedlivého, demokratického míru bez anexí a kontribucí“. Na základě nabídky k jednání ruské bolševické vlády byla v Brestu Litevském zahájena mírová jednání. Jednání měla odezvu ve vnitropolitické situaci a naopak. Na ruský návrh, aby právo na sebeurčení národů bylo rozhodnuto lidovým hlasováním ministr hrabě Czernin odpověděl, že státní příslušnost národů, které nemají státní samostatnost musí být řešena v rámci ústavy států, ve kterých žijí. Čeští poslanci na toto prohlášení reagovali 6. ledna 1918 Tříkrálovou deklarací, ve které byla propagována myšlenka svrchovanosti a právo na obhájení svých práv na mírovém kongresu. Němečtí poslanci z českých zemích na to reagovali požadavkem na vytvoření samostatné provincie Deutschböhmen, oddělené od českého státu. Kritická v Rakousko-Uhersku byla situace hospodářská a v zásobování obyvatelstva.\n\nPremiér Ernst Seidler nařídil Deklaraci konfiskovat. Přesto se dále šířila mezi lidmi a nakonec byla přečtena v parlamentu, čímž získala imunitu, takže ji mohly otisknout noviny.\n\nNa Tříkrálovou deklaraci se odvolává v úvodní části Washingtonské deklarace T. G. Masaryk. \n"}
{"id": "203556", "url": "https://cs.wikipedia.org/wiki?curid=203556", "title": "Aphrodite", "text": "Aphrodite\n\nAphrodite je anglický DJ a hudební producent jménem Gavin King, který hraje především jungle a drum and bass a významně se zasloužil o jejich rozšíření. Někdy se mu proto říká Král junglu.\n\nAphrodite začal svou producentskou a djskou dráhu na začátku devadesátých let. První album jménem Aphrodite vydal v roce 1999. Pak následovaly alba Aftershock (2000), Urban Junglist (2003) a další. Několikrát hrál i v Čechách, např. ve Factory Hall Harfa, v Music Clubu Matrix v Praze, Dr.Max ve Vrchlabí, v Českých Budějovicích a naposledy 13. Března 2015 v Českých Budějovicích. Jeho djování je pokaždé velkým zážitkem, jeho sety jsou pestré, sahající od oldschoolových amenových smyček přes aktuálnější zvuky až k tvrdším polohám D'n'B.\n\n"}
{"id": "203565", "url": "https://cs.wikipedia.org/wiki?curid=203565", "title": "Talnet", "text": "Talnet\n\nTalnet je vzdělávací projekt, který se zaměřuje na podporu nadaných a motivovaných dětí. Zmíněný projekt vznikl na půdě Karlovy univerzity v Praze pro potřeby vyhledávání a dalšího vzdělávání mimořádně talentovaných dětí v oblasti přírodních věd. Talentované děti potřebují pro identifikaci a rozvoj nadání individuální přístup a program, který by odpovídal jejich intelektuálním potřebám. Ve svém online prostředí Talnet vytváří prostor, kde se jeho studenti mohou scházet, diskutovat nad tématy, která je zajímají, s odborníky i s ostatními spolužáky. V TalnetSpace – online prostředí projektu – tak vzniká komunita, kterou spojují společné zájmy a cíle.\n\nV rámci Talnetu je také rozvíjena spolupráce se zahraničními partnery, kteří se zabývají vzděláváním mimořádně nadaných dětí. Snahou je umožnit setkávání českých a zahraničních studentů. Toto setkávání probíhá ve dvou rovinách: jednou jsou společné online aktivity a komunikace, druhou společná pracovní soustředění.\n\nTalnet si klade za úkol vzdělávat i učitele a rodiče. Tím jim napomáhá mimořádné nadání ve svých žácích, studentech či dětech odhalovat, a dále s ním pracovat. Využívá mezinárodních zkušeností a navazuje na osvědčené soutěže a aktivity pro zájemce o přírodní vědy. Spolupracuje se skupinou psychologů, kteří na počátku a během studia mimořádně nadané děti sledují a konzultují navržené výukové postupy.\n\n„Studenti v kurzu vypracovávají zadané úkoly a vyplňují testy znalostí, mohou diskutovat o různých řešeních problému. Mohou si založit i vlastní prostor na Internetu, kde mohou spolu s ostatními studenty a instruktory řešit a sdílet své koníčky a zájmy. Vzhledem k zaměření na užší oblast vědeckého oboru je možné lépe najít a identifikovat oblast poznání, která studenty doopravdy zaujme. Talnet tak může pomoci studentům ve výběru jejich dalšího kariérního směřování.\n\nStudenti se při kurzech Talnetu setkávají s podobně zaměřenými lidmi, ať už se jedná o vrstevníky, instruktory nebo odborníky z praxe. Bez online nástrojů bývá mnohdy velmi těžké zajistit kontakt a společné setkávání nadaných dětí. Při využití současných informačních a komunikačních technologií je takové setkávání možné, a to navíc bez toho, aby studenti byli vytrháváni z jejich vlastního prostředí. Setkávání s podobně talentovanými a podobně zaměřenými studenty pak může do budoucna dávat předpoklady pro dobré vazby a kompetence ke kvalitní týmové spolupráci.\n\nKromě práce po Internetu se studenti Talnetu mohou zúčastnit i zajímavých exkurzí, na které se budou moci předem ve spolupráci s instruktory Talnetu dobře připravit. Budou si pak moci vyzkoušet nástroje a používané techniky různých specializovaných pracovišť.\n\nSoučástí kurzu Talnetu jsou dvě třídenní společná soustředění, kde se završuje práce na individuálních i společných projektech. Prezentace výsledků projektů bývá pro studenty oblíbenou a očekávanou částí kurzu. Na soustředění se také mohou studenti tváří v tvář setkat se svými spolužáky z kurzů Talnetu, se kterými se během kurzu setkávali online.\n\nTalnet je provozován každoročně již od podzimu 2003 pod hlavičkou NIDM a je realizován Laboratoří distančního vzdělávání Katedry didaktiky fyziky Matematicko-fyzikální fakulty Univerzity Karlovy v Praze. Spolupráce se však prohloubila i do dalších přírodovědných oborů než jen fyzika a matematika. Spolupracujeme s kolegy z Přírodovědecké fakulty UK, kteří zajišťují kurzy chemie, biologie a geografie,“ \n\nuvádí organizátoři Talnetu na svých stránkách. Možnosti i cílová skupina studentů a žáků Talnetu se neustále rozšiřuje spolu s navyšováním počtu kurzů a aktivit. Každoročně tak podporuje divergované potřeby nadaných dětí a pomáhá jejich realizaci.\n\n"}
{"id": "203567", "url": "https://cs.wikipedia.org/wiki?curid=203567", "title": "Mesta (řeka)", "text": "Mesta (řeka)\n\nMesta popř. Nestos ( , ) je řeka na jihu Bulharska (Blagoevgradská oblast) a na severu Řecka (kraj Východní Makedonie a Thrákie). Je 273 km dlouhá (z toho 126 km v \"Bulharsku\"). Rozloha povodí činí 7500 km².\n\nŘeka pramení v pohoří Rila. Na území Bulharska teče v hluboké dolině, která je ohraničena výběžky pohoří Pirin na jihozápadě a Rodopy na severovýchodě. Na území Řecka pak protéká kopcovitou krajinou a ústí do Egejského moře, přičemž vytváří deltu.\n\nV horní a střední části povodí jsou zdrojem vody sníh a déšť a k nejvyšším průtokům dochází v květnu a červnu. V dolní části povodí převažují deště a nejvyšší průtoky nastávají v zimě. Průměrný roční průtok poblíž bulharsko-řecké hranice činí 32 m³/s.\n\nVyužívá se na zavlažování.\n"}
{"id": "203569", "url": "https://cs.wikipedia.org/wiki?curid=203569", "title": "Sloní pólo", "text": "Sloní pólo\n\nSloní pólo je varianta póla, kdy hráči místo na koních sedí na slonech.\n\nTato hra je populární především v Nepálu, Mongolsku, Srí Lance a Thajsku. Na slonovi jezdí dva lidé z nichž ve předu sedí mahout, který slona ovládá, zatímco vlastní hráč říká mahoutovi kam a jak má jít a pomocí pólové paličky trefuje míč.\n\nProti sobě hrají tří nebo čtyřčlenná družstva s klasickým pólovým míčem který trefují bambusovou tyčí zakončenou pólovou paličkou. Délka tyče závisí na velikosti slona a pohybuje se mezi 5 a 12 stopami (tj. mezi 150 a 360 centimetry). Velikost, či pohlaví slonů nejsou nijak omezeny.\n\nPravidla hry jsou podobná koňskému pólu, hřiště má pouze tříčtvrteční délku standardního pólového pole, protože sloni jsou pomalejší než koně. Rozhodčí je jeden a pohybuje se také na slonovi s mahoutem. Ve sloním pólu je zakázán jakýkoli kontakt mezi slony. Hra je složena ze dvou „chukkas“ po sedmi minutách.\n\nZajímavostí je, že sloni se aktivně zapojují do hry, přičemž se snaží rozšlápnout míč, nebo rozbít paličku hráče. Pólový míč se podaří rozšlápnout zcela výjimečně, ale často se jim ho podaří zašlápnout ho do země.\n\nSlony poskytují organizátoři turnaje jejich účastníkům několik dní předem, aby si na sebe zvykli. Mužstva si během zápasu vymění nejen strany, ale i slony čímž se zajišťuje, aby nikdo neměl výhodu. Při remíze se prodlužuje, mění se strany ale sloni nikoli. V ligových soutěžích se v případě remízy neprodlužuje, pravidelné soutěže počítají dva body za vítězství a jeden za remízu.\n\nSloní pólo bylo nejprve hráno v Indii, kde ho počátkem 20. století hrála britská aristokracie. Moderní pravidla vznikla v Meghauly v Nepálu, údajně po pitce. První zápasy byly hrány s fotbalovým míčem, ale brzy se zjistilo, že sloni rádi rozšlapávají míče, proto fotbalový míč nahradil pevnější pólový míč.\n\nHlavní a nejstarší organizací kolem sloního póla je WEPA (World Elephant Polo Association), která vznikla v roce 1982 Chitwanu v Nepálu. Od té doby tato organizace pořádá pravidelné turnaje.\n\n"}
{"id": "203570", "url": "https://cs.wikipedia.org/wiki?curid=203570", "title": "Bitva u ostrova Chios", "text": "Bitva u ostrova Chios\n\nBitva u ostrova Chios, známá též jako bitva u Çeşme nebo bitva u Česmy, se odehrála 5. až 7. července 1770 mezi ostrovem Chios a zálivem Çeşme. Byla to rozhodující námořní bitva rusko-turecké války.\n\nRusko-turecká válka byla vyhlášena v roce 1768. Turecku v ní šlo o posílení svého vlivu v Černém moři. Téměř rok byly připravovány bojové akce, které pak vypukly na jižních hranicích Ruska. Připravené ruské jednotky počáteční turecký nápor odrazily. Boje potom pokračovaly na Krymu, při dolním Dunaji a v Zakavkazsku.\n\nRuské loďstvo muselo na cestě z Baltského moře do Středozemního moře obeplout celou Evropu. K rozhodujícímu střetu s tureckým loďstvem došlo v Egejském moři u ostrova Chios, který se nachází v blízkosti tureckého pobřeží. Turecké početnější loďstvo zahájilo bitvu ve dvou řadách a na velkou vzdálenost způsobovalo ruské flotile citelné škody. Rusové bez ohledu na ztráty zkrátili vzdálenost mezi flotilami na dostřel ručních zbraní. Z této vzdálenosti pálila ruská děla rychleji a přesněji než turecká a proto v turecké formaci vypukl zmatek, který se jeho velitel pokusil vyřešit ústupem do blízké zátoky pod ochranu pobřežních děl.\n\nV poměrně malém zálivu byly turecké lodě blízko sebe. Toho se rozhodli využít ruští velitelé a v noci zaútočili. Nejprve do zálivu vplulo 7 řadových lodí a v přestřelce, která vypukla, vpluly do zálivu čtyři zápalné lodě. Dvě zápalné lodě se Turkům podařilo potopit, ale zbývající dvě způsobily v tureckém loďstvu dokonalou spoušť. Výbuchy munice rychle rozšířily oheň na celou flotilu a jedinou řadovou loď, která se pokusila uprchnout, Rusové snadno zajali.\n\nPo této bitvě, ve které bylo zničeno turecké loďstvo a která byla největší tureckou porážkou od bitvy u Lepanta (1571), následovaly pozemní bitvy u Largy, Kahulu a další ve kterých Rusové většinou zvítězili. Přes snahu Francie, Rakouska a Anglie o podporu Turecka, byly zahájeny mírové rozhovory. Mírová smlouva z roku 1774 zajistila Rusku část pobřeží Černého moře a Turecko se zavázalo umožnit ruským lodím volný průjezd Bosporem a Dardanelami.\n\n"}
{"id": "203576", "url": "https://cs.wikipedia.org/wiki?curid=203576", "title": "Taganrog", "text": "Taganrog\n\nTaganrog (rusky Таганрог; ukrajinsky Таганрoг, Таганріг) je přístavní město u Azovského moře spadající pod Rostovskou oblast Ruské federace. Leží zhruba 70 km západně od Rostova a asi 60 km jihovýchodně od hranic s Ukrajinou (Doněcká oblast). Žije zde přibližně 260 000 obyvatel (2010).\n\nTaganrog byl založen Petrem I. Velikým roku 1698 jako první základna ruského vojenského námořnictva; status města obdržel roku 1775. Největší rozvoj proběhl v 19. století. Po ruské revoluci se město a přilehlá oblast připojily k Ukrajinské SSR (v okolí převažovalo ukrajinské obyvatelstvo), roku 1924 bylo však včleněno do Ruské SFSR.\n\n\nTaganrog je důležitý nákladní přístav a středisko především strojírenského průmyslu a metalurgie. Sídlí zde i výrobce zemědělských strojů Taganrožský kombajnový závod (). Prochází tudy hlavní železniční trať silniční tah Mariupol – Rostov na Donu a železniční trať Doneck – Rostov. Od vypuknutí konfliktu na Donbasu ale význam trati poklesl a osobní doprava je omezena jen na příměstské spoje. Ve městě je od roku 1932 provozována tramvajová doprava (článek).\n\n"}
{"id": "203579", "url": "https://cs.wikipedia.org/wiki?curid=203579", "title": "Česnek (rozcestník)", "text": "Česnek (rozcestník)\n\nSlovo česnek má více významů:\n\nDalší rostliny, které mají v názvu slovo česnek:\n\n\n"}
{"id": "203584", "url": "https://cs.wikipedia.org/wiki?curid=203584", "title": "Zlatý potok (přítok Blanice)", "text": "Zlatý potok (přítok Blanice)\n\nZlatý potok je nejdelší přítok jihočeské řeky Blanice. Délka toku činí 36,7 km. Plocha povodí měří 92,3 km².\n\nPramení na jihozápadním svahu Rohanovského vrchu v Libínské hornatině v nadmořské výšce okolo 930 m. Nejprve teče jihovýchodním směrem, protéká Skříněřovem. Po zhruba 6 kilometrech odtud se jeho tok obrací na sever. Tento směr si ponechává až ke svému ústí do Blanice, do které se vlévá zprava mezi Čichticemi a Blanicí, na jejím 41,0 říčním kilometru, v nadmořské výšce 429 m.\n\nPrůměrný průtok Zlatého potoka u ústí činí 0,60 m³/s.\n\nHlásný profil:\n"}
{"id": "203585", "url": "https://cs.wikipedia.org/wiki?curid=203585", "title": "Struma", "text": "Struma\n\nStruma popř. Strymon ( , ) je řeka na jihozápadě Bulharska (oblasti Blagoevgradská, Pernická, Kjustendilská) a na severu Řecka (kraje Střední Makedonie, Východní Makedonie a Thrákie). Je 415 km dlouhá (z toho 290 km v \"Bulharsku\"). Rozloha povodí činí 17 000 km².\n\nŘeka pramení na jihozápadním svahu masivu Vitoša. Na území Bulharska se jedná o horský tok, který střídá hluboké a úzké soutěsky s mezihorskými kotlinami. Na území Řecka pak protéká převážně v širokém údolí a ústí do zálivu Strymonikos Egejského moře.\n\nK nejvyšším průtokům dochází od února do června a k nejnižším v srpnu a září. Průměrný roční průtok poblíž bulharsko-řecké hranice činí 80 m³/s a maximální 500 m³/s.\n\nVyužívá se převážně na zavlažování. V Bulharsku byla na řece vybudována přehradní nádrž Studena a vodní elektrárny byly taktéž vybudovány na jejích přítocích. V údolí řeky leží města Kjustendil, Blagoevgrad (Bulharsko), Seres (Řecko).\n"}
{"id": "203590", "url": "https://cs.wikipedia.org/wiki?curid=203590", "title": "Altiplano (rozcestník)", "text": "Altiplano (rozcestník)\n\nAltiplano (španělsky \"vysočina\", \"náhorní plošina\") může označovat:\n\n"}
{"id": "203592", "url": "https://cs.wikipedia.org/wiki?curid=203592", "title": "Markéta Děrgelová", "text": "Markéta Děrgelová\n\nMarkéta Děrgelová, rozená Frösslová (* 2. července 1987 Praha), je česká herečka. Výrazně na sebe upozornila rolemi v seriálech \"Redakce\", \"Pojišťovna štěstí\" a \"Proč bychom se netopili\" a také v Ordinaci v růžové zahradě 2. V divadle pak zářila v inscenaci \"Pérák\" divadla VOSTO5, uváděné v Arše.\n\nJejí matka je lékařka Dagmar Frösslová a otec je asistent střihu Ivan Frössl, který pracoval na filmech \"Tmavomodrý svět\", \"Akumulátor 1\" anebo \"Kolja\" a v seriálu \"Redakce\". Přes otce se dostala k první malé roli v \"Akumulátoru 1\". Od šesti let navštěvovala pěvecký soubor Bambini di Praga. Z dramatického kroužku na základní škole pak její cesta v jedenácti letech vedla do amatérského Divadla Radar a na různé castingy. Absolvovala šestileté španělské gymnázium v Praze a poté nastoupila na DAMU, kde vystudovala činoherní herectví. \n\nSe spolužákem z gymnázia Vojtěchem Kotkem se setkala před kamerou ve čtvrté řadě seriálu \"Pojišťovna štěstí\", kde Kotek ztvárnil roli Ondřeje Jánského a Děrgelová jeho přítelkyni Valérii. Jednu z hlavních rolí – Danu, nejkrásnější dívku našich vod – hrála v seriálu \"Proč bychom se netopili\". \n\nNa divadelních prknech hrála v inscenacích mj. plzeňského Divadla J. K. Tyla, ve Vinohradském divadle anebo v divadle VOSTO5 v historické fikci \"Pérák – na jméně nezáleží, rozhodují činy\".\n\nK jejím zájmům od dětství patří sport – závodně lyžovala, hrála tenis, dělala atletiku, hodně tancovala a jezdila na kole. \n\nJejím manželem je český herec, člen Činohry Národního divadla v Praze Patrik Děrgel (známý též ze seriálu \"Ulice\" a \"VIP vraždy\"). V říjnu 2016 se jim narodil syn Vavřinec.\n\n\n"}
{"id": "203595", "url": "https://cs.wikipedia.org/wiki?curid=203595", "title": "Alžběta Stuartovna", "text": "Alžběta Stuartovna\n\nAlžběta Stuartovna (19. srpen 1596, Fife, Skotsko – 13. únor 1662, Londýn) byla nejstarší dcera skotského a později také anglického krále Jakuba I. Stuarta a Anny Dánské a sestra Karla I. Byla manželkou Fridricha Falckého a českou královnou.\n\nKdyž v roce 1714 vymřela dynastie Stuartovců, na britský trůn nastoupili Alžbětini přímí potomci z Hannoverské dynastie.\n\nV době, kdy se Alžběta narodila, byl její otec ještě pouze skotským králem a svou dceru pojmenoval po anglické královně Alžbětě, jejíž zemi toužil zdědit. Když pak Jakub v jejích šesti letech, v roce 1603, anglickou a irskou korunu získal, stala se z Alžběty ještě přitažlivější nevěsta.\n\nJedním ze záměrů „spiknutí střelného prachu“ v roce 1605 bylo dosadit devítiletou Alžbětu na trůn jako katolickou panovnici poté, co by byli její otec a protestantská šlechta v Anglii zavražděni. V době tohoto spiknutí dlela Alžběta v opatství Coombe ve Warwickshire, odkud měla být unesena.\n\n14. února 1613 se Alžběta Stuartovna v Londýně vdala za Fridricha Falckého, tehdy falckého kurfiřta a vůdce Protestantské unie, společenství protestantských vládců Svaté říše římské. Jakub I. tak chtěl upevnit svou vazbu na tyto vládce. S Fridrichem pak Alžběta měla třináct dětí (mezi nimi vojevůdce Ruprechta Falckého), ne všechny se však dožily dospělosti.\n\n\nManželé prvních šest let žili na falckém dvoře v Heidelbergu. V roce 1619 byla Fridrichovi nabídnuta česká koruna, kterou po váhání přijal. Posledního října přijela Alžběta společně s ním do Prahy, ačkoliv byla ve vysokém stupni těhotenství. 7. listopadu 1619 byla korunována českou královnou. V prosinci se narodil syn Ruprecht.\n\nPro české protestantské stavy představovala nová královna příslib anglické pomoci, kterou ovšem Jakub I. svému zeti nikdy neposkytl. Stuartovna se nevyvarovala povýšeného postoje vůči novým poddaným. Byla zvyklá na francouzskou módu a uvolněnější mravy a Pražany její dvůr pohoršoval. Už v prosinci 1619 nechala Alžběta přeměnit chrám sv. Víta ke kalvinistickému obrazu, ačkoliv ji před tím hodnostáři varovali. Také tím ztrácel nový královský pár sympatie.\n\nFridrich Falcký ovšem nakonec vládl jen krátce a stejně jako její manžel vešel ve známost jako \"Zimní král\", z Alžběty se stala \"Zimní královna\". Po bitvě na Bílé hoře (8. listopadu 1620) musel Fridrich s rodinou uprchnout, nejprve se uchýlil do Vratislavi a později do Haagu. Alžběta ve vysokém stupni těhotenství prchala se svými dvorními dámami na západ; bez útočiště, neboť císař Ferdinand II. zakázal, aby jim bylo poskytnuto, začala Alžběta na útěku rodit – syn Mořic se narodil 17. prosince. V její těžké hodince jí pomáhala Amálie zu Solms-Braunfels, později manželka nizozemského místodržitele Frederika Hendrika Oranžského.\n\nV exilu manželský pár pobýval v nizozemském Haagu. Fridrich zemřel v roce 1632 a Alžběta Stuartovna s mladšími dětmi zde zůstala i po jeho smrti. Syn Ruprecht odešel na dvůr svého strýce Karla I., další syn Karel Ludvík bojoval ve švédském vojsku.\n\nKarel Ludvík se stal otcovým nástupcem v roli kurfiřta v roce 1648, ale ani poté jeho matka neopustila Nizozemí. Až v klidnější době anglické restaurace navštívila v Londýně svého synovce Karla II.; během svého pobytu tam i zemřela. Pochována je v kapli Jindřicha VII. ve Westminsteru, kde byl po jejím boku uložen 6. prosince 1682 také její syn Ruprecht. Jako česká královna se podepisovala až do konce svého života.\n\nAlžbětina nejmladší dcera Žofie vešla ve známost jako Žofie Hannoverská, jejíž potomci počínaje Jiřím I. byli britští králové.\n\nAlžběta vedla koresponcenci ve francouzštině s mnoha důležitými mysliteli své doby, včetně René Descartese. Starší historici mnoho z této její korespondence přehlíželi ve víře, že filozofové pouze takto udržovali dekórum. To, že Alžběta dlouho žila prakticky bez peněz, vedlo některé dnešní historiky a filozofy k závěru, že Alžbětina kritika Descartesovy \"Meditace o první filosofii\" ho inspirovala k sepsání \"Vášně duše\", které je považováno za rafinovanější spis než ty předchozí.\n\n"}
{"id": "203597", "url": "https://cs.wikipedia.org/wiki?curid=203597", "title": "Střížkov (stanice metra)", "text": "Střížkov (stanice metra)\n\nStřížkov (zkratka SZ, projektový název \"Prosek I\") je stanice metra v Praze-Střížkově, na okraji sídliště Prosek. Leží na nejnovějším úseku linky C. Stavba začala 24. května 2004, pro cestující byla stanice otevřena 8. května 2008. Patří k architektonicky nejvýraznějším stanicím v Praze, stejně tak k těm nejdražším.\n\nStřížkov je 228 metrů dlouhou hloubenou stanicí. Má založení nástupiště 13 m pod povrchem, budova však stoupá vysoko nad úroveň terénu. Tvoří ji velká oceloskleněná konstrukce, svým půdorysem připomínající kapku vody či velrybu (interpretace v médiích se liší). Na dvou masivních obloucích, které vedou v ose stanice, je pak celá konstrukce zavěšena. Hlavní dva obloukové nosníky mají rozpětí 150 metrů a jejich průměr je 1,5 m. Součástí stavby je také podchod pod Vysočanskou ulicí. Nástupiště jsou boční, pomocí třech mostů umístěných ve dvou úrovních mohou cestující přecházet z jednoho nástupiště na druhé. Celá stanice je bezbariérová, jednotlivé lávky a nástupiště jsou propojeny výtahy.\n\nArchitektonické řešení stanice obsahuje také i různé můstky či fontány. Jeho autorem je český architekt Patrik Kotas, který se navrhoval řadu jiných dopravních staveb či dopravních prostředků. Na stavbu nebyla architektonická soutěž, Kotas byl vybrán projektantem.\n\nVýstavba této stanice se rozvrhnula do několika etap. Nejprve bylo nutné vyhloubit stavební jámu, zajistit ji a poté vystavět železobetonové nástupiště. Pro založení stanice se spotřebovalo okolo dvou tisíc tun armatury, téměř 22 000 m³ betonových konstrukcí a 65 000 m² bednění. Následně se mohlo začít s výstavbou ocelové konstrukce a dvou velkých obloukových nosníků. Do konce července 2006 již oba oblouky stály, samotná konstrukce pod nimi se dokončovala v srpnu téhož roku. V říjnu 2006 se zde konal den otevřených dveří, během něhož již bylo dokončeno jak nástupiště, tak i konstrukce, a to včetně nátěru. Střecha stanice je prosklená, použito bylo speciální tvrzené a vrstvené sklo původem z Francie. Kromě toho se však použilo i sklo akusticky izolační. Další den otevřených dveří na stavbě proběhl 22. září 2007 u příležitosti Týdne mobility, rok poté byla stanice dostavěna.\n\nNa budování stanice se podílely společnosti Hochtief VSB a OHL ŽS (jež stavěly také tramvajovou trať z Hlubočep na Barrandov), realizační a výrobní dokumentaci ocelové konstrukce připravila společnost Excon. Výstavba stanice vyšla na 1,3 miliardy českých korun, nadzemní část na 600 milionů korun. Pražská stanice metra Kolbenova, jež je podobného rozměru i významu vyšla na pouhých 100 milionů korun.\n\nEvropská asociace ocelových konstrukcí udělila v roce 2009 této stanici metra jednu z 19 mezinárodních ocenění za vzhled.\n\nČeský architekt Adam Gebrian stanici ve svém pořadu „Gebrian vs.\" kritizoval za naddimenzovanost, složitou údržbu či příliš vysokou cenu. I přes ni má podle něj stavba mnoho nedostatků, jako například špatná orientace způsobená přílišným množstvím ramp či výtahů, které jsou zde tři. Stavbu označil jako důkaz nekontroly veřejných prostředků. \n\nKritiku na stanici mělo i několik dalších architektů či odborná veřejnost. Redaktorka internetových stránkek Archiweb Karolína Jirkalová o stavbě napsala: \"„Dva výrazné oblouky betonové konstrukce jednoznačně ukazují na inspiraci španělským architektem Santiagem Calatravou. Na rozdíl od Calatravových realizací však Střížkov žádné ohromení krásou a jasností konstrukce nenabízí.\"\" Článek kritizuje také to, že samotná stanice byla provedena draze, ale přilehlé zastávky autobusů či chodníky už jsou řešeny těmi nejlevnějšími materiály, nazývá stavbu jako „\"barevný bod na plácku mezi paneláky\"\". Architektovi prý unikly širší souvislosti, vztah k lokalitě či jemná estetika.\n\n"}
{"id": "203599", "url": "https://cs.wikipedia.org/wiki?curid=203599", "title": "Střížkov (rozcestník)", "text": "Střížkov (rozcestník)\n\nStřížkov může být:\n\n"}
{"id": "203604", "url": "https://cs.wikipedia.org/wiki?curid=203604", "title": "Čampasak (město)", "text": "Čampasak (město)\n\nČampasak je město v jižním Laosu, v provincii stejného jména (provincie Čampasak).\n\nMěsto Čampasak se nachází na pravém břehu Mekongu, přibližně 40 kilometrů jižně od hlavního města provincie Čampasak, Pakse.\n\nMěsto Čampasak bylo kdysi hlavním městem laoského Království Čampasak. Za časů Francouzské Indočíny jeho význam postupně upadal. Nyní je město Čampasak malým městem bez většího politického či hospodářského významu. Důležitým zdrojem obživy obyvatel města Čampasaku je turistika - v blízkosti (přibližně 10 kilometrů daleko) se nachází rozvaliny chrámu Wat Phu z angkorské éry, který je součástí Světového dědictví UNESCO.\n"}
{"id": "203617", "url": "https://cs.wikipedia.org/wiki?curid=203617", "title": "Amasjáš", "text": "Amasjáš\n\nAmasjáš (hebrejsky: , \"Amacja\"), v českých překladech Bible přepisováno též jako Amacjáš, Amaciáš či Amaziáš, byl z Davidovy dynastie osmým králem samostatného Judského království. Jeho jméno se vykládá jako \"„Posílil Hospodin“\". Moderní historikové a archeologové uvádějí, že vládl asi v letech 798 př. n. l. až 769 př. n. l. Podle kroniky Davida Ganse by však jeho kralování mělo spadat do let 3100–3115 od stvoření světa neboli do let 662–646 před naším letopočtem, což odpovídá pouhým 15 letům vlády, ačkoliv spisy Tanachu mu připisují 29 let vlády. Tuto nesrovnalost židovští učenci vysvětlují tak, že zbylých 14 let vlády je nutno započítat do celkové délky kralování jeho syna Azarjáše, neboť ten usedl na judský trůn ještě za jeho života, přesněji v době, kdy Amasjáše po prohrané bitvě zajal izraelský král.\n\nAmasjáš byl synem judského krále Jóaše a jeho ženy Jóadany. Na jeruzalémský trůn usedl ve svých 25 letech poté, co byl jeho otec zavražděn. V bitvě v Solném údolí jižně od Mrtvého moře drtivě porazil Edomce, dobyl a vyplenil jejich hlavní město Selu a zajistil si tak přístup k Rudému moři. V té době se paradoxně odklonil od víry v Hospodina a začal uctívat edómské bohy. Později však prohrává ve válce se severním izraelským královstvím, kdy je nejen zajat, ale je značně poškozen i samotný Jeruzalém. Kvůli tomu a také kvůli uctívání cizích božstev se Amasjáš nakonec stává obětí spiknutí judejců. Nejprve sice utekl do Lakíše – tam však byl zřejmě po několikaletém nerušeném pobytu zabit.\n\n"}
{"id": "203620", "url": "https://cs.wikipedia.org/wiki?curid=203620", "title": "Ceratopsidae", "text": "Ceratopsidae\n\nCeratopsidae („rohaté tváře“ z řeckého \"kerat-\" [\"keras\"] „roh“ + \"ops\" „tvář“, česky ale také „ceratopsidi“) byli početnou skupinou ptakopánvých rohatých dinosaurů, žijících v období svrchní křídy na území dnešních USA a Číny. Nejznámějším a zároveň jedním z největších zástupců je rod \"Triceratops\".\n\nVšichni ceratopsidi byli čtyřnozí býložravci s charakteristicky rohatými hlavami a krčními „límci“. Měli mohutnou hlavu s dobře vyvinutými rohy a obvykle vážili několik tun. Jejich biodiverzita (druhová rozmanitost) byla velmi vysoká. Stejně jako ostatní neptačí dinosauři vymřeli na konci křídy, zhruba před 66 miliony let. Významná ornamentace lebečních límců ceratopsidů plnila zřejmě účel signalizační, nikoliv ale rozpoznávací, jak ukazuje studie z roku 2018.\n\nCeratopsidi byli většinou stádní tvorové a tvořili zřejmě početné sociální skupiny. Tomu napovídá také fakt, že mnoho jejich druhů bylo popsáno i z velkých „lůžek kostí“ s pozůstatků stovek nebo dokonce tisíců jedinců (\"Styracosaurus\", \"Centrosaurus\" ad.). Mezi největší ceratopsidy patřil \"Eotriceratops\", dosahující délky možná až přes 10 metrů. Většina druhů však dosahovala délky v rozmezí 5-8 metrů. Nejvýznamnějšími predátory těchto býložravců byli velcí tyranosauridi. Typickým znakem je velmi rychlý vývoj a vznik nových druhů ceratopsidů. Míra rychlosti jejich evoluce dokonce překonává míru rychlosti evoluce mnoha současných savců.\n\nCeratopsidi byli značně rozšířenou skupinou ptakopánvých dinosaurů, známou především ze západu Severní Ameriky. Zatím je známý pouze jeden východoasijský rod - \"Sinoceratops\" z Číny. Možným asijským ceratopsidem je také rod \"Turanoceratops\" z Uzbekistánu.\n\nNěkteří badatelé, například britský paleo-umělec Mark Witton, předpokládají, že ceratopsidi snad občas vyhledávali i masitou stravu. Dle jeho názoru mohli například ohlodávat zdechliny za pomoci svých silných zobákovitých čelistí. Přímá fosilní evidence pro tuto hypotézu však zatím chybí.\n\n\n"}
{"id": "203625", "url": "https://cs.wikipedia.org/wiki?curid=203625", "title": "Jezvé", "text": "Jezvé\n\nJezvé (kdysi \"Gesowi\", německy \"Neustadtl\") je jedna z nejstarších obcí v okrese Česká Lípa, dnes je začleněna do obce Stružnice. Dotýká se jiné obce, Horní Police, od města Česká Lípa leží směrem na západ.\n\nPrvní písemná zmínka o existenci vsi pochází z roku 1197, kdy byla označena jako majetek, dar rytíře Hroznaty Tepelského. Byla tedy jedním z nejstarších doložených sídel z českolipského okresu. Další dochovalý záznam je z roku 1352, označuje Jezvé latinsky jako \"Nova civitas\" a dosvědčuje existenci středověkého kostela. Obec se dostala v 14. století mezi majetek cisteriáků z Mnichova Hradiště. Ti sem přivedli kolonisty a podnítili rozvoj řemesel. V roce 1420 byla obec poničena husity. Po husitských válkách obec získali Berkové z Dubé, po nich zde byli Vartenberkové a v 16. století Salhausenové.\n\nJiž zchátralý kostel byl zbourán roku 1746 a téhož roku byla zahájena stavba kostela nového. Náklady nesl z větší části hrabě Kounic z výnosů svého panství. Hlavní stavební práce byly ukončeny po pěti letech roku 1751.\n\nV roce 1798 vypukl v Jezvé velký požár, který zničil školu, špitál, pivovar, mlýn, 40 domů a 36 chalup. Poškozen byl i kostel, byl však opraven a dočkal se i dalších venkovních úprav.\n\nKdysi městečko Jezvé bylo od roku 1964 je začleněno do obce Stružnice.\n\nKostel svatého Vavřince byl postaven v letech 1746 - 1756 podle projektu pražského stavitelského mistra Anselma Luraga. Uvnitř se nachází jednotné zařízení z doby kolem roku 1770 a gotická soška Madony z doby kolem roku 1400. Farnost spravuje excurrendo kněz z Horní Police.\nPoblíž kostela se nachází bývalá zchátralá budova fary.\nCelý barokní areál fary v Jezvém prochází od roku 2005 postupnou opravou, stodoly za farou jsou již téměř opraveny, areál je průběžně revitalizován. Fara samotná má již novou střechu, je sanována proti zaplavování spodní vodou a neustále se její stav zlepšuje.\n\nBývá organizována každoročně v srpnu.\n\nNa katastru obce jsou dva kopce, Ortles 364 m. a Králův vrch 536 m.\n\n"}
{"id": "203632", "url": "https://cs.wikipedia.org/wiki?curid=203632", "title": "Georg Friedrich Erdmann Klette von Klettenhof", "text": "Georg Friedrich Erdmann Klette von Klettenhof\n\nGeorg Friedrich Erdmann Klette von Klettenhof (20. února 1766 Kamionki – 24. března 1846 Opava) byl slezským evangelickým šlechticem.\n\nStudoval na univerzitě v Halle. V roce 1790 koupil statek Hradiště. Dne 20. září 1792 byl povýšen do šlechtického stavu s predikátem \"von Klettenhof\" a 11. října 1795 se oženil s Karolínou Beatou Parchwitzovou z Merkersdorfu. Působil jako tzv. církevní představený (tj. laický vedoucí) evangelíků při Ježíšově kostele v Těšíně. Publikoval odborné články o pěstování jetele a chovu dobytka. U příležitosti stého výročí Ježíšova kostela vydal roku 1809 v Brně německý Pamětní spis (\"Denkschrift\"); jeho polská verze vyšla téhož roku v Těšíně. Zemřel v Opavě, kde je také pohřben.\n\n\n"}
{"id": "203634", "url": "https://cs.wikipedia.org/wiki?curid=203634", "title": "Viktoriiny vodopády", "text": "Viktoriiny vodopády\n\nViktoriiny vodopády nebo Mosi-oa-Tunya ( ) jsou jedny z největších vodopádů na světě. Nacházejí se v jižní Africe na řece Zambezi na hranicích mezi Zambií a Zimbabwe a jsou zapsány do seznamu Světového dědictví.\n\nVodopády byly objeveny 16. listopadu 1855 skotským cestovatelem Davidem Livingstonem a nazvány podle britské královny Viktorie. V roce 1875 je prozkoumal český cestovatel Emil Holub, který je autorem jejich první mapy, která vyšla v cestopise \"Sedm let v jižní Africe\". Holub je také autorem první samostatné publikace o Viktoriiných vodopádech – útlého šestnáctistránkového sešitku \"The Victoria Falls - a few pages from a diary of Emil Holub, M. D. (…)\", který v roce 1879 vyšel v jihoafrickém městě Grahamastown (reprint v roce 2004).\n\nMístní obyvatelstvo vodopád nazývá \"Mosi-oa-Tunya\", což lze přeložit jako „voda, která hřmí“.\n\nŠířka vodopádu je 1800 metrů. Voda padá dolů z útesu vysokého 120 m do úzkého (130 m) a hlubokého (140 m) kaňonu v čediči. Průtok v průběhu roku silně kolísá, přičemž v nejsušším období v březnu dosahuje přibližně tří procent maximálního průtoku; průměrný průtok je pak 1400 m³/s.\n\n\n"}
{"id": "203636", "url": "https://cs.wikipedia.org/wiki?curid=203636", "title": "Like I Love You", "text": "Like I Love You\n\nLike I Love You (česky \"Jak tě miluji\") je první singl Justina Timberlakea.\n\nPíseň se objevila na jeho debutové desce Justified. Píseň produkovalo duo The Neptunes. Ve Spojených státech se dostala nejvýše na jedenácté místo. Ve Velké Británii skončila těsně pod vrcholem a v hitparádě strávila celých šestnáct týdnů.\n\nZajímavostí je, že jedním z tanečníků ve videoklipu je i Kevin Federline, který se po Justinu Timberlakeovi začal objevovat po boku Britney Spears.\n\n\n"}
{"id": "203639", "url": "https://cs.wikipedia.org/wiki?curid=203639", "title": "Horní Police (poutní areál)", "text": "Horní Police (poutní areál)\n\nPoutní areál v obci Horní Police v dnešní podobě pochází z 18. století, kdy proběhla přestavba kostela a jeho okolí v barokním slohu. Historie církevních staveb a celého poutního místa v centru obce jsou daleko starší. Areál je chráněn jako kulturní památka České republiky a v roce 2018 byl prohlášen národní kulturní památkou České republiky.\n\nLegenda vypráví, že v Horní Polici v roce 1523 vyvrhla řeka Ploučnice na břeh dřevěnou sošku Panny Marie, která se do toku dostala (možná) jako jedna z obětí luterského ikonoklasmu. Obyvatelé Horní Police pak tuto sošku odnesli do původního gotického farního kostela, jehož existence je doložena v roce 1291. K sošce vystavené na hlavním oltáři přicházeli poutníci z okolí a tím se datuje vznik a tradice poutí do Horní Police.\n\n„Mater gravida“ neboli „Panna Maria v naději“ či „Těhotná Panna Maria“ jsou názvy pro mariánskou sošku z Horní Police. Je vysoká 75 cm. Není to zdařilé umělecké dílo, řezbář jí vyřezal neúměrně velké ruce. Je na ní znázorněno, že čeká Ježíše Krista, tedy je to ojedinělá socha „těhotné Panny Marie“. Dnes to na sošce vidět není, protože obvykle je „oblečena“ do šatiček. Těchto šatiček existuje několik druhů, které se pravidelně střídají. Později bylo zhotoveno několik kopií sošky. Jedna z nich ze 17. století je nyní před budovou tamního arciděkanství, další na pomníčku z roku 1722 poblíž Ploučnice.\n\nPůvodně zde stával kostelík z doby Berků z Dubé, pro velký zájem věřících (poutě roku 1682 se zúčastnilo 4000 osob) nedostačoval. Tehdejší farář Michael Gabriel Jantsch požádal o pomoc hejtmana panství Jana Jiřího Hentycha a společně se obrátili na vévodu Julia Františka, majitele zákupského panství, kterému Horní Police náležela, se žádostí o rozšíření kostela. Vévoda žádosti vyhověl a původní malý kostelík dal zbořit. Nechal pak zde stavět nový, podstatně větší kostel. Sám se jeho dokončení nedočkal, neboť zemřel roku 1689, ale jeho zbožná dcera vévodkyně Marie Františka Toskánská stavbu podpořila.\n\nDnešní poutní areál se začal stavět v roce 1689 a jeho architektem byl Julius Broggio a byl dokončen jeho synem Octaviem Broggiem v roce 1723 z popudu již zmíněné vévodkyně. Skládá se z trojlodního kostela Navštívení Panny Marie s neobvyklou dispozicí sakristie (půdorys písmena U), trojkřídlého ambitu s kaplemi, hřbitova a trojkřídlé budovy fary s hospodářským příslušenstvím. V budově fary jsou v přízemí zachovány barokní klenby. Vévodkyně nechala v letech 1722 až 1725 přistavět dvě postranní lodi chrámu, před něj zvonici, ambity a faru.\n\nV kostele se nalézá jedna zajímavost, která není mimo pohraničí moc vidět – dvojpodlažní kruchta.\n\nFara byla v roce 1723 povýšena na arciděkanství. Byli zde i čtyři kaplani. Do nového areálu dorazilo v roce 1724 na svátek Navštívení P. Marie kolem 35 000 poutníků a tento počet byl obvyklý i v letech dalších. Tehdejší oslavy, jejímž vyvrchlolením byla třešňová pouť, trvaly až 8 dní. Konaly se podle starého liturgického kalendáře – od 2. července.\n\nDne 6. prosince 1736 papež Klement XII. udělil polickému arciděkanovi papežským breve právo používat pontifikálie \"„ad instar Abbatum”\". Tímto privilegiem se hornopoličtí duchovní správcové stávají infulovanými arciděkany. A dne 30. ledna 1737 pak papežský dekret zveřejnil v litoměřické diecézi užívání pontifikálií polickým arciděkanem.\n\nV Horní Polici působil na sklonku 18. století jako arciděkan regionálně velice známý P. Wenzel Hocke, pověstný svým, na kněze poněkud netypickým humorem. Při vstupu do poutního areálu má Hocke, zvaný lidově „Hockewanzel“, celkem nenápadný památníček. Byl postaven na místě, kde arciděkan podlehl mrtvici. V roce 2014, po úmrtí Josefa Stejskala, zatím posledního arciděkana, byl v témže roce jmenován administrátorem farnosti Stanislav Přibyl, generální vikář biskupství litoměřického.\n\n\n\n"}
{"id": "203641", "url": "https://cs.wikipedia.org/wiki?curid=203641", "title": "Pulzně amplitudová modulace", "text": "Pulzně amplitudová modulace\n\nPulzně amplitudová modulace (v angličtině označovaná jako Pulse-amplitude modulation zkráceně PAM) je diskrétní modulace v základním pásmu.\n\nformula_1, kde s(t) je signál a w(t) je průběh vzorkovací funkce.\n"}
{"id": "203642", "url": "https://cs.wikipedia.org/wiki?curid=203642", "title": "Akreditace", "text": "Akreditace\n\nAkreditace (z franc. \"accréditer\", z \"mettre à crédit\", ověřit důvěryhodnost) znamená oprávnění k určité činnosti nebo ověření a uznání takového oprávnění. Často to může být synonymum pro získání licence.\n\nAkreditaci jako oprávnění uděluje takzvaná akreditační autorita, která tím může někdy pověřit i firmu nebo agenturu.\n\n\n\n"}
{"id": "203650", "url": "https://cs.wikipedia.org/wiki?curid=203650", "title": "Taungské dítě", "text": "Taungské dítě\n\nTaungské dítě je neformální označení pro lebku vyhynulého hominina druhu \"Australopithecus africanus\". Představuje vůbec první nález rodu Australopithecus, jehož zástupci patří mezi předky moderních lidí. Jedná se tedy o typového jedince svého druhu i celého rodu.\n\nLebka sestává z větší části obličeje a dolní čelisti se zuby, které doplňuje přirozený výlitek mozkovny. Předpokládá se, že je asi 2,5 milionu let stará a představuje ostatky zhruba čtyřletého mláděte.\n\nLebku zachytil a popsal Raymond A. Dart, který od roku 1923 pracoval jako anatom lékařské fakulty na univerzitě Witwatersrand v Johannesburgu (Jihoafrická republika). Na podzim roku 1924 jej studentka Josephine Salmonsová zpravila o lebce fosilního paviána, vystavené v domě ředitele těžební společnosti \"Northern Lime Company.\" Nález pocházel z vápencového lomu \"Buxton Limeworks\" poblíž města Taung (původně Taungs) v tehdejším Bečuánsku.\n\nDart, jehož zkameněliny a fyzická antropologie vždy velmi zajímaly, lebku s nadšením prostudoval. O konzultaci požádal svého známého a univerzitního kolegu, profesora geologie R. B. Younga. Tento muž vápencové lomy u Taungu dobře znal a navíc se mu povedlo zprostředkovat odeslání dalších nálezů kostí Dartovi k prozkoumání.\n\nDne 28. listopadu 1924 tak R. A. Dart obdržel dvě bedny ostatků. V jedné z nich jej zaujal detailně dochovaný přirozený výlitek nezvykle velké mozkovny, který navíc přesně zapadal do jiného kusu kamene. Po namáhavém a zdlouhavém odstranění nánosů vápence, trvajícím několik měsíců odhalil dobře dochovanou tvář i celou spodní čelist neznámého hominida - taungské dítě.\n\nDart si na lebce povšiml některých znaků, které se nevyskytují u žádného z žijících lidoopů a blíží se spíše člověku:\nTaungské dítě tedy představovalo přelomový nález, který potvrzoval domněnku Charlese Darwina o původu lidstva v Africe. Dart proto velmi rychle dokončil zprávu o nálezu a zaslal ji k otištění do redakce prestižního vědeckého časopisu Nature. Pro lebku navrhl odborný název \"Australopithecus africanus\" (v překladu „jižní opice z Afriky“), a to podle málo očekávaného místa nálezu v Africe, na jižní polokouli. Zpráva vyšla již 7. února 1925 a strhla velkou vlnu kritiky. V následujícím čísle Dartovy závěry komentovali čtyři přední britští antropologové (Arthur Keith, Grafton Elliot Smith, Arthur Smith Woodward a Wynfrid Duckworth) a postavili se k nim značně odmítavě.\n\nAni většina dalších odborníků nález nepřijala a pokládala lebku za pozůstatek vyhynulé opice nebo nanejvýš lidoopa, nikoliv lidského předka. Na počátku 20. století však byly doklady pliocénních a pleistocénních hominidů prakticky neznámé, zastoupené jen několika obtížně určitelnými zlomky čelistí. K odmítnutí přispívaly i tehdejší bohaté nálezy starších forem rodu \"Homo\" na Jávě a v Číně, mnoho badatelů tudíž hledalo kolébku lidstva v Asii. Taungské dítě ovšem pocházelo ze „zaostalé“ Afriky a britská věda byla navíc tou dobou zaujata zkoumáním Piltdownského člověka (\"Eoanthropus dawsonii\"). Jednalo se o podvrh, upravenou lebku středověkého člověka spojenou se spodní čelistí orangutana, to však bylo odhaleno až v roce 1953. Na základě Piltdownského nálezu se tedy pátralo po předcích s velkým mozkem a opičími zuby, Taungské dítě ale bylo přesně opačné - s téměř lidskými zuby a malým mozkem.\nTvrdá kritika ustupovala jen zvolna. Problematický byl i fakt, že jediným nálezem nově navrženého druhu zůstávala lebka malého mláděte. A ta i přes dobrou zachovalost nemohla vypovídat o vzhledu dospělých jedinců. Většina „lidských“ znaků tudíž byla přičítána právě nedospělosti jedince. Konečnému přijetí rodu Australopithecus i myšlenky původu člověka v Africe napomohlo nejen odhalení Piltdownského podvodu, ale především nové nálezy z jižní Afriky.\n\nProfesora Darta totiž od první publikace aktivně podporoval původem skotský lékař Robert Broom. Ve chvíli, kdy roku 1934 získal zaměstnání v Transvaalském muzeu v Pretorii, začal sám pátrat po lidských předcích. První lebku australopitéka získal v roce 1936 ve vápencovém lomu u Sterkfontein, asi pět kilometrů západně od Johannesburgu. Další nálezy rychle a v poměrně velkém množství následovaly. Jednalo se o početné ostatky dospělých jedinců, takže význam australopitéků v lidské evoluci již nebylo možné přehlédnout. Vlna ostrého odporu vůči Taungskému dítěti opadla do konce třicátých let 20. století a koncem let čtyřicátých již badatelé druh \"Australopithecus africanus\" přijali jako výchozí bod lidské vývojové linie. Současně museli opustit představu, že počátkem lidské evoluce bylo zvětšování mozku - ten u australopitéků dosahoval pouze velikosti moderních lidoopů. Na vývoj směrem k člověku však ukazovalo utváření chrupu a schopnost vzpřímené chůze.\nLomy v Taung již nikdy nevydaly žádné jiné ostatky homininů, a to i přes intenzivní výzkumy. Nápadně se tak liší od jiných jihoafrických lokalit, které jsou na takové nálezy poměrně bohaté. Také kosti ostatních živočichů z Taung vykazují v porovnání s dalšími nalezišti odlišné složení. Patří především malým druhům zvířat (paviáni, zajíci, malé antilopy, hlodavci, netopýři, ptáci, želvy či ještěrky), zatímco kosti větších savců jsou nalézané jen velmi zřídka. Zároveň nesou neobvyklé stopy poškození, chybí například ohryzání velkými šelmami. Proto se lze domnívat, že kosti se nehromadily činností levhartů, hyen nebo šavlozubých koček, nýbrž aktivitou velkých dravých ptáků, podobných současným africkým orlům (orel korunkatý, orel damaní, orel bojovný). Velká část kostí přitom patří paviánům, takže je možné, že dravci se alespoň částečně specializovali na tyto primáty. Ojediněle nalézané kosti větších savců mohou být důsledkem příležitostného dojídání zbytků, zanechaných velkými masožravci.\n\nR. A. Dart typická poškození paviáních lebek - malý otvor nebo důlek na temeni a chybějící spodina lebeční, jejíž odlomenou část lemuje zubatý okraj - původně pokládal za důsledek lovecké aktivity australopitéků. Moderní orli však při konzumaci mozku své kořisti vytvářejí zobákem a drápy podobné stopy. Navíc se dnes nepředpokládá, že by australopitékové byli aktivními lovci.\n\nPečlivou prohlídkou lebky z Taung nakonec bylo na vnitřní straně očnic zachyceno poškození, totožné se stopami na lebkách moderních primátů, ulovených dravými ptáky. Je tak téměř jisté, že tímto způsobem zemřelo i Taungské dítě. Někteří odborníci s takovým závěrem nesouhlasí, protože mládě australopitéka podle nich mohlo být již moc těžké na to, aby ho dravec dokázal unést. Současné studie afrických orlů však ukazují, že tito ptáci se dokážou vypořádat i s výrazně těžší kořistí. Přesto je patrně ulovení mláděte australopitéka ojedinělé a ani v budoucnu nelze v Taung očekávat odhalení dalších ostatků homininů.\n\n\n"}
{"id": "203666", "url": "https://cs.wikipedia.org/wiki?curid=203666", "title": "Velechrám v Ulmu", "text": "Velechrám v Ulmu\n\nVelechrám v Ulmu neboli Ulm Münster je luterský dóm v německém městě Ulmu vystavěný v gotickém stylu. V církevním smyslu nejde o katedrálu, neboť kostel nebyl nikdy sídlem biskupa. Původně se jednalo o katolický dóm, v období reformace přešel do rukou protestantů. Dodnes je díky věži vysoké 161,5 metru nejvyšším kostelem světa. Dóm je 123 m dlouhý a 48 m široký. Rozkládá se přibližně na 8260 m².\n\nStavba katedrály trvala od roku 1377 do roku 1890, protože stejně jako v případě Kolínského dómu byly práce na stavbě přerušeny.\n\nV roce 1419 se začalo s výstavbou kostelní věže. Poté co v roce 1543 dosáhla výšky asi 100 m, došlo k zastavení veškerých stavebních prací. Bylo to způsobeno celou řadou politických i náboženských faktorů (reformace, třicetiletá válka, válka o španělské dědictví). Svým dílem přispěly i důvody ekonomické, neboť objevení Ameriky v roce 1492 a námořní cesty do Indie roku 1497 způsobilo změnu obchodních cest a následnou ekonomickou stagnaci, jež zasáhla veřejné výdaje.\n\nV další výstavbě dómu se začalo pokračovat až v roce 1817 respektive 1844.\nByly dostavěny tři kostelní věže a konečně 31. května 1890 byla stavba dokončena.\n\nPo svém dokončení v roce 1890 překonal ulmský dóm tehdejší nejvyšší stavbu na světě, kolínskou Katedrálu svatého Petra. Jeho status nejvyšší stavby na světě však záhy, v roce 1901, překonala radnice ve Filadelfii.\n\n"}
{"id": "203670", "url": "https://cs.wikipedia.org/wiki?curid=203670", "title": "Berijev Be-4", "text": "Berijev Be-4\n\nBerijev Be-4 (původní označení KOR-2) byl průzkumný létající člun používaný na sovětských válečných lodích během druhé světové války.\n\nV roce 1939 dostal sovětský konstruktér Georgij Michajlovič Berijev úkol vyvinout nástupce letounu KOR-1 (Be-2), který by překonal četné problémy při provozu tohoto typu. Nový letoun s označením KOR-2 poprvé vzlétl 21. října 1940 v Taganrogu.\n\nBe-4 byl hornoplošník s křídly lehce do tvaru W. Hvězdicový motor byl uložen v gondole nad trupem.\n\nZkoušky pokračovaly až do ledna 1941, kdy byla zadána sériová výroba pod označením Be-4, v továrně nedaleko Moskvy. Kvůli německému útoku na SSSR byly dokončeny pouze dva stroje. Továrna byl demontována a evakuována do Omsku, pak do Krasnojarsku, kde byla výroba obnovena v květnu 1943 a pokračovala do konce roku 1945. Celkem bylo vyrobeno 47 letounů.\n\nBe-4 byl nasazen do operační služby u sovětského černomořského loďstva od roku 1942. Byl používán pro pobřežní průzkum, protiponorkové a transportní účely. Byl také používán na křižnících \"Maxim Gorkij\" a \"Kirov\" (třída \"Kirov\").\n\n"}
{"id": "203672", "url": "https://cs.wikipedia.org/wiki?curid=203672", "title": "Jakovlev UT-1", "text": "Jakovlev UT-1\n\nUT-1 byl sovětský cvičný letoun užívaný v době druhé světové války. První prototyp vzlétl roku 1936 a dostal označení AIR-14. Následovala sériová výroba pod názvem UT-1, celkem bylo do roku 1940 vyrobeno 1241 kusů. Na počátku Velké vlastenecké války byly některé tyto letouny používány i jako pozorovací a tyto byly vyzbrojeny dvěma kulomety.\n\n\n"}
{"id": "203678", "url": "https://cs.wikipedia.org/wiki?curid=203678", "title": "Udírna", "text": "Udírna\n\nUdírna je zařízení k tepelné úpravě masa (ale i jiných produktů) pomocí kouře (uzení). Mimo masa se běžně udí například sýry, ale i pivo, whisky, zelenina, houby nebo i vejce.\n\nMaso se udí ze dvou hlavních důvodů:\n\nHistorie tohoto způsobu zpracování masa spadá dle některých zdrojů až do období pravěku – je zřejmé, že podobným způsobem upravovali lidé maso před více než 80 000 léty. V dnešní době je možné díky moderním technologiím udit maso průmyslově za pomoci plně automatizovaných systémů. Stejně tak dobře ale mohou posloužit malé zahradní udírny, které jsou populární obzvláště na venkově. Každá země, každý kraj má specifické postupy uzení, přičemž některé místní produkty získaly celosvětový věhlas (kupříkladu parmská šunka).\n\nZpůsob uzení lze v zásadě rozdělit do tří kategorií, dle teploty kouře.\n\nUdíren existuje velké množství typů, základní princip každé udírny je však takřka vždy stejný. Udírna sestává z topeniště, kouřovodu (ten není bezpodmínečně nutný), udící komory a komínku nebo alespoň otvoru pro odvod kouře.\n\nVelké průmyslové udírny jsou vyrobené z nerezové oceli, přičemž klima v udící komoře je udržováno automatem. Oproti tomu chalupářské či zahradní udírny mají jednodušší konstrukci, jako materiál se používá především dřevo nebo cihly a postavit si ji může každý zručnější domácí kutil. Nejjednodušší typ udírny, bez kouřovodu a komínku, lze vyrobit ze starého sudu nebo několika menších prken.\n\nZákladní typy udíren jsou tyto:\n\nV České republice nejběžnější chalupářská udírna se skládá z\n\n\nKonstrukce udírny může být ze dřeva, cihel, betonu, železa, kamene a dalších materiálů.\nTopeniště a udící komora jsou odděleny kouřovodem. Kouřovod bývá cca 1,2 m dlouhý, veden horizontálně či s mírným stoupáním. Účelem kouřovodu je ochladit kouř vznikající hořením dřeva na požadovanou teplotu a zajistit, aby pokrmy byly uzeny pouze kouřem, neboť oheň, udržovaný za pomoci dřeva, je nestálý.\n\nTopí se tvrdým dřevem. Měkké dřevo se používá pouze pro rozdělání ohně a vyhřátí udírny.\nTepelným rozkladem dřeva (hořením) dochází k destilaci a dřevo se rozkládá na vodu, dřevěné uhlí, dřevoplyn, dřevodehet, dřevoocet a dřevitou chuť a aroma. Udící kouř se skládá z přibližně 1000 složek, z nichž asi 500 přispívá k dosažení typického aroma. Hlavními činiteli uzení jsou alkoholy, organické kyseliny, aldehydy, ketony, fenoly a estery.\nPřírodní kouř dává potravinám aroma, barvu a slouží jako konzervátor.\nPři uzení (studeným, teplým nebo horkým kouřem) je nutné udržovat velice přesně vhodnou teplotu v udící komoře, kde jsou na hácích zavěšeny uzené pokrmy. Proto bývá udírna často vybavena teploměrem.\nDoba uzení je závislá na použitých surovinách a teplotě kouře. Uzení masa předchází jeho dlouhá příprava při nakládání a nasolení, která trvá několik týdnů.\n"}
{"id": "203679", "url": "https://cs.wikipedia.org/wiki?curid=203679", "title": "Gateway", "text": "Gateway\n\nGateway (brána) je v informatice název aktivního zařízení (síťového uzlu), které má v počítačové síti nejvyšší postavení. Brána propojuje dvě sítě pracující s odlišnými komunikačními protokoly. Vykonává i funkci routeru (směrovače), a proto ji řadíme v posloupnosti síťových zařízení nad směrovač. Příkladem brány je počítač, který pomocí webové stránky přijme z Internetu zprávu, kterou odešle do mobilní GSM sítě v podobě SMS zprávy.\n\nOznačení default gateway (implicitní brána) označuje router (směrovač), přes který se stanice dostanou do vnější sítě (tj. obvykle do Internetu). Oba významy jsou často nesprávně zaměňovány.\n\nPrvní typem brány je brána pracující na \"aplikační úrovni\" (viz Referenční model ISO/OSI). Kromě výše zmíněného příkladu propojení GSM sítě a Internetu to jsou i brány mezi různými sítěmi pro zasílání zpráv (ICQ, Jabber, …) a podobně. Brána přijme celou zprávu, která se může skládat z mnoha menších částí (např. datagramů). Pak zprávu převede do formátu určeného pro cílovou síť a odešle. Bránu tak tvoří speciální program spuštěný na počítači, který je připojen do obou různých sítí (tj. například do Internetu pomocí síťové karty a do GSM sítě pomocí mobilního telefonu připojeného přes sériový port).\n\nDruhým typem brány je brána pracující na \"transportní\" nebo \"síťové vrstvě\". Tyto brány pracují na nižší síťové vrstvě, například přímo s datagramy. V tomto případě brána nedekóduje celou zprávu, ale jen transformuje datagramy jedné sítě do datagramů sítě druhé. Příkladem je tzv. SOCKS, kde dochází k přenosu datagramů TCP/IP přes síť, která TCP/IP nepodporuje. V takovém případě TCP/IP aplikace používá speciální subsystém, který zajistí doručení datagramů až k bráně pomocí jiného protokolu (např. IPX/SPX) a v bráně probíhá zpětný převod do protokolu TCP/IP a odeslání do cílového místa v Internetu. Převod pracuje samozřejmě oběma směry.\n\nNěkteré počítačové sítě se chrání proti přímému přístupu cizích počítačů. Přinese-li si někdo do takové sítě notebook, musel by si nejprve zdlouhavě zajistit administrativní povolení, svůj počítač složitě konfigurovat (viz IEEE 802.1X), instalovat doplňující software a podobně. Z tohoto důvodu může být přístup ke zdrojům takové sítě omezen pomocí speciální brány.\n\nPřipojí-li se do sítě neznámý počítač (neznámá IP adresa, MAC adresa a podobně), je veškerý jeho provoz přesměrován na bránu (např. pomocí VLAN). Ve spolupráci s webovým prohlížečem, který je dnes součástí výbavy většiny počítačů, umožní brána na základě znalosti uživatelského jména a hesla autentizaci. Po úspěšné autentizaci zajistí brána rekonfiguraci síťových prvků, které odblokují přístup připojeného počítače.\n\n\n"}
{"id": "203680", "url": "https://cs.wikipedia.org/wiki?curid=203680", "title": "Afro Celt Sound System", "text": "Afro Celt Sound System\n\nAfro Celt Sound System je hudební skupina, v jejíž hudbě se mísí taneční rytmy (trip-hop, techno, trance, atd.) s vlivy keltské a africké tradiční hudby. Byla založena na Grammy nominovaným producentem a kytaristou Simonem Emmersonem. Je považována za jakousi superskupinu žánru world music, zejména díky velkému množství hostujících umělců na jejich albech.\n\nJejich alba byla vydána vydavatelstvím Petera Gabriela Real World Records. Po vydání posledního alba kapela zvažuje své další směřování.\n\nV roce 2003 kapela změnila jméno na Afro Celts, jejich poslední dvě alba byla ale vydána opět pod delším a známějším názvem.\n\nKdyž Afro Celt Sound System v 90. letech 20. století začínali, byla hranice mezi stálými a hostujícími členy téměř neznatelná. V průběhu let se ale vytvořilo jádro umělců, které bývá většinou spojováno s tímto jménem:\n\n"}
{"id": "203683", "url": "https://cs.wikipedia.org/wiki?curid=203683", "title": "Jakovlev UT-2", "text": "Jakovlev UT-2\n\nUT-2 byl sovětský cvičný letoun používaný ve druhé světové válce.\n\nPrvní prototyp pod označením AIR-10 vzlétl v červenci 1935 s řadovým čtyřválcovým motorem Renault Bengali 4, druhý poháněl hvězdicový pětiválec M-11 o výkonu 73,5 kW. Během roku 1936 byl důkladně testován a státní komise jej přijala jako standardní školní a cvičný stroj.\n\nSériová výroba stroje UT-2 (učebnyj-trenirovočnyj = školní, cvičný) začala v roce 1937 a ukázalo se, že se jedná o úspěšný typ. Byly poháněny motory M-11E o výkonu 110,3 kW, nebo M-11.\n\nNa hlavní sériovou variantu UT-2 navázal v roce 1943 prototyp UT-2MV se vztlakovými klapkami, zakrytou kabinou a kapotovaným motorem. Stal se předchůdcem poválečného letounu Jakovlev Jak-18.\n\nTento dvoumístný školní letoun byl v různých obměnách vyráběn až do roku 1947 a bylo vyrobeno celkem 7243 kusů.\n\nUT-2 se dostaly do výzbroje cvičných útvarů sovětského letectva a do vybavení aeroklubů Osoviachim v roce 1938. Sloužily rovněž u bojových útvarů s určením pro kondiční lety a spojovací službu.\n\n\nVerze UT-2M\n\n\n"}
{"id": "203684", "url": "https://cs.wikipedia.org/wiki?curid=203684", "title": "Martin Vojtíšek", "text": "Martin Vojtíšek\n\nMartin Vojtíšek (* 12. prosince 1950 Chrudim) je český pianista, skladatel, hudební pedagog a spisovatel. Je vyhledávaným a uznávaným interpretem zejména díla Fryderyka Chopina a Vítězslava Nováka, jehož kompletní klavírní tvorbu nahrál a vydal na několika CD. Je autorem knihy Hudební dialogy, kterou vydalo v roce 2017 nakladatelství W. W. Würfel International Society.\n\nMartin Vojtíšek studoval na AMU v Praze v letech 1969–1974 hru na klavír pod vedením Ilony Štěpánové-Kurzové jako její poslední žák. Vedle toho soukromě studoval skladbu u Karla Janečka. Již během studia se stal laureátem chopinovské a beethovenské klavírní soutěže.\n\nJako klavírista se věnuje především tvorbě Fryderyka Chopina a autentické interpretaci české hudby přelomu 19. a 20. století. Znovuobjevil hudbu Václava Viléma Würfela, pozapomenutého učitele Fryderyka Chopina, o kterém napsal několik studií, a jako první natočil CD s jeho klavírními skladbami.\n\nVystupoval v mnoha zemích světa, např. v USA (New York), ve Francii (Paříž, Bordeaux), Španělsku (Sevilla, Córdoba), Itálii, Německu (Mnichov), Řecku (Krétský festival), Holandsku (Rotterdam) a Polsku.\n\nJako skladatel se zaměřuje převážně na psaní komorní hudby, a to instrumentální i vokální. Mezi jeho skladby patří např. \"Koncert pro altsaxofon a orchestr\", \"Trio pro flétnu, violoncello a klavír,\" kytarový cyklus \"Hommage à Bach\" (nakl. Schott, 1996) a klavírní a písňové cykly. Vojtíškovy skladby byly uvedeny v řadě evropských zemí, USA a Brazílii, natočeny pro Radio France, belgický a holandský rozhlas, Radio Espana a Český rozhlas a na kompaktní disky. Má samostatné heslo v německé monografii Petera Hollfeldera \"Die Klaviermusik\" (str. 567).\n\nKromě hry na klavír a skladby se Martin Vojtíšek věnuje také pedagogické činnosti. Jako pedagog vedl četné mistrovské kurzy v zahraničí, např. na New York University, Bard College v New Yorku nebo na univerzitě \"Codarts\" v Rotterdamu.\n\nV roce 2010 nakladatelství Schott Music Panton vydalo Vojtíškovy překlady básnických textů Erika Satieho.\n\nV roce 2017 vydalo nakladatelství W. W. Würfel International Society Vojtíškovu knihu Hudební dialogy.\n\nNatočil skladby F. Liszta (\"Sonáta h moll\"), F. Chopina (\"Sonáty\", \"Scherza\", \"Balady\", \"Valčíky\" a \"Nokturna\"), L. v. Beethovena, J. N. Hummela, C. M. von Webera a realizoval jedinou kompletní nahrávku klavírního díla Vítězslava Nováka, která byla vysoce ceněna českou i zahraniční kritikou. Pro Českou televizi natočil recitál z děl Erika Satieho (s hercem Pavlem Křížem), V. Nováka a F. Chopina (2007). V roce 2011 natočil doposud jediné CD s výběrem skladeb Václava Viléma Würfela. Dále byly natočeny jeho vlastní skladby – \"Sonáta\" a \"Preludium\", \"Chorál\" a \"Toccata\".\n\n"}
{"id": "203685", "url": "https://cs.wikipedia.org/wiki?curid=203685", "title": "Tell Chassuna", "text": "Tell Chassuna\n\nTell Chassuna nebo pouze Chassuna je archeologická lokalita 35 km jižně od dnešního Mosulu v severním Iráku. Leží na řece Tigridu a byla podle ní pojmenována pozdně neolitická chassunská kultura, v níž se vedle polonomádských lovců a sběračů poprvé v historii lidstva setkáváme se zemědělci, žijícími v trvalých osadách. Její hlavní osídlení datujeme do 2. poloviny 6. tisíciletí př. n. l.\n\nNejstarší mezopotamská osada byla objevena roku 1942 iráckým archeologem Fuadem Safarem. V letech 1943 - 1944 ji prozkoumali iráčtí archeologové. Výška tellu přesahuje 7 m údolí, v němž leží, a zabírá obdélníkové prostranství 200 x 150 m. Již v 1. vrstvě nalezli vědci příznaky zemědělské výroby. \nChassuna byla osídlena už ve středním neolitu v 1. polovině 6. tisíciletí př. n. l. Obyvatelé sem přišli zřejmě ze Sýrie a dali vzniknout tzv. protochassunské kultuře. Z této doby známe tři tábořiště uložená nad sebou (vrstva 1A). Archeologové tu nalezli ohniště a zbytky staveb obdobných staroneolitickým stavbám z Tepe Guranu v íránském Luristanu. Našla se tu šedá a šedohnědá keramika a plastickými ozdobami a keramika leštěná. Archaicky vypadá i keramika nalezená v následujících vrstvách 1B a 1C. \nNásledující epocha, které patří archeologické vrstvy 2 a 3, je nazývána kulturou chassunskou a je obdobím rozkvětu tohoto sídla. V Chassuně nacházíme malé domky ze sušených cihel i domy o více místnostech, uprostřed osady byla náves, před každým domem byly zakopány nádoby na obilí, zvlášť stála budova pece. Velká kulatá stavba byla svatyní nebo shromažďovacím domem. V osadě byly uctívány ženské kamenné sošky. Počet obyvatel Chassuny odhadujeme asi na 500.\n\nMladší fáze mladého neolitu (vrstva 4) náleží samarrské kultuře, která chassunskou v severní Mezopotámii vystřídala. \nSamarrská kultura přechází plynule do chalkolitu, v němž se začíná používat prvního kovu - mědi. Vrstva 5 v Chassuně je radiokarbonovým měřením datována asi k roku 5100 př. n. l. (s odchylkou 200 let). Jsou zde známy obytné budovy, které jsou už větší, mají sedm až patnáct místností, mnohé z nich ovšem byly skladišti. Oheň se zakládal na dvoře, který byl opatřen odvodňovací drenáží, cesty jsou dlážděny keramickými střepy. Zdi v místech trámů jsou zesilovány pilastry. Tento architektonický prvek se časem rozšiřuje po celé Mezopotámii hlavně v chrámové architektuře. Pohřbívalo se již mimo osadu ve zvláštním pohřebišti, v hrobech nalézáme milodary - keramiku, perly z různých hornin (vápenec, karneol, lapis lazuli). Zvětšují se sociální rozdíly mezi lidmi.\n\n"}
{"id": "203686", "url": "https://cs.wikipedia.org/wiki?curid=203686", "title": "Mirka Pokorná", "text": "Mirka Pokorná\n\nMirka Pokorná (28. října 1930, Vsetín – 24. ledna 2017) byla česká klavíristka. Vynikala zvláště jako interpretka děl skladatelů devatenáctého a dvacátého století (Fryderyka Chopina, Roberta Schumanna, Bedřicha Smetany, Sergeje Sergejeviče Prokofjeva, Arama Chačaturjana a dalších).\n\nNarodila se v rodině evangelického katechety Miroslava Pokorného (24. 4. 1891 Vsetín – 1970) a učitelky Marty Pokorné (1907 – ????).\nSvá studia započala u profesora Viléma Kurze mladšího Studovala na AMU v Praze u profesorky Ilony Štěpánové-Kurzové a studia zakončila aspiranturou v roce 1953. Stala se dvakrát laureátkou mezinárodních klavírních soutěží, získala cenu Bedřicha Smetany. Vystupovala v řadě evropských zemí.\n\n"}
{"id": "203687", "url": "https://cs.wikipedia.org/wiki?curid=203687", "title": "Sten", "text": "Sten\n\nSten (anglicky Sten Gun) je samopal britské výroby. Byl navržen v roce 1940 a používán v armádách spojenců během druhé světové války i v poválečném období. Konstruktéry byli Harold John Turpin a major Reginald Vernon Shepherd. Název Sten je zkratkou slov Shepherd, Turpin a Enfield, čtvrť, kde samopaly vyráběla firma Royal Small Arms Factory).\n\nBritská armáda na začátku druhé světové války byla téměř bez samopalů, proto roku 1940 byla provedena velká objednávka amerického typu Thompson. Zároveň ve státním arzenálu v Enfieldu byla vyvíjena domácí konstrukce. Konstruktéři Reginald V. Shepperd a Harold J. Turpin vyvinuli jednoduchý a levný samopal s minimem obráběných součástí, při jehož výrobě se využívalo lisování a sváření. V roce 1941 byl přijat do výzbroje pod názvem Machine Carbine STEN Mk I.\n\nSten byl navržen s co nejmenším počtem částí. Nejjednodušší verze měly 47 součástek. Zásobník, který měl kapacitu 32 nábojů, se zasouval do boku z levé strany. Používal pistolové střelivo 9 mm Luger.\n\nPrvní verze vyráběná od června 1941 do července 1942 v počtu 100 000 kusů. Samopal měl dřevěné předpažbí, rámovou trubkovou pažbu, sklápěcí přední pažbičku a kompenzátor zdvihu na ústí hlavně.\n\nNejrozšířenější verze vyráběná se dvěma provedeními ramenní opěrky - první varianta byla tvořena rámem z kovového profilu, druhá varianta trubkou s navařenou patkou. Mechanizmus závěru a spoušťového ústrojí zůstal stejný, dřevěné předpažbí bylo zrušeno. Hlaveň s krátkým válcovým pláštěm byla našroubována na pouzdro závěru a dala se snadno oddělit, stejně jako opěrka. Možnost nasazení bodáku do pláště hlavně. Právě s tímto samopalem byl proveden úspěšný pokus o Atentát na Heydricha, při němž se zasekl. Varianta STEN Mk II S měla na hlavni napevno nasazen tlumič zvuku.\n\nVe výrobě od roku 1943. Pouzdro závěru spolu s pláštěm hlavně se vyráběly v jednom celku technologií strojního svařování. Hlaveň byla spojena s čelem závěrového pouzdra pomocí čepu, čímž se zamezilo četným poruchám funkce u Mk II při nedotažení závitu hlavňové matice. Zůstaly zachovány oba typy ramenních opěrek. Vyráběn byl rovněž v Kanadě.\n\nVarianta s pistolovou pažbičkou, zkrácenou hlavní a sklápěcí ramenní opěrkou, která nebyla rozšířena (pouze prototyp?).\n\nFinální výrobní verze vycházející z Mk II a vyráběna od roku 1944. Namísto ramenní opěrky měl dřevěnou pažbu, pistolovou rukojeť (část zbraní měla i druhou rukojeť pod hlavní) a celkově byl pečlivěji zpracován. Na ústí hlavně bylo možno nasadit standardní puškový bodák.\n\nNepříliš rozšířená varianta s tlumičem zvuku.\n\nMimo Enfieldu se Sten vyráběl v mnoha jiných zbrojovkách v Británii, Kanadě, Austrálii a na Novém Zélandu. Celkem bylo vyrobeno přibližně 4,5 miliónu kopií různých verzí. Mimo britskou armádu byl používán francouzskými partyzány i členy odboje po celé okupované Evropě. Bylo zjištěno, že se jedná o nespolehlivou zbraň. Sten byl například i ve výzbroji československých parašutistů účastnících se operace Anthropoid (atentátu na Reinharda Heydricha), kde také selhal.\n\nV armádní službě byl do roku 1960, poté byl nahrazen samopalem Sterling.\n\n\n"}
{"id": "203689", "url": "https://cs.wikipedia.org/wiki?curid=203689", "title": "Zeď nářků", "text": "Zeď nářků\n\nZeď nářků, správně nazývaná Západní zeď ( , \"ha-Kotel ha-ma'aravi\"), je pozůstatkem západní části vnější hradby, která ke konci období druhého jeruzalémského chrámu obklopovala Chrámovou horu. Dnes je to nejposvátnější místo židů, zároveň je však Zeď nářků také místem smutku nad zničením chrámu.\n\nKe zdi přichází mnoho (nejen židovských) poutníků z celého světa, aby zde vyslovili své modlitby. To bývá mnohdy provázeno zvykem, při kterém je modlitba napsaná na papírovém lístku vsunuta mezi kameny, z nichž je zeď vybudována. Velmi často se na tomto místě odehrává také obřad bar micva.\n\nZeď nářků je pozůstatkem vnějších hradeb jeruzalémského chrámu, které nechal rozšířit Herodes Veliký. Po zničení Jeruzaléma římským vojskem v první židovské válce (roku 70 n. l.) zůstala většina zdi pohřbena pod úrovní terénu, kromě Zdi nářků a Malé zdi. Mnohé části hradby jsou dnes také často součástí domů muslimské čtvrti, které jsou ke zdi přistavěny.\n\nPodle rabínské tradice však šechina (Hospodinovo přebývání) ani po zničení chrámu neopustila západní zeď, tedy západní hradbu chrámu, jejíž je Zeď nářků částí. Židům tak toto místo zůstalo nejposvátnějším.\n\nPrvní zmínka o smutečních modlitbách Židů na tomto místě se nachází ve vyprávění poutníka z Bordeaux, který do Jeruzaléma dorazil roku 333:\nTo vše vrcholilo, jak tomu vše naznačuje, ve smutečních obřadech o tiš'a be-av. O výšce „děrovaného kamene“ není nic známo, jen o umístění víme, že stál přesně v místech jihozápadního rohu Chrámové hory.\nVe stejném období byla na Židy uvalena omezení ohledně Jeruzaléma, takže se Židé shromažďovali na úpatí Olivové hory, ze které bylo možné vidět Chrámovou horu. Židé připisovali jedinečnou hodnotu východní části hradeb Chrámové hory, protože právě z ní vycházel velekněz a jeho pomocníciv době chrámu, aby provedli oběť červené krávy.\n\nRoku 638 byl Jeruzalém dobyt muslimy a Chrámová hora byla opět upravována – byly na ní vystavěny mešity, které tam stojí dodnes. Sultán rovněž dovolil Židům bydlet v Jeruzalémě. V tomto období vykrystalizoval zvyk modliteb na jihovýchodě hradeb Chrámové hory. Na těchto zdech byly nalezeny nápisy obsahující jména Židů, kteří je zhotovili.\n\nObvyklé české pojmenování Zdi jako \"Zeď nářků\" je převzato od Arabů, kteří toto místo takto pojmenovali podle Židů, kteří se ke Zdi přicházeli modlit a oplakávat zničení chrámu. V hebrejštině se používá název \"Západní zeď\" (tj. západní zeď chrámu).\n\nBenjamín z Tudely, který navštívil Jeruzalém na konci 12. stol., připomíná místo naproti Skalnímu dómu: „…západní zeď, jediná ze zdí, které byly v chrámu ve velesvatyni, nazývají ji Brána milosrdenství a přicházejí k ní Židé, aby se u ní modlili o pomoc“. Podobný popis se objevuje v knize \"Jeruzalémská cesta\", napsané roku 1333.\n\nPrvní zmínka, kterou lze s jistotou přiřadit k místu dnes nazývanému Zeď nářků, pochází z roku 1488. V průběhu 15. stol. hojně přibývá zmínek v cestopisech židovských i karaitských poutníků. Brzy po dobytí Jeruzaléma Osmany (1517) přikázal sultán přestavět město a také povzbudil židy, vyhnané roku 1492 ze Španělska, aby se usazovali po celé říši, zejména pak v Izraeli. Proto mnozí židé mohli přicházet ke zdi a učinit tak z ní trvalé místo modlitby.\n\nV muslimské tradici je Zeď nářků ztotožňována s místem nazývaném „al-Burák“, na kterém uvázal prorok Mohamed své zázračné zvíře a pak vystoupil na nebe z místa, kde nyní stojí mešita al-Aksá. To je však velmi diskutabilní. Mešita al-Aksá totiž leží u jižní, nikoli západní zdi. Vše nasvědčuje tomu, že tato tradice vznikla až na počátku 20. stol. (dřívější doklady neexistují), navíc spojení mezi al-Burák a Zdí nářků není obsaženo ani v Encyklopedii islámu. Tato čerstvá tradice nicméně posloužila jeruzalémskému muftímu Mohammadu Amínu al-Husajnímu, aby požadoval v období britského mandátu vlastnictví Zdi nářků.\n\nZeď nářků přešla během šestidenní války pod vládu Izraele a od té doby je znovu, po dvou desetiletích jordánské nadvlády, během které ke zdi Židé nesměli, přístupna Židům i Nežidům. Po válce byla zbořena čtvrť Mughrabi, která stála naproti zdi, a na jejím místě bylo vybudováno náměstí pro modlící se a návštěvníky. Prostor náměstí u Zdi nářků je považován za „synagogu“, a při vstupu na náměstí je proto požadováno pokrytí hlavy, stejně jako oddělení mužů a žen.\n\n\n"}
{"id": "203692", "url": "https://cs.wikipedia.org/wiki?curid=203692", "title": "Lisunov Li-2", "text": "Lisunov Li-2\n\nDopravní letoun Lisunov Li-2 (V kódu NATO „Cab“) byla sovětská verze amerického letounu Douglas DC-3, vyráběného v licenci z roku 1937.\nPůvodní označení znělo PS-84 (passažirskij samolet) a číslo 84 bylo odvozeno od závodu č. 84 v Chimkách u Moskvy, kde se letouny začaly v létě 1938 sériově vyrábět. V období napadení SSSR byla výroba evakuována do Taškentu.\nStroj byl upraven pro sovětské podmínky, byl do něho instalován sovětský hvězdicový devítiválcový motor Švecov AŠ-62 o výkonu po 662 kW a některé letouny byly opatřeny výzbrojí. Nástupní dveře pro cestující se přesunuly na druhou (pravou) stranu trupu a nákladová vrata byla posunuta téměř až nad křídlo. V takto uvolněném prostoru zadní části trupu byly ve vojenské verzi po obou stranách trupu instalovány kulomety. Nově se též objevila i kulometná kopule MV v horní části trupu s kulometem UBT ráže 12,7 mm.\n\nOd září 1942 nesly letouny PS-84 oficiální označení Lisunov Li-2 a v této době již létaly s motory AŠ-62IR o výkonu 735 kW. Vojenská nákladní verze Li-2G měla větší nákladová vrata a zesílenou podlahu bez sedadel, civilní Li-2P měly základní úpravu pro 21 cestujících. Li-2PG pak sloužily pro smíšenou přepravu osob a zboží. Ještě v roce 1956 byl jeden Li-2 přestavěn na výškovou variantu Li-2V s turbokompresory TK-19 konstruktéra Treskina pro službu ve vysokohorských oblastech a za polárním kruhem.\n\nMenší počet Li-2 měl instalované pohonné jednotky M-88 po 808 kW, které mohly přepravovat 25 vojáků a dosahovat rychlosti 350 km/h.\n\nZa druhé světové války létaly Lisunovy i nad Československem. V padesátých letech je zakoupily i Československé státní aerolinie v počtu osmi kusů (OK-GAA až -GAH), u nichž létaly po boku originálních DC-3. První dva stroje (OK-GAE, v.č. 23442210 a OK-GAF, v. č. 23442501) byly uvedeny do provozu 4. října 1949 a v roce 1957 došlo k jejich vyřazení od ČSA. Obliby DC-3 ale, zejména mezi mechaniky, kvůli nižší spolehlivosti motorů nedosáhly. Sloužily i u Československé armády pod označením D 2.\n\nČeskoslovenské \"\"Ličko\"\" drží i zajímavý primát. V roce 1968 při natáčení filmu Nebeští jezdci byl jeden z již uzemněných strojů přestavěn,vyzbrojen německými kořistními kulomety a pro potřeby filmu zdařile imitoval bombardér Vickers Wellington 311. perutě Royal Air Force.\n\nNa území ČR jsou známy dva dochované stroje. Oba vlastní Letecké muzeum Kbely. Jeden z nich se nachází v hale druhé světové války v podobě transportního letounu čs. paradesentní jednotky v SSSR. Druhý se mezitím rozpadá na letištní ploše kbelského letiště. Poměrně zachovalý kus se nachází v muzeu SNP v Bánské Bystrici. Jediný doposud letuschopný exemplář na světě vlastní a provozuje na různých \"Air Show\" v barvách společnosti \"Malév\" maďarské ministerstvo obrany.\n\n\n\n\n"}
{"id": "203693", "url": "https://cs.wikipedia.org/wiki?curid=203693", "title": "FBReader", "text": "FBReader\n\nFBReader je svobodný program pro čtení elektronických knih pro PDA a osobní počítače.\nPůvodně byl napsán pro Sharp Zaurus, ale dnes běží na mnoha různých platformách, například na internetových tabletech Nokia 770 a N800, v běžném Linuxovém desktopu i ve Windows XP.\n\nMezi formáty, které podporuje, patří FictionBook, HTML, plucker, Palmdoc, zTxt, TCR, RTF, OEB, mobipocket bez DRM a prostý text.\n"}
{"id": "203702", "url": "https://cs.wikipedia.org/wiki?curid=203702", "title": "Louis Visconti", "text": "Louis Visconti\n\nLouis Tullius Joachim Visconti (11. února 1791 Řím – 1. prosince 1853 Paříž) byl francouzský architekt.\n\nVisconti studoval v Paříži a vlivem svých učitelů Ch. Perciera a Fontaina se věnoval architektuře. Ve svých 17 letech vstoupil do École des beaux-arts. Roku 1822 byl inspektorem stavby ministerstva financí a roku 1825 architektem velké pařížské knihovny.\n\nJeho nejznámější prací je architektonická úprava dómu pařížské Invalidovny s hrobem Napoleona a jeho blízkých. Dále je autorem dostavby Louvru a známé jsou též jeho návrhy veřejných kašen Fontaine Gaillon, Fontaine Louvois a Fontaine Molière mezi léty 1824 a 1843.\n\nZemřel ještě před dokončením dostavby Louvru a je pohřben na pařížském hřbitově Père Lachaise. V Louvru se nachází Viscontiho busta od Josepha Dureta.\n"}
{"id": "203706", "url": "https://cs.wikipedia.org/wiki?curid=203706", "title": "Josef Proksch", "text": "Josef Proksch\n\nJosef Proksch (4. srpna 1794, Liberec – 20. prosince 1864, Praha) byl český klavírní pedagog, klarinetista, pianista, varhaník, hudební teoretik a skladatel. Byl známý zejména jako učitel B. Smetany a J. Holfelda.\n\nByl syn chudého libereckého tkalce. Byl od třinácti let slepý a proto byl vychován v pražském ústavu pro nevidomé, kde se mu dostalo dobrého hudebního vzdělání. Jeho učitelem klavíru byl v té době v Praze známý Leopold Koželuh.\n\nV roce 1816 se vrátil do Liberce k rodičům, o rok později se vydal na koncertní cestu, spolu s přítelem–harfenistou. Po návratu se rozhodl koncertní cestu opustit a připravoval se na povolání hudebního pedagoga. V roce 1825 navštívil v Berlíně hudebního pedagoga Logiera a během tří týdnů si jeho metodu osvojil. V Liberci poté otevřel hudební ústav, založený na Logierově metodě (viz níže). Po sňatku v roce 1830 přenechal liberecký hudební ústav bratrovi a sám se přestěhoval do Prahy, kde založil ústav vlastní. Mezi jeho žáky patřil v letech 1844–1847 Bedřich Smetana, kterého vyučoval hudební teorii a kompozici.\n\nZemřel náhle – během práce – na mrtvici.\n\nJosef Proksch se v roce 1830 v Liberci oženil. S manželkou Annou, rozenou Bergmannovou (1800–1861) měl syna Theodora (1833–1876), pozdějšího ředitele hudebního ústavu založeného otcem, a dceru Marii (1836–1900), pozdější klavíristku a hudební skladatelku.\n\nKritickým pozorováním domácích a na svých cestách i cizích hudebních poměrů došel k názoru, že široký průměr hudebního vyučování nedává žákům spolehlivý základ všeobecného hudebního vzdělání a že všude vázne v téže bezcílovosti. To vede k pěstění hudby jen jako povrchní zábavy, k ukrácení dlouhé chvíle, nikoliv jako vážného prostředku k obohacení života a k zušlechtění lidské osobnosti.\n\nNa nápravu chyb současného hudebního vzdělávání se připravil důkladným studiem. V roce 1825) se v Berlíně seznámil metodou klavírního vyučování Bernharda Logiera (1780–1846), která spojovala klavírní vyučování se základy harmonie používáním hromadného vyučování; současně využívala chiroplastu, přístroje, který měl udržovat ruku a prsty žáka ve správné poloze. Prokschova škola od hromadného vyučování upustila, stejně jako od chiroplastu.\n\nO prohloubení všeobecného hudebního vzdělání svých žáků usiloval Proksch spojením klavírního vyučování se základy hudební teorie a harmonie, což prý bylo tenkráte v běžném vyučování novinkou. Do vyučování vnesl přesnost, důkladnost a pořádek; snažil se o vybudování systematického, promyšleného metodického postupu, který by pěstil hudební i technickou složku hry. Proto také vytvořil šestidílnou, velkou klavírní školu, která chce vést žáka od začátků až k nejvyšším stupňům; tato škola byla používána po mnohá desetiletí (Pro její 6. díl napsal Smetana koncertní etudu \"Na břehu mořském\"). Prokschův ústav si kladl za úkol nejen výchovu pianistů, nýbrž i učitelů, dobře připravených na svou dráhu; skutečně z něho také vyšlo mnoho dobrých pedagogů, kteří pokračovali v tradici Prokschem založené.\n\nNa rozdíl od Tomáška, obráceného spíše do minulosti a k doznívající pražské mozartovské tradici, representoval Proksch a jeho škola v pražském hudebním životě okolo poloviny 19. století pokrokový tábor svým zájmem o tehdy nový směr novoromantický. Díla jeho předních skladatelů, zejména Liszta, bývala často hrána na veřejných koncertech školy, a to často i díla orchestrální v úpravě pro čtyři i více rukou nebo pro více klavírů. Prokschův ústav při svých zájezdech do Prahy navštěvovali čelní skladatelé a výkonní umělci, např. Ferenc Liszt, Klára Schumannová, Anton Rubinštejn, Ignác Moscheles, Hans von Bülow a jiní. Trvalé místo v našich dějinách bude mít Proksch především jako učitel Bedřicha Smetany. Dalšími jeho významnými žáky byli Jakub Virgil Holfeld a Josef Richard Rozkošný.\n\nV posledních desetiletích 19. století pozvolna Prokschova škola ztrácela na významu a na její místo nastoupil klavírní škola Holfeldova.\n\n"}
{"id": "203707", "url": "https://cs.wikipedia.org/wiki?curid=203707", "title": "Fuad Safar", "text": "Fuad Safar\n\nSajjid Fuad Safar (říjne 1911 Mosul – 9. ledna 1978 Mosul) byl irácký archeolog. Vzdělání nabyl v Chicagu v \"American School of Oriental Research\". Během 2. světové války pracoval v Iráckém úřadu pro starožitnosti (\"Iraqi Antiquities Departement\"). Roku 1942 objevil jedno z nejstarších středisek zemědělství na světě v Tell Chassuně na břehu Tigridu jižně od Mosulu, v letech 1946 – 1949 vedl společně s britským kolegou Setonem Lloydem průzkum zřícenin města Eridu, pracoval na lokalitě Tell Ukajr a řadě dalších míst. Patří mezi průkopníky irácké archeologie. Napsal mj. knihu \"Wasit: The Sixth Season's Excavations\" (Káhira, 1945).\n\nJako generální inspektor archeologických průzkumů zastupoval Safar Irák v komisi pro Světové kulturní dědictví UNESCO na konferenci 1977. Roku 1978 pomáhal ještě s průzkumem lokality Umm al-Hafriyat poblíž starověkého města Nippur vědcům z Orientálního institutu Chicagské univerzity a záhy po skončení prací zemřel.\n\n"}
{"id": "203709", "url": "https://cs.wikipedia.org/wiki?curid=203709", "title": "Sajama", "text": "Sajama\n\nSajama ( ) je s výškou 6542 m nejvyšší horou Bolívie. Nachází se v jihozápadní části země v departementu Oruro, asi 20 km od hranic s Chile, v národním parku Sajama. Vulkán je tvořený převážně andezitovými horninami a posetý četnými lávovými dómy. Hora má poměrně pravidelný kuželovitý tvar s výrazným vrcholovým ledovcem.\n\nTechnicky není výstup na Sajamu obtížný, komplikací je vysoká nadmořská výška vyžadující dobrou aklimatizaci. Normální výstupová trasa vede ze západu z vesnice Sajama do základního tábora pod západní stěnu a poté po severozápadním hřebenu. Často je využíván výškový tábor v 5700 metrech. Následuje strmý (cca 55°) výstup na skalnatý hřebínek a po ledovci na vrchol. Obtížnost výstupu je ohodnocena stupněm AD. Přesto, že výstup není technicky náročný, bývá méně frekventovaný než další bolivijská šestitisícovka Huayna Potosí.\n\n"}
{"id": "203714", "url": "https://cs.wikipedia.org/wiki?curid=203714", "title": "Tintigny", "text": "Tintigny\n\nTintigny (lotrinsky a valonsky \"Tintnî\") je frankofonní obec v Belgii.\nPatří do arrondissementu Virton v provincii Lucemburk ve Valonském regionu. Má přibližně 4000 obyvatel.\nRoku 1977 byly k Tintigny v rámci politiky slučování obcí připojeny bývalé obce Bellefontaine, Rossignol a Saint-Vincent.\n\nObec Tintigny se nachází na jihu Belgie v oblasti Gaume mezi Arlonem a Florenville.\nZahrnuje vesnice Tintigny, Ansart, Bellefontaine, Breuvanne, Han, Lahage, Poncelle, Rossignol a Saint-Vincent.\nRozkládá se na ploše 8224 ha a její průměrná nadmořská výška činí 338 m.\nObcí protéká řeka Semois, na jejímž toku leží Ansart, Tintigny a Breuvanne.\n\nPodle archeologických nálezů bylo území obce osídleno již v době železné.\nZ doby halštatské (starší doby železné) pochází pohřebiště u Saint-Vincent, kde bylo nalezeno značné množství mohyl a keramických předmětů.\nPředpokládá se, že v tomto období existovalo i pohřebiště u Breuvanne.\nKolem roku 470 př. n. l. na začátku doby laténské (mladší doby železné) oblast osídlili obyvatelé keltského původu.\nU vesnice Lahage byly nalezeny zbytky keltské opevněné osady z 1. století př. n. l. s dvojitým příkopem a kůlovou hradbou.\nZ doby Keltů pravděpodobně pochází i Breuvanne, nejstarší vesnice v obci.\n\nV 1. století n. l. se oblast dostala pod nadvládu Římanů.\nV témže století byla vybudována cesta z Remeše do Trevíru, která procházela územím dnešní obce.\nPřítomnost Římanů dokládají i četné pozůstatky budov a opevnění.\n\nVesnice Tintigny byla poprvé zmíněna při pouti na počest sv. Dagoberta do Stenay roku 852.\nJejí název se však poprvé objevuje v podobě \"Tintiniacum\" roku 1097 v zakládací listině převorství sv. Valburgy v Chiny.\nHistorie Tintigny a většiny vesnic v dnešní obci je úzce spjata s hrabstvím Chiny a panstvím Villemont.\n\nKvůli dobré strategické poloze na řece Semois a blízko hradu Villemont bylo Tintigny v 16.-18. století vystaveno útokům nepřátelských armád.\nRoku 1636 celou oblast zasáhla morová epidemie.\nRoku 1795 bylo území dnešní Belgie anektováno Francií a Tintigny se stalo součástí departementu Forêts.\nRoku 1823 získalo titul obec, který mu zůstal i po osamostatnění Belgie roku 1830.\n\nObec utrpěla značné škody za první světové války.\n22. srpna 1914 padlo v boji mezi Bellefontaine a Rossignol 3500 francouzských a německých vojáků.\nTéhož dne byla vypálena velká část vesnice Tintigny a téměř sto jejích civilních obyvatel bylo křivě obviněno z účasti na partyzánském odboji a popraveno.\nO čtyři dny později bylo v Rossignolu zatčeno dalších více než sto údajných partyzánů, kteří pak byli popraveni v Arlonu.\n\nK 1. lednu 2007 byl počet obyvatel obce a jednotlivých vesnic následující:\n\n"}
{"id": "203717", "url": "https://cs.wikipedia.org/wiki?curid=203717", "title": "Jakub Virgil Holfeld", "text": "Jakub Virgil Holfeld\n\nJakub Virgil Holfeld (27. listopadu 1835 Vídeň – 26. prosince 1920 Praha) byl klavírní pedagog.\n\nByl žákem Josefa Proksche a v letech 1855–1876 učil na jeho ústavu. Poté se stal majitelem vlastní klavírní školy, která byla své doby v Praze proslulá. Jeho nejznámějším žákem byl prof. Vilém Kurz. Napsal též několik drobných skladeb.\n\nNarodil se ve Vídni, ale od roku žil1847 v Praze. Jeho otec Jindřich pocházel z Jiříkova, průmyslového městečka v severních Čechách. Jakub Holfeld se měl podle přání rodičů stát kupcem, ale poněvadž jevil velké hudební nadání, umožnili mu studovat hudbu v Prokschhově ústavu (založeném r. 1831), který byl po škole Tomáškově nejvýznamnějším pražským hudebním a klavírním učilištěm v polovině 19. století.\n\nHolfeld studoval na Prokschově škole od svých třinácti let, tj. od roku 1847 do roku 1853. Po dokončení studií měl prý nabídku stát se domácím učitelem ve šlechtické rodině, Proksch mu to však rozmluvil s poukazem na to, že tam by jeho učitelské schopnosti zakrněly. Holfeld poslechl a vděčně prý vždy vzpomínal na tuto dobrou radu svého učitele. Po dvouleté praxi učitelského kandidáta u Proksche stal se sám učitelem na Prokschově ústavu. Dvacetiletá rozsáhlá pedagogická činnost na tomto pokrokovém a velkém učilišti, kde se učily děti nejrůznějších stavů, mu přinesla velké množství zkušeností. Roku 1876 opustil školu, vedenou po Prokschově smrti jeho synem Theodorem a dcerou Marií, a věnoval se až do své smrti soukromému vyučování. Prokschova škola ztrácela v posledních desetiletích 19. stol. pozvolna na významu a na její místo nastoupila škola Holfeldova.\n\nJako pianista se Holfeld neuplatňoval. Byl prý zjev průměrný a jeho přednes prý byl dosti suchý. Avšak učitelem byl - podle svědectví Kurze i jiných žáků - velmi dobrým, a to na stupni elementárním i vyšším. Dával žákům pevné, důkladné základy klavírní i teoretické, učil je poctivé, svědomité práci a vedl je k přesnosti a bezvadnosti reprodukce po všech stránkách.\n\nPo přednesové stránce vycházel z Bacha a Beethovena. Jejich pečlivým, do detailů propracovaným studiem dal žákům nejvíce. Avšak jako Josef Proksch i on dbal, aby jeho žáci se seznámili se všemi velkými zjevy klavírní literatury i se skladateli tehdy novými. Tak např. v pozdější době studoval se svými žáky i tenkráte zcela nová díla Straussova a Regerova.\n\nVelký důraz kladl na vypěstování co největší techniky svých žáků. Především však drobné techniky prstové a zápěstní, jak tomu bylo u všech starších klavírních škol, k nimž patřil jak Proksch, tak ještě i Holfeld. Oba sdíleli i stinné stránky těchto škol: přehánění zdvihu prstů, které při tehdejším nepřirozeném držení ruky (s vtlačenými dlaňovými klouby), při malém zřeteli na pružnost paže a při tehdy obvyklém přílišném potlačování přirozené a nutné součinnosti paže, vedlo snadno ke ztrnulosti a někdy i k tak zvanému přehrání ruky. Na rozdíl od Proksche,jehož škola prý ve svém širokém průměru po úhozové stránce byla dosti tuhá a suchá, přinesl Holfeld nejen další vystupňování techniky, nýbrž i určité zjemnění úhozové stránky hry. Ve svém pozdějším vývoji obracel stále větší zřetel na pružnost ruky. Avšak vyšší úhozovou jemnost ani on záměrně nepěstoval a daleko nedošel ani v pružnosti techniky a jemnému odstiňování úhozu, které bylo charakteristické pro některé tehdejší světové školy, např. Leschetizkého.\n\nVilém Kurz soudil, že pedagogickou praxi Holfeldovu do určité míry, ovšem jen velmi nepřímo, ovlivnil i oslňující pianistický zjev Lisztův. Holfeld měl totiž informace o Lisztově způsobu vyučování od svého důvěrného přítele a spolužáka Františka Bendla , jenž se po studiu u Proksche stal Lisztovým žákem. \n\nHolfeld byl činný i jako skladatel, avšak většina jeho skladeb zůstala v rukopise. Napsal několik mužských a smíšených sborů a klavírních skladeb (Baladu, Intermezzo, Romanci aj.). V široce založené klavírní škole, kterou nedokončil, se snažil upravit některé vady Prokschovy školy na elementárním stupni. Škola sice nevyšla tiskem, avšak přesto splnila své poslání. Její dokončená elementární část byla v opisech rozšířena mezi četnými Holfeldovými žáky, které pečlivě připravoval i na pedagogickou dráhu a kteří pak ve vlastní učitelské praxi mnohé z jeho zkušeností využívali a tradovali dále.\n\nHolfeld se dožil neobyčejně vysokého věku v naprosté svěžesti tělesné a duševní. To, že byl pamětníkem našich nejpřednějších mistrů - Smetany, Dvořáka, Fibicha -, obklopovalo postavu starého, vlídného pána téměř jakousi gloriolou.\n\nŘady Holfeldových žáků byly nepřehledné. Vedle Viléma Kurze a Růženy Kurzové jmenujeme z nich Josefa Růžičku (profesora ve Frankfurtu nad Mohanem, který si roku 1868 založil klavírní školu v Praze), dále Erwina Schulhoffa, Ludmilu Řežábkovou-Dombrovskou (profesorku na konzervatoři v Rize a později na hudební škole v Písku), Emu Marešovou (která po mnoho let působila v Hradci Králové), Kamilu Brandejsovou, Emu Saxlovou, Marii Prokschovou, Artura Chitze (kapelníka v Drážďanech), Karolinu a Růženu Zátkovy, Marii Wachsmannovou, Konráda Wallersteina, Richarda Veselého atd. Po dobu svých studií u Vítězslava Nováka učil se u Holfelda později i Kurzův žák V. Barwitiski, po letech profesor a ředitel konzervatoře ve Lvově.\n\nNení divu, že Holfeldova životní jubilea, hlavně jeho 80. narozeniny, kdy zároveň dovršoval 60 let své pedagogické činnosti, vzbudila pozornost širší veřejnosti a tisku. Na blahopřejných dopisech, které mu byly odevzdány, bylo podepsáno více než dvě stě žáků.\n\n"}
{"id": "203718", "url": "https://cs.wikipedia.org/wiki?curid=203718", "title": "Krajně mezní příběhy II", "text": "Krajně mezní příběhy II\n\n„Krajně mezní příběhy II“ (anglický název: „Anthology of Interest II“) je epizoda třetí sezóny \"Futuramy\". Původně byly vysílány v Severní Americe 6. ledna 2002. Tato epizoda, stejně jako dřívější \"Krajně mezní příběhy I\", nabízí tři bez-pravidlové \"smyšlené„ příběhy, stejně jako epizoda “Speciální čarodějnický díl (Treehouse of Horror)\" vysílaná na každého Halloweena od Matt Groeninga v \"Simpsonových\".\n\nProfessor Farnsworth znovu spustil přístroj What-if prohlášením, že dokončil jeho „doladění“ a posádka se podívala na tři alternativní reality.\n\nPrvní je Bender, který se zeptal, co by se stalo, kdyby byl člověk.\n\nSimulace je spuštěna Professorem Farnsworthem oznamujícím, že vynalezl proces obrácené fosilizace, která může změnit kovového robota na organickou formu života. Použije tedy svůj přístroj na obrácenou fosilizaci na Benderovi, který byl úspěšně přeměněn na člověka.\n\nPo krátké době přispůsobování, Benderovo sebeovládání je přemoženo jeho novými smysly chuti, hmatu a emocionálního prožívání a jde na flám, aby si užil tyto smysly. O týden později, na rozhodování o Nobelově ceně, Profesor představuje Bendera, který se stal pětisetkilovou hroudou.\n\nKomise Profesora odsoudila, ale Bender je žádal, aby vzali ohled na jeho životní styl. Svobodomyslní vědci strávili noc bouřlivou prožitkářskou párty. Před rozbřeskem udělila komise Benderovi Nobelovu cenu za chemii, ale zjistili, že zemřel krátce po začátku párty.\n\nDalší otázku položil Fry, který chtěl vidět svět jako videohru.\n\nNa začátku simulace Prezident Zeměkoule Richard Nixon je připraven podepsat mír s velvyslancem Kong z planety Nintendo 64. Velvyslanec Kong však zaútočí na Nixona a vyhlásí válku.\n\nDíky značným znalostem videoher je Fry povolán na Milatarské velitelství. Přivítá jej Generál Colin Pac-Man. Když Fry sděloval své znalosti o armádě, Nintenďané započali útok na Washington a oni byli nuceni utéci tunelem, který se podobal bludišti z Pac-Mana.\n\nZ tunelu vyšli před budovou Planet Express (z roury ve stylu Super Mario Bros.), kde Nintenďané, vesmírní vetřelci pod vedením Lrrr, odstřelují New New York. Fry je umístěn k ovládání pojízdého protiletadlového děla a začíná ničit nepřátelské lodě. Během bitvy je Generál Pac-Man zasažen a zemřel.\n\nNaneštěstí pro Zemi, Fry není schopný zničit poslední loď, která vítězně přistála na Zemi. Potom Fry napsal „ASS“ (OSEL) jako iniciály pro jeho high score; vetřelci vystoupili. Požadují miliony dolarů ve čtvrťácích, ale Pozemšťané odmítli, protože potřebují čtvrťáky do prádelen. Kompromisu bylo dosaženo tak, že Nintenďané přidají své prádlo k Pozemšťanům.\n\nPoslední, kdo se položí otázku je Leela, která chce vidět její pravý domov. Když Profesor zatáhne za páku přístroje What-if, uhodí Leelu do hlavy a ta upadla na podlahu do bezvědomí.\n\nProbudila se u kormidla lodě Planet Express, která je uprostřed tornáda. Havaruje při přistání v ostře barevné pohádkové říši. Dobrá víla ze severu (Amy) jí řekla, že by měla najít Profesora, který žije ve Smaragdové laboratoři na Martin Luther Kingově ulice, která byla postavena ze žluté kostkové.\n\nPo cestě potkala strašáka (Fry), mechaniského muže (Bender) a \"dalšího hocha\" (Zoidberg). Zlá čarodějnice ze západu (Mom) poslala své okřídlené opice (Walt, Larry, a Ignar), aby unesli Leelu a její přátele; Zoiberg dojel taxíkem. Zlá čarodějnice chtěla vždy dceru a nabídla Leele, aby se stala její dcerou. Leela nabídku přijala a na oslavu Bender otevřel lahev šampaňského. Šampaňské pod velký tlakem vystříklo z lahve na Zlou čarodějnici, která se následkem toho rozpustila.\n\nLeela a ostatní pokračují v původním plánu, cestě do Smaragdové laboratoře. Tam se setkali se slavným a zapomnětlivým Profesorem. Profesor řekl Leele, že můjít domů, když zaklepe o sebe podpatky jejích bot a bude si přát jít domů. Leela však řekla: „\"Všude dobře… chci být čarodějnice!\"“ Po tomto se její oblečení změnilo na čarodějnické a proměnila Profesora, strašáka a robota v žáby. Její hrůzovláda netrvala dlouho kvůli Zoidbergovi, který při spláchnutí zapříčilil to, že porouchaná toaleta v horním patře Smaragdové laboratoři protekla na Leelu.\n\nVe chvíli, kdy se roztavovala v pohádkové říši, probudila se zpátky v budově Planet Express, právě když ji chce profesor pitvat.\n"}
{"id": "203719", "url": "https://cs.wikipedia.org/wiki?curid=203719", "title": "Stavební míchačka", "text": "Stavební míchačka\n\nStavební míchačka je označení pro stavební stroj, určený pro míchání betonových směsí, malt nebo jiných stavebních materiálů.\n\nMíchačky se dělí podle způsobu míchání na spádové nebo s nuceným mícháním:\n"}
{"id": "203727", "url": "https://cs.wikipedia.org/wiki?curid=203727", "title": "Lag ba-omer", "text": "Lag ba-omer\n\nLag ba-omer (hebrejsky ל״ג בעומר, doslova 33. den omeru) je jedním z menších židovských svátků, jejichž slavení nepramení z Tóry. Podle lidové tradice přestali tohoto dne umírat žáci rabiho Akivy, a že 33. dne omeru zemřel i Šim'on bar Jochaj. Tento den připadá v židovském kalendáři na 18. ijar.\n\nLag ba-omer nepatří mezi biblické ani mezi historické svátky. Jeho původ je v Talmudu, kde se nachází krátká zpráva o neštěstí, které se událo během období omeru:\n\nJedna z interpretací tohoto příběhu je ta, že studenti byli pobiti při povstání Bar Kochby (během kterého rabi Akiva projevil duchovní podporu vůdci povstání, Šim'onu bar Kochbovi, a byl následně Římany umučen). Tato pasáž z Talmudu však neříká nic o 33. dni omeru. V období mezi 6. a 11. stol., kdy se již dodržovaly zvyky související s počítáním omeru, není žádná zmínka o tomto dni jako o slavnostním dni a na několika místech je zmíněn naopak jako postní den na připomínku smrti Jozueho a jakéhosi zemětřesení. Prvním, kdo přichází s tvrzením, že žáci rabiho Akivy přestali umírat právě 33. dne omeru, byl Menachem Me'iri na konci 13. století, avšak ani tehdy ještě 18. ijar nebyl chápán jako svátek.\nOslavy s tímto dnem propojil až Jicchak Lurja a jeho žák rabi Chajim Vital, který napsal, že 18. ijar je „dnem oslavy Šim'ona bar Jochaje“, údajného autora knihy Zohar, který měl v tento den zemřít, avšak nepřál si, aby den jeho úmrtí byl dnem smutku. U jeho hrobu v galilejském Meronu poblíž Safedu se v tento den konají velké poutě, kterách se účastní několik set tisíc lidí.\n\nPodle bratislavského rabína Chatam Sofera začala 18. ijaru (33 dní po vyjití z Egypta) padat putujícím Izraelitům nebeská strava – mana.\n\nPoté, co se začaly oslavy šířit mezi lidem, se rabíni postavili tomu, aby se 33. omer stal svátečním dnem. Jednak toto datum vzniklo dodatečně a jednak se 18. ijaru stalo několik neradostných událostí:\n\nK Lag ba-omer není žádné speciální čtení z Tóry či jiných biblických knih, ani žádný přídavek k modlitbám. Mezi zvyky Lag ba-omer patří slavení svateb a také se zapalují velké hranice. Často se také střílí šípy z luku, což má připomenout, že tento den je spojen s historickými válečnými událostmi.\n\nKabala spojuje střelbu z luku s tradicí, že za života rabiho Šim'ona bar Jochaje nebyla na obloze duha. Duha v judaismu symbolizuje Boží hněv, neboť slouží jako znamení smlouvy, že Bůh již nikdy nezahladí lidstvo potopou (i když by to někdy rád učinil).\n\nV moderním Izraeli mají děti na tento svátek volno ze školy. Mladší děti rozdělávají se svými rodiči na volném prostranství ohně.\n\nV tento den se také malým dětem z ultraortodoxních rodin poprvé stříhají vlasy a ponechávají se jim jen typické pejzy kolem uší.\n\nProtože Lag ba-omer není svátkem biblického původu, neplatí pro ně předpisy o zákazu práce, jako je tomu v případě poutních a vysokých svátků.\n\n\n"}
{"id": "203735", "url": "https://cs.wikipedia.org/wiki?curid=203735", "title": "Ladislav Křivský", "text": "Ladislav Křivský\n\nLadislav Křivský (8. prosince 1925 – 24. dubna 2007) byl český astronom a meteorolog, který se zabýval zejména výzkumem Slunce. Z jeho iniciativy vznikl program Fotosferex, zákresy sluneční fotosféry na československých hvězdárnách a zasílání těchto kreseb expresní poštou na ondřejovskou hvězdárnu.\n\nV roce 2001 získal nejvyšší ocenění České astronomické společnosti – Nušlovu cenu.\n"}
{"id": "203737", "url": "https://cs.wikipedia.org/wiki?curid=203737", "title": "The Berzerker", "text": "The Berzerker\n\nThe Berzerker byla extrémní metalová kapela z Melbourne. Kapela byla silně ovlivněna starším death metalem a grindcorem, a může být charakterizována jako směs death metalu, industrial metalu, a speedcoru s jemným dotykem gabba techna. Zakladatel kapely, Luke Kenny, definuje žánr kapely jako industrial death metal.\n\nK roku 2008 vydali pět řadových CD, \"The Berzerker\" (2000), \"Dissimulate\" (2002), \"World of Lies\" (2005), \"Animosity\" (2007) a \"The Reawakening\" (2008), z toho první čtyři u Earache Records a poslední u vlastního labelu, nazvaného Berzerker Industries. Během vydání prvních dvou alb byla kapela tvořena čtyřmi členy, označovanými pouze jako The Vocalist (zpěvák), The Guitarist (kytarista), The Bassist (baskytarista), a The Drummer (bubeník), kteří se objevovali pouze s maskami na hlavách. Po vydání třetího alba už kapela vystupovala bez masek.\n\nDVD dokument \"The Principles and Practices of The Berzerker\" (2004) obsahuje několik hodin živě zachyceného materiálu z koncertu, spolu se spoustou fotografií — včetně fotografií členů kapely bez masek.\n\nVětšina videoklipů kapely byla stažena z televizního vysílání, například díky údajnému riziku možného epileptického záchvatu klipu \"Forever\", a neúnosně morbidního materiálu klipu \"Reality\", který obsahoval fotografie mrtvých lidských těl nebo jejich částí.\n\nV roce 2010 kapela přerušila svou činnost až do konce roku 2019, kdy frontman kapely Luke Kenny oznámil, že na rok 2020 chystají nové album.\n\n\n\n\n\n\n"}
{"id": "203739", "url": "https://cs.wikipedia.org/wiki?curid=203739", "title": "Jiří Císler", "text": "Jiří Císler\n\nJiří Císler (4. února 1928 České Budějovice – 17. dubna 2004 Praha ) byl herec–komik, režisér, spisovatel, hudebník, dramatik, mistr sarkasmu, klaun a legendární bavič.\n\nVystudoval obchodní akademii, ale přešel k umění. Začínal jako houslista orchestru Jihočeského divadla v Českých Budějovicích, na jeviště ho přivedl režisér Miroslav Macháček. Prošel operetou i operou, zakotvil v činohře. Začátkem 60. let přichází do pražského Divadla na Fidlovačce, působil také v divadlech v Pardubicích, Mladé Boleslavi, Ústí nad Labem, začátkem 70. let se opět vrátil do Prahy (Semafor, a také Ateliér, Činoherní klub). Od roku 1990 byl zakladatelem a vedoucím Hravého divadla v Praze. Jiří Císler je autorem her, muzikálů, skladeb scénické hudby.\nProsadil se i v dabingu.\n\nDěti si jeho hlas mohou spojit s nedělnědopoledním zábavním pořadem Studio Kamarád, ve kterém namluvil postavu Haryho Šoumena, nebo se seriálem Návštěvníci, v němž hrál ředitele hotelu, nebo s kresleným seriálem Šmoulové, kde nadaboval černokněžníka Gargamela. Z dabingu pro dospělé stojí za zmínku záskok za zesnulého Františka Filipovského, když ve filmu JO namluvil Louise de Funese.\n\n\nRežie v divadle Semafor\n\nDivadelní role, výběr\n\n\n\n"}
{"id": "203740", "url": "https://cs.wikipedia.org/wiki?curid=203740", "title": "Marina Cvětajevová", "text": "Marina Cvětajevová\n\nMarina Ivanovna Cvětajevová ( ; 8. října 1892, Moskva – 31. srpna 1941, Jelabuga, Tatarstán) byla ruská spisovatelka a básnířka.\n\nMarina Ivanovna se narodila v Moskvě, v rodině univerzitního profesora Ivana V. Cvětajeva, ředitele prvního veřejného muzea v Moskvě, Rumjancevova muzea, později zakladatele Puškinova muzea výtvarných umění, a Marie Alexandrovny Meynové, pianistky (žačky slavného Rubinštejna) polsko-německého původu. Vyrůstala v blahobytu a vysoce kulturním prostředí. Od 10 let byla s rodinou na cestách po Evropě (Itálie, Francie, Švýcarsko), kde se matka léčila z tuberkulózy. Mladá Marina tak získala skvělou jazykovou průpravu – později ovládala italštinu, francouzštinu a němčinu – a evropské vzdělání (studovala na Sorbonně).\n\nV roce 1912 se provdala za Sergeje Jakovleviče Efrona, vojáka, publicistu a novináře rusko-židovského původu. Ten v roce 1914 dobrovolně nastoupil do armády a po vypuknutí Říjnové revoluce přešel k bělogvardějcům, s nimiž prodělal celou občanskou válku i následnou evakuaci z Krymu do Istanbulu. Cvětajevová se během revoluce vrátila do Ruska, aby se shledala s manželem, což se jí nakrátko podařilo. V chaosu té doby se ale oba rozdělili a ona se ocitla v Moskvě prakticky v pasti. Žila v hrozné bídě se dvěma dcerami, Ariadnou a Irinou, které nakonec dala do sirotčince v naději, že se tam o ně postarají lépe. Mladší Irina ovšem ve věku 3 let zemřela hlady a Ariadnu matka zachránila na poslední chvíli. V roce 1922 jí nakonec bylo dovoleno emigrovat. Odjela za manželem do Berlína, kde vydala čtyři svazky veršů. Ještě téhož roku rodina přesídlila do Prahy, kde žili s manželem studujícím Filozofickou fakultu UK (také v Horních Mokropsích a Jílovišti) až do r. 1925. Oba se tu zapojili do života emigrantských kruhů. Krátce po narození syna Georgije rodina opustila Československo a přestěhovala se do Paříže.\n\nVe Francii se Cvětajevová zapojila do bohatého kulturního života; udržovala milostnou korespondenci s Borisem Pasternakem a přes něj se důvěrně (byť pouze korespondenčně) seznámila i s pražským německým básníkem Rainerem M. Rilkem, tehdy dožívajícím ve Švýcarsku. Hospodářsky se ovšem rodině dařilo stále hůř a všichni čtyři žili prakticky jen z Mariiných tantiém. V roce 1937 se dcera Ariadna vrátila do Sovětského svazu, když využila nabídky beztrestného návratu. Manžel následoval o pár měsíců později, ovšem ne úplně dobrovolně: musel prchnout před policejním vyšetřováním (ve Francii se totiž mezitím stal agentem NKVD a měl podíl na jisté politické vraždě a únosu). Roku 1939, jen pár měsíců před vypuknutím druhé světové války, se Cvětajevová rozhodla vrátit se za rodinou. Takřka vzápětí byla pod vykonstruovaným obviněním ze špionáže zatčena její dcera a odsouzena na 8 let do gulagu. Za 5 týdnů po ní byl ze stejného důvodu zatčen i manžel Sergej. Ti tři se už nikdy nespatřili.\n\nCvětajevová zůstala v Moskvě sama se synem a snažila se uživit překladatelskou prací. Po přepadení SSSR Německem (1941) byli oba evakuováni na východ do Tatarské ASSR, do městečka Jelabuga na břehu Kamy. Aniž o tom Marina věděla, byl její muž mezitím popraven jako „imperialistický špion“. Jen 14 dní po něm se zoufalá a utrápená Cvětajevová oběsila.\n\nZačínala jako symbolistická autorka, na počátku dvacátých let 20. století vynikala v expresionistické lyrické skladbě, v níž uplatňovala formu zpovědi. Její pozdější básně využívají forem akméismu a futurismu, často také vycházela z lidové slovesnosti. Svou první básnickou sbírku vydala na střední škole. Sama o tom říká: ,Má první kniha ‘Večerní album’ vyšla, když mi bylo sedmnáct let, a obsahovala verše od mého patnáctého roku. Vydala jsem ji z důvodů v literatuře vedlejších a v poezii přirozených - místo dopisů člověku, s nímž jsem se jinak stýkat nemohla. Vlastně jsem se nikdy nestala literátem - a tak již můj začátek byl příznačný.\"\n\n\n\n\n\n\n\n"}
{"id": "203741", "url": "https://cs.wikipedia.org/wiki?curid=203741", "title": "Rájec nad Svitavou (zámek)", "text": "Rájec nad Svitavou (zámek)\n\nZámek Rájec nad Svitavou je pozdně barokní zámek typu \"maison de plaisance\" ze 2. poloviny 18. století, vzniklý přestavbou dřívější tvrze a renesančního sídla. Nachází na vyvýšenině v bezprostřední blízkosti souměstí Rájec-Jestřebí a nesoucí název původně samostatné obce Rájce nad Svitavou. Je chráněn jako národní kulturní památka. Je ve vlastnictví státu (správu zajišťuje Národní památkový ústav) a je přístupný veřejnosti. \n\nPředchůdci současného zámku byly ve středověku tři tvrze. Existence starší z nich je předpokládána již ve 13. století, společně s novější je v pramenech doložena ve století 14. a 15. Tvrze byly pobořeny nejprve zřejmě za domácích válek mezi markrabětem Joštem a jeho bratrem Prokopem, posléze roku 1431 při nájezdu husitských vojsk; naposledy zmíněny jako pusté roku 1446. Pravděpodobnými zakladateli tvrzí byli příslušníci vladycké rodiny pánů z Rájce (první známý člen rodu je Všebor, uvedený jako svědek na listině moravského markraběte Přemysla purkrabímu hradu Veveří z roku 1236), v jehož vlastnictví zůstaly až do poslední čtvrtiny 14. století. Větší z tvrzí je lokalizována do místa zvaného Hradisko severozápadně od Rájce-Jestřebí, menší do blízkosti současného zámku, nicméně přesná poloha ani podoba není známa. Tvrze byly společně s panstvím postupně ve vlastnictví vladyckého rodu pánů z Rájce (erb beraní hlavy na štítě), pánů z Kunštátu, z Lomnice a nakonec se už jako zpustlé staly součástí majetků olomouckého biskupa Pavla z Miličína.\n\nRoku 1464 přešlo rájecké zboží do držby vladyckého a později panského rodu Drnovských z Drnovic, jehož příslušníci v 2. polovině 15. století menší z tvrzí obnovili v pozdně gotickém stylu, následně pak kolem roku 1570 nechal vynikající hospodář a nejvyšší dvorský sudí markrabství moravského Bernard Drnovský z Drnovic (†1601) toto sídlo podstatně přestavět a rozšířit v renesančním duchu na čtyřkřídlý dvoupatrový zámek s pravoúhlým arkádovým nádvořím a věží nad hlavním vchodem. Kolem bylo postupně vybudováno předzámčí s hospodářskými budovami z větší části dosud zachovanými, zatímco zámek samotný byl zcela zničen požárem roku 1756. Alespoň přibližná podoba zámku, zabírajícího plochu dolních částí současného parku, je známa z obrazu sv. Floriána datovaného roku 1657 a umístěného v kostele Všech svatých v Rájci, díky nedokonalosti malby však přesnou detailní rekonstrukci nelze provést. V písemných pramenech se ještě uvádí k zámku náležející zahrada s bludištěm, součástí zahrady byla též tzv. sala terrena kruhového půdorysu a velká ptačí klec.\n\nV době požáru zámku vlastnil rájecké dominium původem štýrský hraběcí rod Rogendorfů, za jehož člena, úředníka císařské dvorské kanceláře Georga Ehrenreicha (†1653) se roku 1621 provdala Johanka Drnovská (1599-1667), poslední z rodu Drnovských, jíž bylo rájecké panství přiřknuto po určitých peripetiích 12. 8. 1661 císařem Leopoldem I. Vzhledem k tomu, že Rogendorfové v polovině 18. století dávali přednost pohodlnějšímu paláci v Brně, nebyl zámek po požáru obnoven a zůstal v troskách.\n\nDne 23. března 1763 panství koupil od bratrů své manželky Raffaely roz. z Rogendorfu (1726-1807) starohrabě Antonín Karel Salm-Reifferscheidt (1720-1769), tajný rada, nejvyšší komoří, diplomat a hofmistr ve službách Marie Terezie a Josefa II., jemuž byl vychovatelem. Bezprostředně po uzavření kupní smlouvy přikročil k výstavbě současného zámku a stal se zároveň zakladatelem nové rodové větve, píšící se záhy Salm-Reifferscheidt-Raitz.\n\nPro své nové reprezentační sídlo v Rájci si starohrabě A. K. Salm vybral moderní plány vídeňského architekta francouzského původu Isidora Canevaleho (1730–1786), který vytvořil projekt zámku ve stylu tzv. rokokového klasicismu, zvaného někdy též stylem luisézním, v našem prostředí dosti ojedinělým. Inspiraci nalezl v letních sídlech francouzské šlechty doby Ludvíka XVI., o čem svědčí nejen disposice jednotlivých křídel, ale rovněž využití mansardové střechy. To, že projektování byla věnována náležitá pozornost, dokládá několik různících se plánů, přičemž k drobným změnám a úpravám ve vybraném nákresu docházelo i v průběhu stavby. Konečným výsledkem pak byla trojkřídlá stavba s hlavní dvoupatrovou budovou a mansardovou střechou, centrálním bodem se stal ústřední sál prostupující oběma patry, kolem nějž byly symetricky navrženy obytné, reprezentační a další prostory. Jednotlivé trakty pak ohraničují východně orientované čestné nádvoří.\n\nAutorství plánů bylo v minulosti hojně diskutováno a mylně připisováno málo známému vídeňskému architektu Antoniu Beduzziovi a především významnému brněnskému architektu Františku Antonínu Grimmovi. K této interpretaci mohla vést přítomnost mnoha jeho plánů v zámecké knihovně (ty však nemají se zámkem nic společného, neboť se do něj dostaly až jako pozůstalost), jinou verzí je špatné čtení příjmení salmovského úředníka F. N. Brunna, vedoucího stavebních prací, a jeho záměna za „Grimm“. Typologické srovnávání Canevalových projektů i zmínky v archivních pramenech vedly nicméně k jednoznačnému potvrzení jeho autorství rájeckého zámku.\n\nVlastní stavba zámeckého komplexu probíhala v letech 1763-1769, přičemž stavební práce započaly krátce po uzavření kupní smlouvy, už na jaře 1763, což společně s vyhotovením vícera plánů a nutnými terénními úpravami podporuje domněnku, že s přípravami na budování nového sídla v Rájci mohli začít již Roggendorfové. Zároveň došlo k postupnému bourání trosek renesančního zámku, které posloužily jako laciný zdroj stavebního materiálu.\n\nStavba probíhala zpravidla od března/dubna do listopadu a postupovala poměrně rychle: hlavní budova byla dokončena roku 1764, kdy bylo přistoupeno i k úpravám průčelí a interiérů, roku 1765 vznikly oba jižní pavilony, roku 1766 severní, tzv. kuchyňský pavilon, zároveň byly vybudovány koutové spojky u jižního i severního pavilonu a došlo k srovnání plochy budoucího nádvoří. Roku 1767 bylo započato s úpravami zámecké zahrady (navážení zeminy, stavba ohradní zdi), pokračovalo se v pracích na zámeckých budovách a v hlavní budově pracoval na umělecké výzdobě prostějovský malíř František Antonín Šebesta zv. Sebastini. Tehdy byl vystavěn i průčelní podjezd a křídlo mezi jižními pavilony. Roku 1768 vznikly dnes již neexistující stáje, uzavírající východní stranu nádvoří, byl dokončen druhý severní pavilon i křídlo mezi oběma severními pavilony. Do roku 1769 pak probíhaly zbývající stavební i umělecké práce menšího rozsahu. Celkové náklady činily 71 549 zlatých.\n\nNa stavbě zámku se podíleli především řemeslníci z Rájce a okolí (Boskovic, Vranova, Blanska apod.), stavební práce řídil vrchnostenský úředník František Nepomuk Brunn, který vždy přes zimu odjížděl na konzultace do Vídně, jinak zasílal starohraběti Salmovi týdenní písemné relace o průběhů prací, dnes velmi cenný materiál pro poznání zrodu zámku. Doloženy jsou i jeho vlastní zásahy do projektu (návrh na parketové podlahy, hlavní vjezd aj.), k nimž ho patrně vedla jejich nezbytnost společně s nepřítomností architekta – z dobových pramenů vysvítá, že I. A. M. Canevale evidentně Rájec nikdy nenavštívil.\n\nV následných letech docházelo k několikerým úpravám jak stavebního, tak uměleckého rázu: kupř. v letech 1791-1792 byla v části jižního traktu zřízena nová empírová kaple Nanebevzetí Panny Marie (rozšířená do dnešní podoby patrně v letech 1806-1808), roku 1777 přemaloval fresky F. A. Šebesty-Sebastiniho v ústředním sále rakouský malíř působící v Brně Kajetán Schaumberger, v průběhu 19. století zanikla většina Šebestovy rokokové výmalby. Nejvýraznější proměnou prošly místnosti v přízemí, sloužící reprezentačním účelům, v 70. letech 19. století, kdy byly dle návrhu Bedřicha Wachsmanna upraveny novorenesančně (kazetové stropy, dřevěné obložení stěn). Postupně docházelo i k výměnám původních parketových podlah. Záměr kompletní novogotické přestavby z roku 1868 však nebyl uskutečněn.\n\nZámek po svém dokončení (vedeném již synem zesnulého A. K. Salma – Karlem Josefem) sloužil starohraběcímu a posléze knížecímu rodu Salmů jako letní sídlo (pobývali na něm buď přes letní měsíce, nebo později hlavně na podzim za lovecké sezóny), a to až do doby první republiky, kdy se po zániku vídeňského habsburského dvora do Rájce přestěhovali natrvalo.\n\nHosty knížecí rodiny bývaly na zámku i významné osobnosti – jmenujme např. rakouského prozaika a dramatika Ferdinanda von Saara, obrozenského vědce Josefa Dobrovského nebo císaře Františka Josefa I., který v Rájci přespal při vojenských manévrech roku 1871. Prostřednictvím malířsky nadané starohraběnky Augusty provd. Clam-Martinicové, jejíž díla jsou k vidění v přízemí zámku, měli Salmové vazbu i na rodinu Mánesů.\n\nV roce 1945 byl zámek společně s dalším majetkem rodu Salm-Reifferscheidtů zkonfiskován na základě tzv. Benešových dekretů a přešel do vlastnictví státu. Již roku 1949 bylo přízemí zpřístupněno veřejnosti, první patro pak v 50. letech po zřízení obrazárny, představující jen málo doplněnou cennou uměleckou sbírku, nashromážděnou příslušníky rodu Salmů. Sbírce bylo roku 1955 vyhrazeno celé první poschodí, odborně ji zpracoval a posléze i nainstaloval doc. dr. Oldřich Jakub Blažíček. V zámku bylo také roku 1952 otevřeno Museum moravského krasu, v pozdějších letech však zrušené.\n\nZ úprav, prováděných po zestátnění zámku, uveďme např. zrestaurování většiny obrazů, obnovení v 1. polovině 20. století zabílené Schaumbergerovy fresky v ústředním (dnes tzv. Slavnostním) sále roku 1959, opravy fasád a úprava čestného nádvoří ve stylu francouzské zahrady v 50. - 60. letech a samozřejmě různé, dle potřeby prováděné obnovovací a restaurátorské práce v interiérech budovy, pokračující i v 70. – 80. letech, jedním z nejvýraznějších těchto počinů po roce 1989 bylo v letech 2001-2002 zrestaurování a obnovení kaple, sloužící po roce 1949 Církvi československé, v 70. – 90. letech pak jako skladovací prostory. Zároveň v ní bylo zřízeno lapidárium pro pískovcové náhrobky Drnovských z Drnovic a Morkovských ze Zástřizl, přemístěných do kaple z vnějšku farního kostela v Rájci roku 2001.\n\nZámecké zahradnictví se od roku 1973 specializuje na pěstování kamélií – v uvedeném roce tam byla převezena vzácná sbírka kamélií z Průhonic u Prahy, čítající dnes přes padesát odrůd, z nichž některé byly vyšlechtěny rájeckým zámeckým zahradníkem Janem Dvořákem. V současnosti o kamélie pečuje zámecký zahradník Evžen Kopecký. \n\nPo roce 1989 vznesli příslušníci rodiny Salmů restituční nároky, které dodnes nebyly jednoznačně dořešeny, zámek tedy zůstává ve státním vlastnictví. Veřejnosti je zpřístupněno reprezentační přízemí, obsahující mj. cennou sbírku broušených křišťálových manýristických nádob patrně z dílny brusiče Ottavia Miseroniho, působícího v rudolfínské Praze, dále sbírku orientálního porcelánu, soubory rytin dle děl P. P. Rubense, Ch. Le Bruna a Raffaela, s rodovou historií seznamuje množství rodinných portrétů především v „Sále předků“, místnosti jsou zařízeny nábytkem z 19. stol. v historizujícím stylu, dále nábytkem ve stylu holandského baroka z 18. stol. a zastoupeny jsou i honosné výrobky versailleského nábytkáře Ludvíka XIV. André-Charlese Boullea. Sály v severní části přízemí zabírá obsáhlá, cenná knihovna (druhá největší šlechtická knihovna na Moravě), obsahující 59 479 svazků z mnoha naučných oborů i beletrie, nechybí vzácné rukopisy ze 14. – 15. století, řada prvotisků a paleotypů do roku 1550, pozůstalosti některých osobností a knihy s okultní, esoterickou tematikou, připomínající zednářské aktivity knížete Karla Josefa Salm-Reifferscheidta (1750-1838), zakladatele knihovny. V rovněž zpřístupněném prvním patře zámku, v bývalých obytných prostorách, se nachází již zmiňovaná rozsáhlá obrazová galerie, zahrnující evropské umění 16. – 19. století (soubory děl především holandských, vlámských, německých, rakouských, francouzských a italských umělců, méně je zastoupeno umění české, jedním dílem i norské), doplněná ukázkami původního nábytku (holandské baroko, rokoko, biedermeier, historismus), sbírkami porcelánu, tzv. habánské keramiky, majoliky a různými dalšími artefakty, evokujícími původní zařízení těchto prostor.\n\nSoučástí prohlídkové trasy je od roku 2002 zámecká kaple, přilehlá místnost slouží k tematicky zaměřeným výstavám, volně přístupný je anglický park s rozlohou přes 14 ha, založený roku 1767 (jen na svahu k obci), rozšířený do současné rozlohy roku 1830 nejvýznamnějším příslušníkem rodu, starohrabětem Hugo Františkem Salmem, obsahující mj. řadu vzácných dřevin a tři rybníčky, napájené původním samospádovým vodovodem, který přivádí vodu i do rybníčku s vodotryskem na čestném nádvoří.\n\nV prostorách zámku probíhají každoročně od roku 1999 noční prohlídky (šermířská vystoupení se zábavným, dobrodružným, pohádkovým či hororovým dějem), „Slavnostní sál“ slouží koncertům klasické hudby (mj. v rámci festivalu Concentus Moraviae) a svatebním obřadům, roku 2001 byla znovuobnovena tradice poutí do zámecké kaple při svátku patrocinia 15. 8., příležitostně je kaple využívána i pro koncertní účely.\n\n\n"}
{"id": "203742", "url": "https://cs.wikipedia.org/wiki?curid=203742", "title": "Letiště Edinburgh", "text": "Letiště Edinburgh\n\nLetiště Edinburgh (: \"Edinburgh Airport\"; IATA: EDI, ICAO: EGPH) je mezinárodní letiště v Edinburghu, hlavním městě Skotska. Je vzdáleno 13 km od centra města směrem na západ. Toto letiště je osmé největší ve Spojeném království. Majitelem je společnost BAA Ltd, která vlastní také letiště London Heathrow, London Gatwick, London Stansted, Glasgow, Aberdeen a Southampton.\n\nLetiště bylo založeno v roce 1916 jako základna Royal Flying Corps \"Turnhouse Aerodrome\". Své pojmenování získalo podle edinburského předměstí v jehož sousedství vzniklo. Od roku 1918 sloužilo pod názvem \"RAF Turnhouse\" jako základna Royal Air Force, které jej užívalo do doby druhé světové války. V době bitvy o Británii byla základna sídlem sektorového velitelství Turnhouse. Po skončení války bylo zahájeno smíšené využití pro vojenské i civilní dopravní letectví, které na něm od 60. let 20. století začalo převládat. Roku 1971 bylo letiště předáno do správy civilních letišt (\"British Airports Authority\") a v roce 1997 zde byl i zbývající vojenský provoz definitivně ukončen.\n\n\n"}
{"id": "203747", "url": "https://cs.wikipedia.org/wiki?curid=203747", "title": "Flyglobespan", "text": "Flyglobespan\n\nFlyglobespan byla nízkonákladová letecká společnost se sídlem ve městě skotském městě Edinburgh. Společnost vznikla v roce 2002 a zajišťovala leteckou přepravu z celkem devíti letišť ve Spojeném království, včetně Glasgow a letiště v Edinburgu do 24 destinací v Evropě, Severní Ameriky a Afriky a mezi nimi. Flyglobespan byla ve své době největší skotskou leteckou společností. Firma se dostala do krachu 16. prosince 2009.\n\nDne 16. prosince 2009 přišly tiskové agentury se zprávou o krachu této společnosti, která zaměstnávala na 800 lidí. Správce společnosti zrušil všechny lety a o cca 4000 zákazníků, kteří se ocitli mimo domov se postará Britský úřad civilního letectví, s tím, že jim zajistí přepravu zpět do vlasti. Konkurenční easyJet a Ryanair nabídli zákazníkům speciální snížení cen letenek pro návrat do vlasti.\n\n"}
{"id": "203756", "url": "https://cs.wikipedia.org/wiki?curid=203756", "title": "Gotlandština", "text": "Gotlandština\n\nGotlandština (švédsky \"gutniska\", \"gutamål\" nebo \"gotländskaje\" severogermánský jazyk používaný obyvateli ostrova Gotland (Švédsko), někdy pokládaný za dialekt švédštiny. \n\nStarogotlandština se výrazně lišila od všech severogermánských jazyků. Byla v těsném kontaktu s východogermánštinou, konkrétně s gótštinou. V kulturní tradicii gotlandštiny je zajímavé, že si udržela runové písmo až do začátku 16. století, tedy mnohem déle než ve většině germánských jazyků.\n\nO jazyk se od roku 1945 stará spolek \"Gutamålsgillet\", uvádí, že jazyk aktivně používá 2 000 - 5 000 lidí. \n"}
{"id": "203759", "url": "https://cs.wikipedia.org/wiki?curid=203759", "title": "Vývoj kontinentů", "text": "Vývoj kontinentů\n\nPozemské Kontinenty neměly vždy tvar a polohu, jakou známe dnes. Díky pohybu litosférických desek se během historie Země přesouvaly, narážely do sebe, nebo se naopak rozpadaly.\n\nNásledující tabulka ukazuje časovou posloupnost historie kontinentů od prekambria do současnosti. Časovou jednotkou je milión let (počítáno od současnosti zpět).\n\n\n\n"}
{"id": "203760", "url": "https://cs.wikipedia.org/wiki?curid=203760", "title": "Mocná hrstka", "text": "Mocná hrstka\n\nMocná hrstka ( [mogučaja kučka], také Pětka, Ruská pětka nebo Novoruská škola) bylo volné sdružení pěti ruských skladatelů ze Sankt-Petěrburgu, kteří se scházeli v letech 1856 až 1862 pod vedením Milije Balakireva. Dalšími členy byli Alexander Borodin, César Kjui, Modest Musorgskij a Nikolaj Rimskij-Korsakov. Označení „mocná hrstka“ poprvé použil kritik Vladimir Stasov v roce 1867.\n\nSkupina si kladla za cíl skládat specificky ruský druh hudby a neimitovat starší evropskou hudbu na konzervatorní výuku v evropském stylu. Svým způsobem byli součástí hnutí ruského romantického nacionalismu, neboť stejně jako Kolonie v Abramcevu a Ruské obrození se snažili dosáhnout podobných cílů v oblasti umění.\n\nRuská verze jména skupiny dala vzniknout termínu „kučkisté“, který se používá pro díla nebo snahy v souladu s cíli Pětky.\n\nFormování skupiny začalo v roce 1856, kdy se Milij Balakirev setkal s Césarem Kjui. O rok později se k nim připojil Modest Musorgskij, v roce 1861 Nikolaj Rimskij-Korsakov a o další rok později Alexander Borodin. Ještě před vznikem skupiny se sice už Michail Glinka a Alexandr Dargomyžskij pokoušeli psát výhradně ruskou hudbu a vytvořili několik oper na ruská témata, ale teprve Pětka představovala první organizovaný pokus o vytvoření specifické ruské hudby, se Stasovem jako svým uměleckým poradcem a Dargomyžskim jako stařešinou.\n\nJako skupina se Pětka začala rozpadat v průběhu 70. let, především kvůli předčasnému odchodu Milije Balakireva z hudebního života na několik následujících let. Všichni členové Pětky jsou pohřbeni v Sankt-Petěrburgu.\n\nSnad s výjimkou Césara Kjui ovlivnili a učili členové Pětky mnoho dalších velkých ruských skladatelů, jako byli např. Alexander Glazunov, Sergej Prokofjev, Igor Stravinskij a Dmitrij Šostakovič.\n\nAni jeden z členů Mocné hrstky nebyl skladatelem z povolání; mnozí byli hudebními samouky.\n\nJménem Pětka se inspirovala také ještě volnější skupina francouzských skladatelů, která se nazvala Pařížská šestka.\n"}
{"id": "203761", "url": "https://cs.wikipedia.org/wiki?curid=203761", "title": "Celkový organický uhlík", "text": "Celkový organický uhlík\n\nCelkový organický uhlík (z anglického Total Organic Carbon, TOC) je parametr ukazující množství organických látek přítomných v daném vzorku vody. Tento parametr je udáván v miligramech uhlíku na jeden litr vody. Jedná se o analytický skupinový ukazatel vyjadřující množství organických látek ve vodě, jenž je využitelný pro stanovení kvality vody a ke sledování emisí vypouštěných do vod. \n\nV literatuře se používá mnoho podobných zkratek:\n\nMezi těmito hodnotami platí následující vztahy:\n\n"}
{"id": "203767", "url": "https://cs.wikipedia.org/wiki?curid=203767", "title": "Pumping Iron", "text": "Pumping Iron\n\nPumping Iron je dokumentární film z roku 1977 o vrcholové přípravě na kulturistickou soutěž Mr. Olympia v roce 1975. Film se soustřeďuje na Arnolda Schwarzeneggera a jeho kolegy: Loua Ferrigna a Franca Columba. Dokument byl natočen Robertem Fiorem a Georgem Butlerem. Je založen na stejnojmenné knize stejného jména od Charlese Gainese a George Butlera (nakladatelství Simon and Schuster, 1974).\n\n\"Pumping Iron\" je natočen jako nadčasový kulturistický snímek, dokumentující tzv. Zlatou éru kulturistiky, dobu, kdy nepřítomnost hmoty a velikosti vadilo méně než nepřítomnost symetrie a definice těla. Dokument sleduje dvě hlavní kulturistické soutěže, IFBB Mr. Universe (pro amatéry) a Mr. Olympia (pro profesionály) v Pretorii, Jižní Africe. Krom Arnolda Schwarzeneggera zde vystupuje mnoho slavných kulturistů té doby: Lou Ferrigno, Franco Columbu, Mike Mentzer, Robby Robinson, Mike Katz, Albert Beckles, Ken Waller, Frank Zane, Paul Grant, Ed Corney, Serge Nubret a Danny Padilla. Ed Corney se objevil na přední straně knihy a také plakátu pro film.\n\nV roce 2003 byl film také vydán na DVD - kvůli 25. výročí originálu. DVD obsahuje scény ze zákulisí a nedávné rozhovory se zúčastněnými.\n\nArnold přichází do Gold's Gym:\n\nFranco Columbu vypráví o své cestě z Itálie do Ameriky:\n\nFerrigno a jeho otec-trenér právě dokončili intenzivní trénink:\n\nPo zpěvu happy birthday každý žádá Loua aby pronesl nějakou řeč:\n"}
{"id": "203771", "url": "https://cs.wikipedia.org/wiki?curid=203771", "title": "Blata", "text": "Blata\n\nBlata jsou etnografický (národopisný) region v jižních Čechách, ležící v rovině Jihočeských pánví s mnoha rybníky. Na severu sousedí s Táborskem (Kozáckem) a na jihu s Doudlebskem. Název regionu je úzce spojený s jeho polohou, rozkládá převážně v oblastech, kde se nachází mokřady, rašeliniště nebo podmáčená půda. \n\nV oblasti lze nalézt příklady bohaté selské architektury ovlivněné barokem a klasicismem. Zdejší kroje patří k nejzdobnějším v Čechách. Typickým prvkem jsou rozměrné pleny s bohatou výšivkou a doplněné o barevné korálky a svítivé penízky, které nosily ženy ještě na přelomu 19. a 20. století.\n\n\n"}
{"id": "203786", "url": "https://cs.wikipedia.org/wiki?curid=203786", "title": "Litol", "text": "Litol\n\nLitol je část města Lysé nad Labem. Od Lysé ji katastrálně odděluje Zemská stezka, nikoli železniční trať. Nadjezd, který tyto dvě části spojoval, byl v roce 2018 zbourán a v roce 2019 letech bude dokončen nový na stejném místě. Spojení pro pěší a cyklisty zajišťuje též podchod pod nádražím. Jádro dřívější samostatné obce se nalézá dál od Lysé v blízkosti Labe, kde je patrná náves s kapličkou Panny Marie a budovou bývalého obecního úřadu – dnes knihovny. Většinu obce tvoří zástavba z první republiky – tedy rodinné domy. Je zde i několik poválečných bytových domů.\n\nPrvní písemná zmínka o vesnici pochází z roku 1293.\n\nV okolí obce se nachází menší les, jinak je obklopena poli. Podél jižní strany obce teče řeka Labe, přes kterou vede Litolský most. Většina litolských dětí navštěvuje první stupeň základní školy T. G. Masaryka. Býval zde cukrovar, ale nyní je na jeho místě překladiště automobilů. V obci se nalézá zanedbaná kubistická Beniesova vila někdejšího majitele cukrovaru generálního rady Beniese, od architekta Emila Králíčka a stavitele Matěje Blechy, postavená v letech 1912–1913.\n\nRoku 1950 byla obec Litol připojena k městu Lysá nad Labem.\n"}
{"id": "203788", "url": "https://cs.wikipedia.org/wiki?curid=203788", "title": "Erdenet", "text": "Erdenet\n\nErdenet ( ) je druhé největší město v Mongolsku a hlavní město Orchonského ajmagu. V roce 2006 v něm žilo 83 160 obyvatel. Podle neoficiálních údajů se zvýšil počet obyvatel na cca 150 000, což je dáno intenzivním přílivem obyvatel z venkovských oblastí. Nachází se na severu země mezi řekami Selenga a Orchon gol ve vzdálenosti 240 km od hlavního města Ulánbátaru.\n\nMěsto bylo založeno v roce 1975, když zde bylo objeveno největší naleziště měděné rudy v Asii. Ve městě sídlí mongolsko-ruská těžební společnost Erdenet, která je nejvýznamnějším podnikem ve městě. Její velký povrchový důl na měděnou a molybdenovou rudu se nalézá poblíž města. Ruda se dále zpracovává na koncentrát, který představuje hlavní část mongolského exportu.\n"}
{"id": "203790", "url": "https://cs.wikipedia.org/wiki?curid=203790", "title": "Ščerbakov Šče-2", "text": "Ščerbakov Šče-2\n\nŠčerbakov Šče-2 byl sovětský dopravní letoun celodřevěné konstrukce, navržený jako dvoumotorový vzpěrový hornoplošník s dvojitými svislými ocasními plochami a pevným záďovým podvozkem, užívaný ve druhé světové válce.\n\nPrototyp označený TS-1 (transportnyj samolet) byl zalétán počátkem února 1942 zkušebním pilotem V. P. Fedorovem. Státní zkoušky proběhly na jaře 1942.\n\nPrvní ze sériových strojů, označených již Šče-2, přicházely do služby v roce 1943, ale hlavní dodávky až v roce 1944.\nLetouny Šče-2 byly nasazovány i z terénu, který by za obvyklých podmínek nebyl pro leteckou dopravu způsobilý. Byli jím dopravováni zranění z fronty do týlových nemocnic, střelivo a jiný válečný materiál na předsunuté bojové pozice. Působily rovněž na letišti v Orenburgu, kde sloužily k výcviku výsadkářů polského vojska v SSSR.\n\nČást letounů byla po válce stažena z vojenské služby a předána dopravci Aeroflot pro jeho místní linky.\n\n\n"}
{"id": "203796", "url": "https://cs.wikipedia.org/wiki?curid=203796", "title": "Tom Stoppard", "text": "Tom Stoppard\n\nSir Tom Stoppard, rodným jménem Tomáš Straussler, (* 3. července 1937 Zlín) je britský dramatik a scenárista.\n\nNarodil se jako Tomáš Straussler v roce 1937 ve Zlíně do židovské rodiny lékaře Baťovy nemocnice. Roku 1939 se rodina před hrozbou nacistické perzekuce odstěhovala do Singapuru, kde měla Baťova firma pobočku. Po vypuknutí druhé světové války se ocitl s matkou a bratrem v Indii, kde získal anglické vzdělání. Otec jako dobrovolník britské armády zahynul při japonské invazi na bombardované lodi, a tak se po skončení války odstěhoval společně s matkou, bratrem a otčímem, britským důstojníkem Kennethem Stoppardem, do Anglie.\n\nOd svých sedmnácti pracoval jako novinář a divadelní kritik v Bristolu, v šedesátých letech už psal vlastní divadelní hry. Prosadil se shakespearovskou parafrází \"Rosenkrantz a Guildenstern jsou mrtvi\", která vzbudila pozornost na edinburském festivalu v roce 1966. Aktivně psal scénáře pro televizi, rozhlas i pro film – jeho nejznámějším počinem se zřejmě stala hra \"Zamilovaný Shakespeare\". V sedmdesátých letech se angažoval v problematice lidských práv v zemích východního bloku a publikoval několik článků na podporu tamní disidentské scény. V roce 1977 jako člen Amnesty International navštívil bývalý Sovětský svaz a Československo, kde se setkal s Václavem Havlem. Pod záštitou Nadace Charty 77 byla v roce 1983 ve Stockholmu poprvé udělena \"Cena Toma Stopparda\" určená autorům českého původu za esejistické dílo.\nDo České republiky se vrátil v roce 1998, navštívil svůj rodný dům a setkal se s pamětníky. Je nositelem Řádu britského impéria, roku 1997 byl pasován královnou Alžbětou II. do rytířského stavu a roku 2000 se mu dostalo i nejvyššího osobního ocenění Order of Merit. V roce 2010, spolu s Václavem Havlem, převzal záštitu nad koncertním provedením baletu Makanna skladatelky Ireny Kosíkové, u příležitosti 110. výročí narození židovského spisovatele Jiřího Weila. V říjnu 2011 převzal v Londýně z rukou českého ministra zahraničí Karla Schwarzenberga cenu za šíření dobrého jména ČR Gratias Agit.\n\nMá syna (Ed Stoppard, *16. 9. 1976), který se stal televizním a filmovým hercem.\n\n\n\n\n"}
{"id": "203797", "url": "https://cs.wikipedia.org/wiki?curid=203797", "title": "Rosencrantz a Guildenstern jsou mrtvi", "text": "Rosencrantz a Guildenstern jsou mrtvi\n\nRosencrantz a Guildenstern jsou mrtvi (originál: \"Rosencrantz & Guildenstern are Dead\") je patrně nejproslulejší divadelní hra sira Toma Stopparda, rozeného Tomáše Strausslera. Hra byla poprvé uvedena v roce 1966 na divadelním festivalu v Edinburghu a přestože šlo o představení okrajového divadla, brzy pronikla na velké scény Národního divadla v Londýně nebo Broadwaye v New Yorku. Hra se také dočkala v roce 1990 filmového zpracování, režie se ujal sám Stoppard. V roce 2007 ji mělo na repertoáru např. Divadlo v Celetné.\n"}
{"id": "203800", "url": "https://cs.wikipedia.org/wiki?curid=203800", "title": "Vodopády Dierového potoka", "text": "Vodopády Dierového potoka\n\nVodopády Dierového potoka je soustava vodopádů v Jánošíkových dierach v Kriváňské Malé Fatře.\nVodopády jsou přírodní památky a jsou součástí národní přírodní rezervace Rozsutec. Potok Diery překonává soustavou vodopádů v částech \"Jánošíkových dier\" Dolné diery, Nové diery, Horné diery a Tesná rizňa na krátkém úseku velký výškový rozdíl. Všechny vodopády se nacházejí u turisticky značených tras a jsou přístupné po lávkách a žebřících.\n\n"}
{"id": "203803", "url": "https://cs.wikipedia.org/wiki?curid=203803", "title": "Vnější Mongolsko", "text": "Vnější Mongolsko\n\nVnější Mongolsko (čínsky 外蒙古 pchin-jin \"Wài Měnggǔ\") je historické označení oblasti Čchingského impéria, obývané především Mongoly. Dnes se někdy nepřesně používá k označení nezávislého Státu Mongolsko v protikladu k Vnitřnímu Mongolsku, které je součástí Čínské lidové republiky.\n\nNázev Vnější Mongolsko (stejně jako název Vnitřní Mongolsko) spadá do první poloviny 17. století, do doby mandžuského dobytí Číny. V průběhu své expanze si Mandžuové podřídili i doposud samostatné jihomongolské kmeny. Pro správu těchto nově nabytých mongolských držav Mandžuové zřídili zvláštní správní úřad (tzv. Mongolský jamen). Současně začali používat pro jim podřízené jihomongolské oblasti označení Vnitřní Mongolsko a pro jim nepodřízené oblasti severního a západního Mongolska označení Vnější Mongolsko.\n\nRoku 1691 na Dolónnurském sjezdu chalchských knížat bylo i Vnější Mongolsko připojeno k Čchingskému impériu. Názvy Vnější Mongolsko i Vnitřní Mongolsko byly zachovány.\n\nVnější Mongolsko se skládalo z tzv. Chalchy (oblastí obývaných mongolskou etnickou skupinou Chalchů) a dále pohraničních oblastí okolo Chovdu a západně od něj (obývaných především mongolskou etnickou skupinou Ojratů), v Urianchaji (dnešní Tuva, obývaná především turkickými Tuvinci) a v okolí jezera Chövsgöl. Chalcha sama se skládala z následujících čtyř ajmagů (od východu na západ):\nK Vnějšímu Mongolsku je možné počítat i oblast Darigangy, která však administrativně spadala pod Kalgán ve Vnitřním Mongolsku.\n\nNa Cecenchánský a Tüšetuchánský ajmag dohlížel mandžuský guvernér (\"amban\") v Chüré (dnešní Ulánbátar). Amban v Uliastaji dohlížel na Sajn-nojonchánský a Džasaktuchánský ajmag. Na pohraniční oblasti západně od Chovdu a v Urianchaji dohlížel amban v Chovdu. Na hranicích s Ruskem (v dnešním Altanbulagu) sídlil mandžuský pohraniční správce.\n\nDnes je většina území Vnějšího Mongolska součástí Státu Mongolsko. Bývalá Urianchajská pohraniční oblast je součástí Ruské federace jako Republika Tuva. Část Chovdské pohraniční oblasti a Džasaktuchánského ajmagu je součástí Čínské lidové republiky.\n\n"}
{"id": "203804", "url": "https://cs.wikipedia.org/wiki?curid=203804", "title": "Halapartna", "text": "Halapartna\n\nHalapartna je dřevcová zbraň vyvinutá v pozdním středověku pro boj s jezdectvem.\n\nNa přibližně 2 metry dlouhé násadě byl výkovek s bodcem (pokračování násady), čepelí podobnou sekyře a hákem (situovány naproti sobě). Hák sloužil ke stažení jezdce z koně, čepel k drcení plátů brnění. Vždy byla používána pěchotou, neboť pro jezdce byla nepraktická.\n\nPředchůdcemi halapartny jsou například kůsy a berdychy, používané přinejmenším už od 13. století. Slovo „halapartna“ pochází zřejmě z německého „hellembart“, dochovaném poprvé v básni Konráda z Würzburgu z konce 13. století. Halapartna v podobě dřevcové sečně-bodné zbraně s hákem byla nejvíce rozšířena během 14. a 15. století, proslavila ji zejména švýcarská pěchota. Od 16. století význam halapartny klesá a její použití se omezilo na výzbroj stráže, určené pro krále či vyššího postaveného. Jako čistě ceremoniální zbraň je dodnes používána vatikánskou papežskou gardou.\n\n"}
{"id": "203805", "url": "https://cs.wikipedia.org/wiki?curid=203805", "title": "Palcát", "text": "Palcát\n\nPalcát, nářečně a zastarale bodzikan, budzikan z tur. buzdogan, u kozáků bulava) je úderná ruční zbraň, typická pro jezdectvo středověku a raného novověku do 17. století.\n\nPalcát je variantou kyje a válečného kladiva, oproti nimž má výhodu - není nutno jej před úderem natáčet do správného směru. Sloužil k drcení plátů protivníkova brnění, při úderu na protivníka v drátěné košili či jiné lehčí zbroji působil zlomeniny a zhmožděniny.\n\nByl užíván též jako odznak moci nebo vojenské hodnosti, např. u českých husitů, ale také u kozáků (tzv. bulava) nebo v armádě Osmanské říše. S palcátem v ruce bývá velmi často zobrazován Jan Žižka z Trocnova, mocný vojevůdce v husitských Čechách.\n\nKozácký palcát (polsky \"piernacz\", rusky \"broń pierzasta\") byl obvykle proveden ze stříbra, nebo železa a byl zakončen péry. U kozáků byl symbolem moci, zejména u kozáckých staršinů na Záporoží. Plnil také funkci tzv. železného dopisu, který tomu, kdo jej měl u sebe zajišťoval volný průjezd (latinsky \"salvus conductus\") a nedotknutelnost. \n\n\n"}
{"id": "203807", "url": "https://cs.wikipedia.org/wiki?curid=203807", "title": "Bernard z Tremelay", "text": "Bernard z Tremelay\n\nBernard z Tremelay († 16. srpna 1153) byl čtvrtým velmistrem Templářského řádu.\n\nPocházel pravděpodobně z Burgundska z okolí města Dijonu. Do Palestiny přišel nejspíše s druhou křížovou výpravou. Po rezignaci Evrarda z Barré se v lednu 1153 stal velmistrem řádu. Ve funkci však dlouho nepobyl. Již 16. srpna zahynul při dobývání přístavu Aškalon, tehdy ovládaného Egypťany, když se mu podařilo se čtyřiceti templáři proniknout do města.\n\n"}
{"id": "203808", "url": "https://cs.wikipedia.org/wiki?curid=203808", "title": "Tana (řeka v Keni)", "text": "Tana (řeka v Keni)\n\nTana ( ) je řeka v Keni ve Východní Africe. Je 800 km dlouhá.\n\nPramení v pohoří Aberder. Protéká východním okrajem krystalické planiny. Ústí do Indického oceánu. V ústí se nachází písečný práh.\n\nV létě v období dešťů má řeka dostatek vody.\n"}
{"id": "203816", "url": "https://cs.wikipedia.org/wiki?curid=203816", "title": "Tana (řeka v Norsku)", "text": "Tana (řeka v Norsku)\n\nTana ( , , ) je řeka na severu Skandinávského poloostrova. Převážnou část toku (285 km) tvoří státní hranici mezi Finskem (Laponsko) a Norskem (Finnmark), jen dolní část toku se nachází v \"Norsku\". Je 360 km dlouhá (včetně pramenného toku Karasjoki). Rozloha povodí činí 16 000 km².\n\nÚstí do fjordu Tana Barentsova moře.\n\nK nejvyšším průtokům dochází na přelomu jara a léta. Průměrný roční průtok vody na dolním toku činí 149 m³/s. Zamrzá v říjnu a rozmrzá na konci května.\n\nVodní doprava je možná od města Ulasula (Finsko). Na řece dále leží město Seida (Norsko).\n"}
{"id": "203819", "url": "https://cs.wikipedia.org/wiki?curid=203819", "title": "Bitva u Largy", "text": "Bitva u Largy\n\nBitva u Largy, řeky, která je levým přítokem řeky Prut, se odehrála 7. července 1770. Byla to pozemní bitva mezi ruským a osmanským vojskem ve které Rusové dosáhli jednoznačného vítězství. Tato bitva se konala ve stejné době jako námořní bitva u ostrova Chios ve které ruská flotila zcela zničila turecké loďstvo.\n\nRuský velitel polní maršál Pjotr Rumjancev měl k dispozici 38 000 mužů a 115 děl. Proti němu stálo vojsko kterému velel krymský chán Kaplan Girey a které bylo složeno z 30 000 krymských jezdců a 15 000 pěších Turků. Během osmihodinové bitvy se Rusové přepravili na druhý břeh řeky Largy kde obsadili tábor nepřítele, který měl početní výhodu a získali všech jeho 33 děl.\n\nPolní maršál Rumjancev obdržel po této bitvě řád svatého Jiří prvního stupně. O dva týdny později se dosáhli Rusové dalšího velkého vítězství v bitvě u Kahulu.\n"}
{"id": "203822", "url": "https://cs.wikipedia.org/wiki?curid=203822", "title": "Proces (informatika)", "text": "Proces (informatika)\n\nProces ( ) je v informatice název pro spuštěnou instanci počítačového programu. Proces je umístěn v operační paměti počítače v podobě sledu strojových instrukcí vykonávaných procesorem. Obsahuje nejen kód vykonávaného programu, ale i dynamicky měnící se data, která proces zpracovává. Program může na jednom, ale i více počítačích běžet v podobě jednoho či více procesů s různými daty (například vícekrát spuštěný webový prohlížeč zobrazující různé stránky). Správu procesů vykonává operační systém, který zajišťuje jejich oddělený běh, přiděluje jim systémové prostředky počítače a umožňuje uživateli procesy spravovat (spouštět, ukončovat atp.).\n\nModerní operační systémy umožňují spustit zároveň více procesů (textový editor, tabulkový procesor, e-mailový klient apod.), což nazýváme multitasking – multiprocessing. Pokud je v počítači méně procesorů, než je běžících procesů, musejí se procesy na procesorech střídat, což označujeme jako změnu kontextu.\n\nProtože programátor nepředpokládá, že by byla změněna data v průběhu vykonávání programu, je při přepínání procesů důležité uchovat všechny informace potřebné pro opětovné obnovení procesu přesně v místě a ve stavu, kde bylo jeho vykonávání přerušeno tak, aby běžící proces tuto změnu nepoznal (až na časové zpoždění mezi dvěma strojovými instrukcemi, mezi kterými došlo ke změně kontextu). Tyto informace se pro každý proces ukládají do tabulky PCB ( ), která je spravována jádrem operačního systému.\n\nZměna kontextu je poměrně náročná operace, a proto byla zavedena vlákna ( ), která mají režii na přepnutí nižší. Uspoří se zejména na tom, že thready sdílejí jeden paměťový prostor. To jim též umožňuje velmi rychlou a efektivní vzájemnou komunikaci.\n\nŽivotní cyklus procesu probíhá podle diagramu stavových přechodů. U několika soupeřících procesů je zařazení k běhu řízeno pravidly: časová kvanta, priorita, či bez možnosti přerušení. Přepínání procesů je značně časově náročné a může vyhovovat jen pro toleranci událostí s dlouhou latencí (například přístup na disk).\n\n\nNásledující stavy procesů se vyskytují ve všech víceúlohových systémech:\n\n\nDva přidané stavy jsou dostupné pro procesy v systémech, které podporují střednědobé plánování procesů ( ) s podporou virtuální paměti. V obou stavech je celý proces odsunut z vnitřní paměti na pevný disk, je-li vnitřní paměti nedostatek ( ). Je chybou považovat stránkování paměti za střednědobé plánování, protože v tomto případě se odkládá celý proces. Běžné současné operační systémy rozšířené stavy procesů nepoužívají (například řada Windows NT, Mac OS X nebo Linux).\n\n\nKomunikace mezi procesy (IPC, \"Inter-Process Communication\", též \"meziprocesová komunikace\") označuje mechanismy, pomocí kterých mezi sebou procesy komunikují a sdílí data. Komunikace může být u procesů velice frekventovaná. Některé procesy vytvářejí výstupy, které jiným procesům mohou předávat jako vstupy. Proces nebo aplikaci můžeme podle úlohy v IPC označit jako klienta nebo jako server. Proces zastupující roli klienta si vyžádá službu od jiné aplikace nebo procesu. Na požadavky klienta nebo více klientů odpovídá server. Mnohdy aplikace zastupují obě tyto role.\n\nJe možné aby oba spolu komunikující procesy běžely na jiných zařízeních s jiným operačním systémem. Komunikace pak musí probíhat prostřednictvím určitých protokolů pomocí počítačové sítě, sběrnice, bezdrátově i jinak.\n\nNa začátku 60. let 20. století se řídící počítačový software vyvinul z monitorovacího (např. IBM IBSYS) na výkonný (exekutivní) řídící software. Počítače se stávaly rychlejšími a výkonnějšími, avšak tehdejší výpočetní čas počítačů nebyl úsporný ani plně využívaný. To byl důvod, proč se stala technika multiprogramování potřebnou a nezbytnou. Multiprogramování umožnilo souběžnost několika programů. Nejdříve běželo více programů na jediném procesoru, jako výsledek základní jednoprocesorové počítačové architektury, kdy sdílely vzácné a limitované hardwarové zdroje a souběžnost sériové povahy (střídání). Na pozdějších systémech s více procesory mohlo běžet více programů již paralelně.\n\nProgramy se skládají ze sekvencí instrukcí pro procesory. Jeden procesor může spustit v jeden čas pouze jednu instrukci, a tak je nemožné spustit více programů ve stejný čas. Program může vyžadovat nějaký systémový zdroj, jako například vstupní zařízení, nebo může zahrnovat nějakou pomalou operaci jako je posílání výstupu (příkazu) na tiskárnu, což by vedlo k nečinnosti procesoru (čekání, až tiskárna bude potřebovat další data). Aby mohl být procesor stále využíván, je provádění takovéhoto procesu pozastaveno a operační systém po tuto dobu využije procesor k běhu jiného programu. Uživateli pak může připadat, že programy běžely ve stejný okamžik (odtud termín „paralelní“).\n\nKrátce poté byla představa „programu“ rozšířena na význam „vykonávání programu a jeho kontextu“. Tím byl zrozen samotný koncept procesu, který se také stal nezbytným pro vznik reentrantního programování. O něco později přišly ještě vlákna. S příchodem konceptů jako je sdílení času, počítačová síť a vícejádrové procesory se sdílenou pamětí, ustoupilo staré multiprogramování před opravdovým multitaskingem (víceúlohový systém), multiprocesingem (víceprocesorový systém), a později také před vícevláknovými aplikacemi ().\n\n"}
{"id": "203823", "url": "https://cs.wikipedia.org/wiki?curid=203823", "title": "Sorrel", "text": "Sorrel\n\nSorrel je amatérský komiksový fanzin vycházející od roku 2001 v Ústí nad Labem. Založili jej čeští komiksoví autoři Dan Černý a Daniel Binko, kteří později založili lidskou sešlost Levá noha Arnošta Kunce. Doposud se v něm vystřídalo množství autorů, především amatérských kreslířů. Zaměřuje se především na čtenářské komiksy (tj. vyhýbá se experimentům) výhradně od českých autorů. Doposud vyšlo osm čísel.\n"}
{"id": "203824", "url": "https://cs.wikipedia.org/wiki?curid=203824", "title": "Kapesník", "text": "Kapesník\n\nKapesník je základní hygienická osobní potřeba. Jedná se obvykle o čtvercový kus textilní látky nebo papíru, používaný k osobní hygieně, nejčasněji ke smrkání a čištění nosu při rýmě nebo k zakrývání úst při kašli apod. Textilní se používají též jako běžný oděvní doplněk (obvykle vyčnívající z kapsy u saka).\nPapírové kapesníky jsou jednorázové a na rozdíl od textilních se použitím znehodnotí.\n\nV minulosti mívali zejména zámožní lidé kapesníčky krajkované, zpravidla pěkně zdobené různými výšivkami s monogramy atd. apod.\n\nJiný, hovorový název pro kapesník je \"šnuptychl\". Jako posměšná parodie na barokní a obrozenské novotaření též vzniklo slovo \"čistonosoplena\". Uvádí se, že jeho tvůrcem byl právník, básník a filolog Václav Jan Rosa, což se však nezakládá na pravdě.\n\n\n"}
{"id": "203827", "url": "https://cs.wikipedia.org/wiki?curid=203827", "title": "Hymna Lužických Srbů", "text": "Hymna Lužických Srbů\n\nPíseň Rjana Łužica je hymna Lužických Srbů (žijících na území dnešního Německa). Autory jsou Handrij Zejler a Korla Awgust Kocor.\n\n\n"}
{"id": "203828", "url": "https://cs.wikipedia.org/wiki?curid=203828", "title": "Leni Riefenstahlová", "text": "Leni Riefenstahlová\n\nBerta Helene Amalie Riefenstahlová (22. srpna 1902, Berlín – 8. září 2003, Pöcking) byla německá filmová režisérka, tanečnice, herečka a fotografka. Byla známá pokrokovým a novátorským přístupem k natáčení filmů. Osoba a tvorba Riefenstahlové často vzbuzují kontroverzní reakce, protože se prostřednictvím svých filmů podílela na propagaci nacistického Německa.\nByla první dítě úspěšného obchodníka Alfreda Riefenstahla a Berthy Scherlachové. Od roku 1918 do 1925 se věnovala tanci, který jí otec zakazoval. Na taneční hodiny začala chodit tajně jako šestnáctiletá. V té době se už věnovala gymnastice, byla plaveckou a atletickou šampiónkou. Poté, co se stala nejlepší studentkou taneční školy a po veřejných vystoupeních, se kterými otec nesouhlasil, byla poslána do internátní školy. Na nové škole pokračovala tajně v tanci, začala psát povídky, sportovní články a filmové scénáře.\n\nKdyž v jednadvaceti letech ukončila studium, mohla se věnovat profesionálnímu tanci. Podepsala smlouvu se slavným avantgardním divadelním režisérem Maxem Reinhardtem a absolvovala evropské turné jako sólistka. Svoje první sólové vystoupení měla 23. října 1923 v Mnichově. Jako tanečnice si choreografii sama připravovala, vybírala hudbu. Tancovala bez rekvizit, bosá, důraz kladla na subjektivní vyjádření pocitu z hudby. Často se choreograficky inspirovala egyptskými a starořeckými motivy. Její taneční kariéru ukončil úraz, když si v Praze na hostování vážně poranila koleno.\n\nV roce 1924 žila v Berlíně se snoubencem Otto Froitzheimem, v té době známým tenistou. Zlomovým bodem v jejím živote bylo setkání s tvorbou filmového průkopníka Arnolda Fancka. Náhodou viděla jeho film \"Hora osudu\" („Der Berg des Schicksal“) z roku 1919, který ji svým zobrazením hor natolik nadchl, že se chtěla stát filmovou režisérkou a herečkou. V Berlíne se setkala s Fanckem a přesvědčila ho, že bude hrát v jeho filmech. Leni se rozešla se snoubencem a začala po zotavení z úrazu natáčet v Dolomitech film \"Der heilige Berg\" (\"Svatá hora\"). Během natáčení se začínala zajímat o filmovou práci a kameru. Film \"Svatá hora\" měl premiéru 12. prosince 1926 v berlínském paláci UFA v kině ZOO.\nV letech 1926 až 1933 natočila pět horských filmů. Fanckovy estetické horské filmy (natočené v riskantních a odlehlých exteriérech) ovlivnily Leni Riefenstahlovou v jejím dalším filmovém a fotografickém směřování (romantický, nevinný a přírodní obraz světa).\n\nJejí první režijní prací byl film \"Modré světlo\", který natočila v roce 1932 (scénář: Béla Balázs, kameraman: Hans Schneeberger). Už při prvním filmu byla kromě režisérky také střihačkou, producentkou a hlavní představitelkou, protože potřebovala mít vše pod kontrolou. Premiéra se konala v Berlíně 24. března 1932. Na Mezinárodním filmovém festivalu v Benátkách byl oceněn stříbrnou medailí a byl přijat s nadšením. Měl i mezinárodní úspěch.\n\nV únoru 1932 se L. Riefenstahlová zúčastnila jako divák politického shromáždění v berlínském Sportovním paláci, kde měl projev A. Hitler. Vystoupení a Hitlerova osobnost na ni působila fascinujícím dojmem. Chtěla Hitlera poznat osobně. V květnu 1932 napsala Hitlerovi krátký dopis, v němž vyslovila přání setkat se s ním. Po několika dnech ji kontaktoval vůdcův pobočník Brückner a navrhl na následující den schůzku. K osobnímu setkání s Hitlerem, který herečku a režisérku znal z jejích filmů a obdivoval, došlo na mořském pobřeží u Wilhelmshavenu. Sympatie byly oboustranné a mladá filmařka byla srozuměna s přáním vůdce: \"„Až se jednou dostaneme k moci, budete muset dělat moje filmy.“\"\n\nV roce 1933 byla Leni Riefenstahlová pozvána do Berlína, kde se setkala s Hitlerem a ministrem propagandy Goebbelsem. Ti ji požádali, aby zdokumentovala sjezdy NSDAP a aby dohlížela na filmovou tvorbu v Německu. Leni Riefenstahlová nejdřív odmítla s odůvodněním, že není zorientovaná v revolučních změnách a současné politice a dokumentární film ještě netočila. Nakonec režisérku přesvědčili tvrdíce, že politika a umění (a oni chtěli umělecké dílo) se nemají míchat a navíc, že může zaměstnat vlastní štáb.\n\nV srpnu 1933 začala Riefenstahlová natáčet první film z norimberské trilogie nazvaný \"Vítězství víry\" (během války se ztratil a posléze byl zrekonstruován). Režisérka s ním nebyla spokojena, podle ní byl esteticky nedokonalý v porovnání s pozdějšími filmy trilogie. Druhý díl trilogie \"Triumf vůle\" z roku 1934, který dokumentoval 6. sjezd NSDAP, ukázal, že Riefenstahlová je všestranná kreativní režisérka. Masové scény, projevy a noční shromáždění použila ve filmu esteticky a tím vytvořila nový druh filmového umění. Nikdo před ní tímto způsobem nenatočil dokumentární film. \"Triumf vůle\" měl premiéru 28. března 1935 v paláci UFA v Berlíně za osobní účasti Hitlera a byl odměněn dlouhotrvajícím aplausem. Za tento film dostala režisérka „Národní cenu“ a ministr propagandy Joseph Goebbels ji chválil: „Je to největší film o Führerovi, jaký byl kdy natočen.“ Na Mezinárodním filmovém festivalu v Benátkách v roce 1935 získal film cenu pro nejlepší zahraniční dokumentární film a na světové výstavě v Paříži v roce 1937 dostal zlatou medaili.\n\nPo válce byl film odsouzen jako propagandistický, zaměřující se na nacionalistické emoce a oslavující Hitlera a jeho teorii árijské krásy. Poslední ze sjezdových filmů natočila Riefenstahlová v roce 1935. Film se jmenoval \"Den svobody - naše armáda\" a byl natočen bez komentáře. Použila v něm dvojité expozice, rozostření a evokativní hudbu.\n\nV roce 1936 pověřil Riefenstahlovou generální sekretář Mezinárodního olympijského výboru Dr. Carl Diem, aby zdokumentovala XI. olympijské hry v Berlíně. Riefenstahlová založila společnost, ve které byla společně s bratrem Heinzem společnicí. Peníze na tento film získala jejich produkční firma i z ministerstva propagandy.\n\n\"Olympia\" byla realizována osmnáct měsíců. Při výrobě bylo sestřiháno čtyři sta tisíc metrů filmu. V dějinách kinematografie znamená výrazný předěl svým zpracováním. Hlavním kameramanem byl Hans Ertl.\nVe filmu byla použita efektní světelná kombinace, trikové záběry a kamery na vozíku, pohybujícím se na kolejnicích. Speciálně pro \"Olympii\" vymyslela Riefenstahlová výtah, na kterém se pohybovala kamera po vysokém vlajkovém stožáru. Záběry nasnímané tímto dynamickým způsobem znázorňovaly zástupy SS, které se zdály nekonečné. Riefenstahlová použila v \"Olympii\" efektní kombinace umělého a denního světla.\n\nPřímo na stadiónu dala vykopat šest šachet, ve kterých byly umístěny kamery snímající sportovce proti nebi, aby vynikla jejich hrdinská a atletická těla. Unikátních záběrů dosáhla tím, že skokanům a maratóncům upevnila při tréninku na těla kamery. Poprvé byla použita kamera pod vodou, aby byl zdokumentován skok do vody po částech.\nRoku 1956 byla \"Olympia\" zařazená mezi deset nejlepších filmů světa. Není bez zajímavosti, že záběry z filmu Olympia použila roku 1998 německá metalová kapela Rammstein ke klipu cover verze písně \"Stripped\".\n\nNorimberská trilogie a \"Olympie\" ukončily úspěšnou režisérskou kariéru Riefenstahlové. Po roce 1938 neměla žádnou smlouvu se sponzorem ani filmovým studiem.\n21. března 1944 se Riefenstahlová vdala v Kitzbühelu za nadporučíka Petra Jacoba, ale za dva roky se rozešli.\n\nV dubnu 1945 byla Riefenstahlová spojenci zadržena a uvězněna. Společně s jinými vysoce postavenými nacionálními socialisty byla poslána k výslechu do sběrného tábora. 3. června 1945 ji Američané oficiálně denacifikovali a byla propuštěna bez trestu. Během války žila v Kitzbühelu a po denacifikaci Američany se tam vrátila.\nV roce 1940 začala ještě s natáčením filmu \"Tiefland\" (\"Nížina\"), který později plánovala dokončit v Kitzbühelu v Tyrolsku, které však patřilo do francouzské zóny, a i když ji na to Američané upozorňovali, Riefenstahlová byla přesvědčena, že denacifikace Američany je dostačující a že ji budou uznávat i ostatní spojenci.\nJenže protože denacifikace ve francouzské zóně nebyla platná, byla přemístěna do francouzské zóny Německa. Žila s manželem v domácím vězení ve Schwarzwaldu a čtyři měsíce strávila v ústavu pro choromyslné ve Freiburgu. V červenci 1949 byla nakonec denacifikována i francouzským tribunálem.\n\nRiefenstahlová později tvrdila, že během výslechů byla otřesena, když viděla fotografie z koncentračních táborů, podle dochované zprávy z amerických archívů se však v té době nejvíc obávala o svůj film \"Nížina\". V tomto filmu použila jako komparzisty Romy, kteří byli v koncentračních táborech. Dlouho se jí tuto skutečnost dařilo popírat, ale usvědčila ji žádost, ve které bylo uvedeno, že jmenovaní lidé budou za účelem přemístění na její „plac“ rychle převezeni.\n\nNa denacifikačním soudu během procesu s Riefenstahlovou 16. prosince 1949 zaznělo: \"Ve formálním ohledu je jisté, že paní Leni Riefenstahlová nebyla členkou NSDAP ani jiné její odnože, tedy nevzniká žádné podezření z viny podle direktivy 38. Je třeba však přezkoumat, jestli paní Riefenstahlová jiným způsobem než spoluprací se stranou nebo jejími odnožemi nepodporovala nacistickou vládu násilí, nebo jestli z toho vyšla jen jako jeho uživatelka.\"\nZ majetku, který jí byl tehdy zabaven, dostala po letech jen část. \n\nV roce 1954 se pokusila obnovit svou filmovou kariéru filmem \"Tiefland\".\n\nJako šedesátiletá odjela Riefenstahlová do Afriky, kde v odlehlé núbijské oblasti mapovala životní styl domorodců. Žila mezi nimi několik let, během kterých se naučila jejich jazyk. Zachytila je při zápasech se zvířaty, s dětmi, při tancích i při pohřebních rituálech. V roce 1975 se fotografie Núbů z Kau objevily ve velkých mezinárodních časopisech. Od Art Directors Club Deutschland dostala zlatou medaili za nejlepší fotografický výkon roku 1975. Nálepky nacistické fotografky se však nezbavila.\nJejí odpůrci z řad intelektuálů, mezi jinými i Susan Sontagová, poukazovali na to, že se soustředila na bezchybná mladá lidská těla a starce nefotila. Zdůrazňovali, že i v Nubii upřednostňovala fašistický ideál krásy. I přes kritiku jsou její fotografie z tohoto období unikátním uměleckým dílem zachycujícím jedinečné okamžiky.\n\nV sedmdesáti letech se začala věnovat potápění. S expedicí se dostala k Rudému moři, Karibiku a k Indického oceánu. První podmořské fotografie publikovala roku 1975, zároveň začala natáčet dokumentární film o korálových zahradách, který se stal uměleckým dílem a vědeckým dokumentem.\nMnohé fotografie z podmořského světa udělala Riefenstahlová po osmdesátce, kdy měla za sebou víc než tisíc ponorů.\nRiefenstahlová o svých potápěčských začátcích řekla: \"„Moje touha potápět se s kyslíkovou bombou byla tak silná, že jsem použila trik. Zapsala jsem se jako Helene Jacobová a zfalšovala jsem svoje datum narození. Místo roku 1902 jsem uvedla 1922. Instruktor jakoby moje omlazení nebral v úvahu, podíval se na mě skepticky a jistě si myslel: Ta to nikdy nedokáže.“\"\n\nCelý život však roli Hitlerovy propagátorky popírala. Vymlouvala se na svou naivitu, v lepším případě politickou slepotu a oslnění. Ani poválečné procesy ji neodsoudily a přiznaly jí statut „osoby nacismem nedotčené“. Nepokorná obhajoba vlastní minulosti jí však v důsledku neprospěla. Místo toho se znovu jako umělkyně prosadila až v šedesátých letech, kdy začala fotografovat africké domorodce. Zatímco ve světě byla její filmová díla dávno uznána (časopis Time ji v osmdesátých letech zařadil mezi stovku nejvýznamnějších filmových tvůrců), v Německu se o jejích uměleckých kvalitách začalo veřejně mluvit až v devadesátých letech 20. století.\n\nLeni Riefenstahlová zemřela ve spánku 8. září 2003 ve svém domě v Pöckingu v Německu ve věku 101 let. Je pohřbena v Mnichově.\n\nHerečka\n\nRežisérka\n\n\n\n"}
{"id": "203834", "url": "https://cs.wikipedia.org/wiki?curid=203834", "title": "Gribovskij G-27", "text": "Gribovskij G-27\n\nGribovskij G-37 byl sovětský celodřevěný dvoumotorový dolnoplošný cvičný letoun užívaný v období druhé světové války. \n\nVýroba letounu proběhla v plachtařských dílnách Osoviachim v Tušinu. První prototyp vzlétl roku 1938, letové zkoušky prováděl pilot N. D. Fedosjejev. Stroj byl používán k výcviku osádek bombardovacích letadel.\n\n"}
{"id": "203838", "url": "https://cs.wikipedia.org/wiki?curid=203838", "title": "Roháčský vodopád", "text": "Roháčský vodopád\n\nRoháčský vodopád také nazývaný Horní Roháčský vodopád ( ) je vodopád na Slovensku v Západních Tatrách. Nachází se v Roháčích asi 12 km východně od obce Zuberec, v okrese Tvrdošín. Jde o výše položený ze dvou vodopádů na vysokém dolním prahu Spálené doliny.\n\nJedná se o ledovcový, částečně selektivní typ vodopádu na granodioritovém podloží. Je napájený přítokem Studeného potoka ze Spálené doliny, který je nad vodopádem v nadmořské výšce 1250 m široký 2 m. Jeho výška je přibližně 18 m.\n\nOdbočka k vodopádu je součástí naučné stezky okolo Roháčských ples.\n\n"}
{"id": "203844", "url": "https://cs.wikipedia.org/wiki?curid=203844", "title": "Tramvajová doprava v Glasgow", "text": "Tramvajová doprava v Glasgow\n\nTramvajová doprava v Glasgow byla fungujícím a dlouhou dobu největším článkem městské hromadné dopravy v tomto skotském městě. V provozu byla od roku 1898 do roku 1962, tj během největší populační exploze města a následném umělém vylidňování. \n\nProvoz tramvají byl spuštěn roku 1898, kdy na tratě ještě vyjížděly vozy, tažené koňskou silou. Vozy byly pro lepší rozlišení nabarveny specifickými barvami té které linky a od začátku se vyznačovaly strohým interiérem, špatným, nebo vůbec žádným topením a jednoduchostí. Bylo používáno zejména dvoupatrových typů několika výrobců, které dokázaly přepravit větší počet cestujících.\n\nPo celou dobu své existence patřil tento tramvajový „uzel“ mezi nejvytíženější v Evropě a nejlevnější ve Spojeném království. Dlouhá dopravní síť v Glasgow a okolních městech zajišťovala levnou, ne už tak komfortní dopravní službu pro mnoho obyvatel města, zejména dělnickou třídu. V roce 1944 se tramvají svezlo na 14 milionů pasažérů.\n\nBěhem devadesátých let 20. století a následující léta se také začaly ozývat hlasy o znovuvybudování a zprovoznění tramvajové sítě ve městě.\n\n\n\n"}
{"id": "203849", "url": "https://cs.wikipedia.org/wiki?curid=203849", "title": "Jan Křtitel Lachenbauer", "text": "Jan Křtitel Lachenbauer\n\nJan Křtitel Lachenbauer, O.Cr., \"německy:\" Johann Baptist Lachenbauer (31. ledna 1741 Broumov – 22. února 1799 Brno) byl biskup brněnský, farář u sv. Karla ve Vídni a rektor gener. semináře též ve Vídni.\n\nByl přívržencem josefinského osvícenství a vynikal skvělým uměním kazatelským. Jako brněnský biskup působil 13 let a zvlášť se zapsal u chudého lidu svou neobyčejnou dobročinností. Na kněze byl vysvěcen v roce 1764. Brněnským biskupem byl jmenován 11. listopadu 1786 a papež to potvrdil 29. ledna 1787. O brněnskou katedrálu se zasloužil tím, že pořídil obrazy na čtyři boční oltáře.\n\n"}
{"id": "203858", "url": "https://cs.wikipedia.org/wiki?curid=203858", "title": "Nošak", "text": "Nošak\n\nNošak (nebo také Nowshak či Noshaq) je s nadmořskou výškou 7492 m nejvyšší horou Afghánistánu a po Tirič Míru i druhým nejvyšším vrcholem pohoří Hindúkuš. Nachází se na severovýchodě země na hranici afghánské provincie Badachšán a okresu Čitrál, který náleží k provincii Chajbar Paštúnchwá Pákistánu.\n\nMasív Nošaku má tři vrcholy:\n\n\nPoprvé zdolala vrchol Nošaku japonská horolezecká výprava v roce 1960. Vrcholové družstvo, které stoupalo jihovýchodním hřebenem, tvořili horolezci Toshiaki Sakai a Goro Iwatsuboa. Zimní prvovýstup uskutečnili v roce 1973 polští horolezci Tadeusz Piotrowski a Andrzej Zawada. Byl to první zimní prvovýstup v dějinách horolezectví na horu vyšší než 7000 m n. m.\n\nI když byl prvovýstup veden z východní (pákistánské) strany, v posledních letech převazují výstupy ze západní (afghánské strany) a to zejména z důvodů bezpečnosti. Po zabití bin Ládina a rapidního oslabení vlivu teroristického hnutí al-Kaida v Afghánistánu v roce 2011 se posílila pozice Talibánu ať už v rodném Pakistánu, tak následně i Afghánistánu. Převážná většina obyvatelů Wakhanu (oblast v Badachšánu do níž spadá přístup k Nošaku) avšak vyznává Ismajli, což je sice odnož šítského islámu, ovšem jiná než vyznávají obyvatelé v jiných částech Afghánistánu a členové Talibánu. Dá se tedy tvrdit, že přístup k Nošaku je poměrně bezpečný, nicméně stále dbejte na zvýšenou pozornost, pohybujte se ve skupinkách a dbejte místních tradic. Ženy by se neměly pohybovat bez mužského doprovodu a bez částečného zahalení (vlasy, ramena, nohy). Vždycky kontrolujte bezpečnostní situaci těsně před odjezdem, jelikož situace se může lehce změnit. V roce 2016 zatím neexistuje kvalitní volně dostupný zdroj informací z dění ve Wakhanu a informace z MZV ČR nejsou vždy aktuální (česká ambasáda v Kábulu je opravdu daleko), ale jsou to jediné lehce dostupné informace. \n\nWakhan se těší jedné z největších turistické návštěvnosti v Afghánistánu a to přibližně 150-200 turistů ročně (mírně stoupající tendence). I když by se zdálo, že je to málo, pro řídce osídlený Wakhan představují turisté důležitý zdroj příjmů, zejména pro nosiče ve vesnici Quazi Deh. Pokud cestujete z tádžického Dušanbe přes hraniční přechod Ishkashim, je možné využít servis některých tádžických turistických společností, které částečně spolupracují s afghánskými partnery, jak například Pamir-Silk-Travel. Levnější varianta je zajištění pouze dopravy a servisu v Afghánistánu, což v drtivém počtu případů zajišťuje Said, Yarmohmammad a nebo Malang (jeden ze dvou horolezců, kteří v roce 2009 dobyli vrchol Nošaku jako první (a zatím poslední) Afghánci v historii). Nicméně je nutné podotknout, že všechny poskytované služby pro turisty jsou nesmírně předražené, komplikované (permit) a nespolehlivé.\n\nQuazi Deh-BC: V poslední vesnici Quazi Deh si můžete pronajmout nosiče, kteří se s Vámi vydají na 36 km dlouhou cestu do BC. Během této 2-3 denní cesty se držte +-50 m od pěšiny, abyste náhodou nešlápli na minu. Cena za den na nosiče byla v roce 2016 1000 AFN/den, tj. cca 45 USD (max 60 USD), na 21 kg zátěže. Pokud jste fit, zvládnete cestu za dva dny nahoru a nosiči sejdou za den dolu, tj. platíte jim 3 dny. \n\nBC-C1: BC se nachází na prostorném místě ve výšce 4650 m n. m. Pramen pitné vody (během léta) se nalézá asi 50m od BC směrem k Nošaku. Cesta do C1 (4-6 h, 900 hm) vede přes rozlehlou morénu, kde se doporučuje vyznačit trasu mužíky. Poté následuje dlouhý kuloár cca 600 m převýšení se sklonem kolem 40°. Ke konci léta je kuloár zledovatělý a dle podmínek je radno se v horní strmější pasáži přijišťovat šrouby. Kuloár je lépe schůdný levou částí, avšak v horní části kuloáru (cca 5450 m n. m.) se doporučuje přetraverzovat na pravý hřeben, odkud vede lehký výstup do C1 (5500 m n. m.). Alternativní trasa cca 300m vlevo od kuloáru přes jazyk ledovce je schůdná, ale skýtá několik nepěkných trhlin.\n\nC2-C3: Prostorný kemp C1 sice postrádá tekoucí vodu, ale jinak je to ideální základna pro další výstupy. Postup do C2 (6200 m n. m.) je víceméně zřejmý a vede oblým sněhovými hřebínky a poli skrze skalní ostrůvky až k výrazné skále, kterou obejdete zleva (často měkký sníh 40°) a najdete zde ideální místo pro C2 kemp (místo pro 2 stany).Do C3 pokračujte sněhovým hřebínkem a následně nekonečnými sněhovými poli (často hluboký měkký sníh) až na skalní výběžky, kterými pokračujete na nevýraznou větrnou plošinu ve výšce cca 6600 m n. m. Zde najdete asi 2 neideální místa na stan. \n\nC3-C4: Odtud následuje orientačně komplikovanější výstup mixovým terénem až pod skalní bariéru (6800 m n. m.), která začíná hned za úzkým exponovaným (ale krátkým) sněhovým hřebenem. Odtud lze spatřit dvě výstupové trasy - přímo nahoru (max 3 UIAA) a hledat smyčky, za které se zajistíte a nebo traverz vlevo a napojit se na dva fixy, co zde nechala Afghánská expedice v roce 2009. Většina expedic volí přímou variantu a nepoužívá fixní lana. \n\nKemp C4 leží hned za skalní bariérou na obrovském ledovcovém plateau ve výšce skoro 7000 m n. m. Je to nádherné místo s grandiózním výhledem odkud poprvé uvidíte nevýrazný, tupý vrchol Nošaku. Bohužel nadmořská výška, nízké teploty a poměrně časté sněžení Vás donutí strávit v tomto jedinečném místě co nejmíň času.\n\nC4-Noshaq: Finální výstup na vrchol Nošaku je kombinace zápolení s výškou a měkkým sněhem ve strmém terénu. Existuji tři cesty na vrchol. Cestou vpravo po nevýrazném hřebeni se rychle dostanete na vrcholový hřeben (cca 7200 m n. m.), který je však velmi dlouhý a větrný. Naopak cesta vlevo a následně kuloárem na předvrchol (7400 m n. m.) většinou proti větru krytá. Nicméně měkký sníh může strmý kuloár přeměnit v nekončící zápolení se sněhem. Varianta prostředkem, tj. kopírování levého okraje skalního pole, představuje kompromis mezi měkkým sněhem a prudkým větrem. Touto cestou se nenáročným terénem dostanete přibližně do půlky vrcholového hřebene (cca 7350 m n. m), odkud je to na vrchol něco přes hodinu.\n\n"}
{"id": "203862", "url": "https://cs.wikipedia.org/wiki?curid=203862", "title": "Pomník obětem první světové války v Žamberku", "text": "Pomník obětem první světové války v Žamberku\n\nPomník obětem první světové války v Žamberku byl realizován žamberským rodákem , sochařem Františkem Rousem a odhalen u příležitosti 10. výročí vzniku Československé republiky v říjnu roku 1928.\n\nPomník stojí ve Vojáčkových sadech, vedle budovy pověřeného úřadu a je orientován čelem k budově bývalé Orlovny.\n\nNa pomníku je uvedeno 99 jmen osob, padlých, nezvěstných a zemřelých na následky zranění. Před pomníkem stojí dva sloupky, na kterých jsou uvedena jména nezvěstných a zemřelých osob, která autor dostal pravděpodobně v době, kdy už je nebylo možné umístit na hlavním pomníku. Přední strana je obrácena k západu, zadní strana k východu, levá k severu a pravá k jihu.\n"}
{"id": "203863", "url": "https://cs.wikipedia.org/wiki?curid=203863", "title": "Bitva u Kahulu", "text": "Bitva u Kahulu\n\nBitva u Kahulu byla jedna z největších bitev nejen rusko – turecké války, ale i celého 18. století. Odehrála se u řeky Kahul nedaleko Vulcănești na území dnešního Moldavska. Na jedné straně stály ruské jednotky a na druhé jednotky osmanské říše a krymského chanátu. Bitva se odehrála 14 dní po ruském vítězství v pozemní bitvě u Largy a námořní bitvě u ostrova Chios ve které bylo zcela zničeno osmanské loďstvo.\n\nRuský polní maršál Pjotr Rumjancev měl k dispozici 118 děl, 5000 jezdců a 17 000 pěších vyrovnaných do čtverců připravených k překvapivému útoku. Proti němu stál velkovezír Khalil bej který měl k dispozici 100 000 jezdců, 50 000 pěších a 180 děl otomanské armády. Kromě toho bylo ve vzdálenosti 20 verst dalších 150 000 jezdců z krymského chanátu.\n\nRuská méně početná armáda zaútočila a získala velké vítězství. Osmanská armáda ztratila nejen 20000 mužů přímo v poli, ale i všechny hlavní pevnosti v oblasti jako byly Izmajil, Kilia , Akkerman (nyní Bilhorod-Dnistrovskyj), Brailov (nyní Brăila), Isaccea, a Bendery (nyní Tighina).\n\nNa počest tohoto vítězství nechala postavit Kateřina Veliká v Carském Selu kagulský obelisk. Pruský král Fridrich II. Veliký poslal polnímu maršálovi Rumjancevovi blahopřejný dopis ve kterém srovnal ruské vítězství s činy starých Římanů. Na den přesně o čtyři roky později byl podepsán mír, který zajistil Rusku část pobřeží Černého moře a Turecko se zavázalo umožnit ruským lodím volný průjezd Bosporem a Dardanelami.\n"}
{"id": "203864", "url": "https://cs.wikipedia.org/wiki?curid=203864", "title": "Desknote", "text": "Desknote\n\nDesknote je přístroj vzhledově velmi podobný notebooku, ale na rozdíl od něj nemá baterii. Tím přístroj značně omezí své použití, ale vzhledem k tomu, že baterie je jedna z nejdražších komponent notebooku, nabízí desknote obvykle nižší cenu při poskytnutí většího výkonu.\n"}
{"id": "203865", "url": "https://cs.wikipedia.org/wiki?curid=203865", "title": "Vincenc Josef ze Schrattenbachu", "text": "Vincenc Josef ze Schrattenbachu\n\nVincenc Josef František Saleský Vojtěch Jiljí Jan Nepomucký Václav Marcel Schrattenbach (18. června 1744 Brno — 25. května 1816 Brno) (\"německy: Vinzenz Joseph von Schrattenbach\"; \"rakousky: Vinzenz Joseph Franz Sales Graf von Schrattenbach\") byl biskup brněnský, kníže - biskup labudský a probošt kapituly solnohradské.\n\nPo 16 let spravoval brněnskou diecézi a za obou vpádů francouzských do Brna roku 1805 a 1809 svým obratným vystupováním ušetřil Brno většího útisku. Byl majitelem moravských statků v Brodku, Otaslavicích, Želči a Velkých Petrovicích.\n\nJako biskup brněnský neužíval znaku na jednom štítě, jako jeho předchůdci, nýbrž kvůli komplikovanosti rodového erbu užíval znaku na dvou štítech (heraldicky vpravo znaku diecéze, heraldicky vlevo erbu rodového) vložených na knížecí plášť.\n\n"}
{"id": "203866", "url": "https://cs.wikipedia.org/wiki?curid=203866", "title": "Obrovský vodopád", "text": "Obrovský vodopád\n\nObrovský vodopád je tektonický vodopád podpořený selektivní erozí ve Vysokých Tatrách v okrese Poprad na severním Slovensku.\n\nNachází se v ústí Malé Studené doliny a jeho podloží je tvořené granodiority. Vodopád vytváří potok Malý Studený potok, který je nad ním v nadmořské výšce 1355 m široký 0,5 m. Je vysoký přibližně 15 m.\n\nKolem vodopádu prochází tatranská magistrála z Hrebienku na Skalnaté pleso. Vodopád je možné navštívit po celý rok.\n\n"}
{"id": "203867", "url": "https://cs.wikipedia.org/wiki?curid=203867", "title": "Václav Urban Stuffler", "text": "Václav Urban Stuffler\n\nVáclav Urban rytíř Stuffler (22. září 1764 Brno – 24. květen 1831 Brno) (\"německy: Wenzel Urban von Stuffler\" či \"Wenzel Ritter Stuffler\") byl biskup brněnský, děkan brněnské kapituly a rada moravsko-slezského zemského gubernia, při němž zastával úřad studijního a duchovního referenta.\n\nZískal velké zásluhy o zvelebení duchovní kázně a pořádku v diecesi, která za předešlých válečných let značně poklesla.\n\n"}
{"id": "203868", "url": "https://cs.wikipedia.org/wiki?curid=203868", "title": "Alexandre Koyré", "text": "Alexandre Koyré\n\nAlexandre Koyré (původním jménem Александр Владимирович Койракский, \"Aleksandr Vladimirovič Kojrakskij\") (29. srpna 1892, Taganrog, Rostovská oblast Ruska – 28. dubna 1964, Paříž) byl historik a filosof vědy ruského původu, který po většinu života působil v Paříži.\n\nV Rostově na Donu a v Tbilisi získal humanitní vzdělání a znalost klasických jazyků. Roku 1908 odešel do Göttingen, kde studoval filosofii u Edmunda Husserla a matematiku u Davida Hilberta. Roku 1911 přišel na pařížskou Sorbonne, za války bojoval v ruské armádě. Po I. světové válce se oženil a usadil v Paříži, kde spolupracoval mj. s Gastonem Bachelardem a Alexandrem Kojèvem, který po něm převzal přednášky o Hegelovi. Opakovaně pobýval a přednášel také v USA.\n\nKoyré se sice věnoval hlavně počátkům novověké vědy, začal však jako historik náboženství a odtud čerpal hlubší porozumění pro myšlenky a vývoj věd od 16. století, jak o tom svědčí například jeho kniha \"Mystikové, spiritualisté, alchymisté 16. století v Německu\". Byl totiž přesvědčen, že i spisy vědců je třeba chápat na pozadí jejich doby. Zabýval se zejména Galileim, Descartesem, Platónem a Newtonem a ve své nejslavnější knize \"Od uzavřeného světa k nekonečnému vesmíru\" (původně přednášky v USA z roku 1959) popsal proměny pohledu na svět od Mikuláše Kusánského a Giordana Bruna k Newtonovi. Koyré odmítal „positivistickou“ představu, že by ke změnám v pohledu na svět vedla experimentální fakta. Podle něho jde především o změnu teoretického pohledu, který pak vede i výběr a uspořádání experimentů. Ukázal také, že lidé jako Galileo experimentovali podstatně méně, než se obvykle soudí, a že jejich experimenty byly často jen myšlenkové. Například slavný pokus s pádem koulí z věže v Pise sice Galileův životopisec stručně zmiňuje, Koyré však doložil, že se patrně nikdy nekonal. Galilei totiž věděl, že pokus už před ním dělal Benedetti a že hliněná koule dopadla později než kovová.\n\nPodobně jako Husserl a Patočka, zabýval se i Koyré problémem „dvojího světa“, v němž moderní člověk žije: vedle světa běžného života, Husserlova \"Lebenswelt\", chápeme svět také v pojmech abstraktní matematizované vědy, která důležité části lidského světa (hodnoty, intuice, krásu, lidské vztahy apod.) z metodických důvodů vypouští. Přitom – jak Koyré ukázal – dokonce i při vědeckých objevech hrají tyto stránky důležitou roli.\n\nKoyré ovlivnil řadu historiků a filosofů, zejména T. Kuhna, jehož slavná práce o vědeckých revolucích se o Koyrého silně opírá, nebo teoretického fyzika P. Feyerabenda.\n\n\n"}
{"id": "203869", "url": "https://cs.wikipedia.org/wiki?curid=203869", "title": "Výprava vlaku", "text": "Výprava vlaku\n\nVýprava vlaku je název pro rozkaz k odjezdu vlaku z dopravny a úkony s tím přímo spojené. Provádí jej zásadně odborně způsobilý zaměstnanec. Postupuje ve smyslu platných předpisů za spoluúčasti obsluhy vlaku a využití zabezpečovací techniky. \n\nPlatné předpisy znají několik způsobů výpravy - kromě klasické výpravy výpravkou existují ještě čtyři další. Nicméně klasický způsob výpravy výpravkou zůstává nejznámější. Na ČSD / ČD se používá od roku 1932.\nVýprava vlaku doznala velké změny od 1. 7. 2013. Vlaková četa provádí výpravu vlaku na zastávkách a stanicích, kde je možná jízda vlaku povolena světelným návěstidlem. V praxi to znamená, že na návěstidle znak dovoluje odjezd vlaku – tudíž strojvedoucí může odjet (čas odjezdu dle JŘ, vyzve píšťalkou či houkačkou vlakový doprovod do pohotovosti – zvuková návěst \"pozor\"), ale vlakový doprovod osobního vlaku mu k tomu dává tzv. souhlas s odjezdem (u nákladních není).\n\nKde není možná výprava vlaku světelným návěstidlem dává souhlas s odjezdem výpravčí přímo strojvedoucímu. Vlakový doprovod pak vlak vypraví dle postupu výše. Situace se tedy po staru otočila. Důvodem je příchod konkurence na tratě, kde znalost předpisu D1 má pouze strojvedoucí, takže s výpravčím si rozumí v návěstech – což doprovod nemusí, nebo mají jiné postupy.\n\n\"Souhlas s odjezdem\" dává nejbližší zaměstnanec směrem ke strojvedoucímu návěstním terčíkem, večer baterkou. \"Pohotovi k odjezdu\" pak zaměstnanec vzdálenější. Platí i návěsti oznámené ústně.\n"}
{"id": "203871", "url": "https://cs.wikipedia.org/wiki?curid=203871", "title": "František Antonín Gindl", "text": "František Antonín Gindl\n\nFrantišek Antonín Gindl ( \"Franz Anton Gindl\"), (15. září 1786 Ratten – 24. říjen 1841 Klagenfurt) byl biskup brněnský, dvorní rada a duchovní referent při spojené dvorské kanceláři ve Vídni.\n\nNa kněze byl vysvěcen roku 1809. 22. června 1831 byl konsekrován s titulem biskupa aureliopolského jako koadjutor olomouckého arcibiskupa kardinála Rudolfa Jana. Po jeho smrti ho císař jmenoval brněnským biskupem 16. listopadu 1831. Za svého devítiletého působení dvakrát zvizitoval diecézi, roku 1833 založil Acta curiae, osobně se zúčastňoval zkoušek bohoslovců a vyžadoval, aby všichni dobře znali český jazyk, který si sám dobře osvojil. V roce 1837 pověřil významného představitele moravského národního hnutí spisovatele Františka Sušila výukou Nového zákona v brněnském teologickém konviktu. Dne 23. ledna 1841 byl jmenován knížetem – biskupem v korutanském Gurku. Současníci označují biskupa Gindla za vzor zbožnosti, spravedlnosti a horlivosti – za skutečného pastýře.\n\n\n"}
{"id": "203872", "url": "https://cs.wikipedia.org/wiki?curid=203872", "title": "Alma mater", "text": "Alma mater\n\nAlma mater (latinsky matka živitelka) je původně antické označení pro bohyni matku (častěji označovanou jako \"magna mater\", Velká matka). Ve středověké poezii se spojení někdy užívalo i pro Pannu Marii jako „Matku Boží“ (např. v hymnu Alma Redemptoris Mater). Nejstarší evropská univerzita v Boloni užívá motto \"Alma mater studiorum\".\n\nOdtud dnes spojení alma mater metaforicky označuje univerzitu nebo vysokou školu, na které student získal své vzdělání. Ve Spojených státech se podobně užívá i pro různé nižší školy a často označuje také školní hymnu, která těmito slovy začíná. „Odchovanec“ školy se pak nazývá alumnus (mn. č. \"alumni\"; v češtině chovanec internátní školy). \n\n\n\n"}
{"id": "203874", "url": "https://cs.wikipedia.org/wiki?curid=203874", "title": "André Campra", "text": "André Campra\n\nAndré Campra (4. prosince 1660, Aix-en-Provence – 29. června 1744, Versailles) byl francouzský skladatel a dirigent.\n\nJeho dílo časově spadá mezi Lullyho (Jean-Baptiste Lully, 1632–1687) a Rameaua (Jean-Philippe Rameau, 1683–1764). Campra se významně podílel na obrodě francouzské opery.\n\nAndré Campra získal hudební a duchovní vzdělání pobytem a studiem v katedrále Saint-Sauveur v Aix-en-Provence, kde se v roce 1678 stal knězem. Mezi léty 1694 a 1700 byl \"maître de musique\" (hudební ředitel) v katedrále Notre Dame v Paříži poté, co působil na obdobných postech v Toulonu, Arles a Toulouse.\n\nOd roku 1697 Campra směřuje svoje dílo k divadlu. V této době byl princem z Conti angažován jako \"maître de musique\" a později v roce 1730 se stal ředitelem Opery. Svým opusem \"L'Europe galante\" se zařadil mezi největší šiřitele hudebního žánru zvaného \"comédie-ballet\", který byl založen Pascalem Colassem v jeho \"Ballet des saisons\".\n\nPo smrti Ludvíka XIV. Campra pracoval v Královské hudební akademii (\"Académie royale de musique\") a královské kapli ve Versailles.\n\nPočínaje rokem 1720 se vrátil ke svému duchovnímu životu a věnoval svůj čas duchovní hudbě. Zemřel ve věku 83 let.\n\nMezi nejvýznamnější Camprova světská díla patří:\n\n\n\n"}
{"id": "203885", "url": "https://cs.wikipedia.org/wiki?curid=203885", "title": "Svébořice", "text": "Svébořice\n\nSvébořice jsou část města Ralsko v okrese Česká Lípa a zároveň zdejší zaniklá obec ( \"Schwabitz\" či \"Schwabic\"). Nachází se zhruba 8 km severně od Kuřívod a 6 km východně od Mimoně, v bývalém vojenském prostoru Ralsko. Je zde evidováno 7 adres. Trvale zde v roce 2011 žilo 7 obyvatel.\n\nSvébořice jsou též katastrální území o rozloze 28,40 km. Původní katastrální území zaniklé obce bylo též \"Svébořice\", ale mělo asi 2krát menší rozlohu.\n\nVeškeré obyvatelstvo Svébořic žije pouze na izolované zemědělské farmě Pavlin Dvůr (též \"Pavlín Dvůr\" či \"Pavlín\"), která má status ulice (UVP) Svébořic a leží asi 3,5 km západně od bývalých Svébořic (). Populace se zde nadále rozrůstá.\n\nPůvodní obec, podle které je nazváno katastrální území, byla vysídlena a zrušena v důsledku vzniku vojenského výcvikového prostoru (VVP). Na katastru je též část obory Židlov a \"Řízená skládka odpadů Svébořice\" (středisko na zpracování odpadů). Katastrem protéká Svébořický potok, který zde napájí několik současných a několik víceméně zaniklých rybníků. Prochází tudy silnice z  Mimoně, pokračující jako účelová komunikace do Osečné.\n\nV červenci 2013 bylo u neexistující obce uspořádáno vojenské cvičení a hra, 10. ročník akce \"Protector\", v níž jsou simulovány podmínky našich vojáků v Afghánistánu.\nNa podzim 2013 projevila Česká armáda zájem u Svébořic obnovit pěchotní střelnici. Koncem roku 2014 s tímto záměrem počítalo město Ralsko ve svém územním plánu.\n\nV okolí se nachází přírodní památky Vranovské skály, Stohánek, Ralsko a Jelení vrchy.\nNa nedalekém vrchu Doubek (336 m n. m.) stál kolem roku 1400 dřevěný hrad neznámého jména.\n\nDo katastru Svébořice patří i jižní část hradu Ralsko, včetně hlavní hranolové věže.\n\nSvébořice vznikly na místě starověkého hradiště. Později zde vyrostla farní ves Svébořice s kostelem zasvěceným Nanebevzetí Panny Marie (poutní místo).\n\nV  roce 1325 vesničku prodal \"Soběhrd ze Stakor\" bratrům \"Václavovi, Janovi\" a \"Benešovi z Vartenberka\", v té době sídlících na Děvíně. Vartenberkové zůstali vlastníky Svébořic asi 100 let. Byli patrony svébořického kostela.\n\nZ Mimoně vedla do Svébořic také poutní cesta lemovaná patnácti výklenkovými kaplemi s vyobrazením růžencových tajemství. Ve středověku se v okolí obce dobývala železná ruda.\n\nJak dokládá Chytilův místopis, v roce 1921 měla obec Svébořice 141 domů a 615 obyvatel – z toho 32 Čechů a 577 Němců. Dalších 6 obyvatel bylo nezjišťované národnosti. V místě byl farní úřad. Četnická stanice byla ve Stráži pod Ralskem. Zdravotní obvod, pošta, telegraf byly v Mimoni (7,5 km). Stejně tak železniční stanice (8,25 km).\n\nObec se rozprostírala směrem z východu na západ podél Svébořického potoka. Hlavní dopravní tepnou byla cesta z Mimoně, která procházela celou obcí.\n\nKromě obytných domů a statků zde byly kostel, škola, hostinec a koupaliště v jednom z rybníků.\n\nKatastrálně ke Svébořicím patřil také velký zemědělský dvůr Ostrov (\"Sperning\"). Nacházel se asi 1,5 km severovýchodně a choval se v něm skot a koně. Několik desítek metrů od dvora, nad příkrou strání, se nachází vodní betonová nádrž. Jedná se o největší betonovou nádrž v zaniklých obcích Ralska.\nPo září 1938 byli vysídleni někteří čeští obyvatelé, stejně jako z  ostatních obcí spadajících do tehdejších Sudet, postoupených Německu. Po roce 1945 se karta obrátila a dochází k odsunu Němců. V roce 1946 se vznikem VVP Ralsko obec Svébořice zaniká.\n\nV dolní části zaniklé obce se nachází pozůstatky vojenských budov zanechaných zde Sovětskou armádou, která vojenský prostor využívala v letech 1968 až 1991.\n\nNa území obce se dochovaly dvě stavby v žalostném stavu, malá vodárna v blízkosti rybníka, ve které je pramen vody a stará betonová vodárenská nádrž.\n\nV centru bývalé obce byla za dob VVP zřízena střelnice RPG, proto je tato část zcela zdevastovaná. Komunikace zcela splynuly s okolním terénem. Dříve udržované koryto Svébořického potoka bylo desítky let zaneseno. Potok tu následně vytvořil rozsáhlé mokřady a jeho koryto bylo znovu vyhloubeno a narovnáno až v roce 2007 VLS (též byl vyčištěn jeden rybník a byla mu zpevněna hráz).\n\nVe východní části obce se nacházejí výraznější pozůstatky staveb. V těchto místech neprobíhal intenzivní vojenský výcvik. Jsou zde znatelné rozvaliny zdí bývalých statků. Je zde větší množství sklepů, které jsou dobře přístupné.\n\n\n\n"}
{"id": "203886", "url": "https://cs.wikipedia.org/wiki?curid=203886", "title": "William Henry Bragg", "text": "William Henry Bragg\n\nSir William Henry Bragg (2. července 1862, Westward u Wigtonu, hrabství Cumbria – 10. března 1942, Londýn) byl britský fyzik, zakladatel rentgenové strukturní analýzy a rentgenové spektroskopie. Společně se svým synem Williamem Lawrencem obdrželi Nobelovu cenu za fyziku 1915\n\nW.H.Bragg se narodil jako syn farmáře ve Westwardu v anglickém hrabství Cumberland. Vystudoval matematiku na Trinity College v Cambridgi a krátce pracoval v Cavedishově laboratoři, významném výzkumném pracovišti. V roce 1885 odjel do Austrálie, kde působil jako profesor matematiky a fyziky na univerzitě v Adelaide. Zabýval se problémy radioaktivity. V roce 1889 se oženil s Gwendoline Toddovou, dcerou astronoma a meteorologa Sira Charlese Todda. Měli spolu dceru a dva syny. Syn William Lawrence se stal fyzikem a spolupracovníkem svého otce. Mladší syn Robert padl v roce 1915 v bitvě o Galipoli. \n\nKoncem roku 1908 se vrátil do Anglie a do roku 1915 byl profesorem fyziky na univerzitě v Leedsu. Zabýval se výzkumem struktury krystalů pomocí rentgenového záření. Za tím účelem spolu se svým synem vyvinuli rentgenový spektrometr vlastní konstrukce. Jejich práce byla oceněna Nobelovou cenou za fyziku, kterou získali společně v r. 1915. Během 1. světové války se W. H. Bragg podílel na vývoji sonarů pro ponorky ve funkci ředitele výzkumného střediska královského námořnictva.\n\nOd roku 1915 působil na University College v Londýně, kde pokračoval ve své práci na analýze krystalů. V roce 1923 byl jmenován profesorem chemie v Královském institutu (Royal Institution) a ředitelem Faradayovy laboratoře. V letech 1935 – 1940 byl prezidentem Královské společnosti. William Henry Bragg zemřel náhle 12. března 1942 v Londýně.\n\nZabýval se zejména pohlcováním a ionizací radioaktivního záření v závislosti na vzdálenosti od zdroje záření, schopností materiálů brzdit elektrony a rentgenové záření v závislosti od atomového čísla materiálu (tzv. Braggův-Grayův vztah), které dlouho považoval za proud částic. Podal novou interpretaci rentgenogramů (lauegramů) Maxe von Laueho. Spolu se synem Lawrencem roku 1913 vyvinuli metodu otočného krystalu na určovaní krystalové struktury pomocí rentgenového záření a na měření vlnových (spektrálních) délek v elektronových spektrech prvků, jako jednu z metod analytické chemie. Metoda umožnila zjištění krystalových struktur mnoha anorganických látek např. diamantu, či soli kamenné, a mnoha dalších. Také ale struktury organických látek, například Deoxyribonukleové kyseliny (DNA) a četných dalších komplexních sloučenin, včetně určení jejich kvantitativních podílů ve vzorku. Za tento objev dostali roku 1915 Nobelovu cenu za fyziku. Ucelenou přednášku k udělení ceny přednesl W. H. Bragg v květnu 1916 a publikoval v sborníku Institute of Metals.\n\nVe dvacátých letech patřil mezi skupinu prestižních fyziků, například na Solvayově konferenci v Bruselu 1922, kde se projednávaly otázky vlastností elektronů a fotonů.\n\nV roce 1962 byla udělena Nobelova cena za objev molekulové struktury DNA trojicí M. Wilkins, F. Crick a J. Watson pomocí rtg.difrakční analýzy., jejíž základy objevili otec a syn Braggové\n\nW. H. Bragg napsal řadu článků, například \"Studies in radioactivity\", \"X-rays and crystal structure\" (spolu se synem),\"The world of sound\", \"Concerning the nature of things\", \"Old trades and new knowledge\", \"The universe of light\".\n\n"}
{"id": "203890", "url": "https://cs.wikipedia.org/wiki?curid=203890", "title": "Dikobraz jihoafrický", "text": "Dikobraz jihoafrický\n\nDikobraz jihoafrický (\"Hystrix africaeaustralis\") je běžný druh dikobraza, rozšířený po celém území subsaharské Afriky s výjimkou pouštních oblastí na jihozápadním pobřeží.\n\n\nDikobraz jihoafrický je ve svém areálu největším hlodavcem. Samice jsou v průměru ještě o jeden kilogram těžší než samci. Tmavá, přiléhavá a hrubá srst, která kryje břicho a končetiny, přechází na hlavě a na hřbetě ve hřívu, kterou zvířata v rozčilení naježí. Na zádi a ocase je srst přeměněna v tuhé, černo-bílé ostny, které mohou být až 50 cm dlouhé. Některé z kratších bodlin na ocase jsou navíc duté a když jimi dikobraz zatřese, vydávají chřestivý zvuk. Ostny jsou usazené v kůži jen velmi volně a snadno se uvolňují, rychle ale dorůstají.\n\nJe hojný v celé subsaharské Africe, vyskytuje se až do výšky 2000 m n. m všude tam, kde je nějaký vegetační kryt. Obývá křoviny, savany i lesy, dává však přednost kamenitým oblastem, kde přes den snadno nachází úkryt.\n\nDikobraz jihoafrický je aktivní převážně v noci, přes den odpočívá v doupatech pod kameny, v opuštěných norách hrabáče nebo si vyhrabává vlastní, až 20 m dlouhé nory. Jsou buď samotáři, nebo žijí v malých rodinných skupinkách do 6 jedinců.\n\nJsou to převážně býložravci, vyhrabávají kořeny, hlízy a cibule rostlin, pojídají ovoce a také okusují kůru ze stromů. V oblastech, kde je nedostatek fosforu, také okusují kosti.\n\nSamice je březí 3 měsíce a pak v noře vystlané trávou vrhne 1–4 dobře vyvinutá mláďata. Mladí dikobrazi jsou osrstění, mají otevřené oči a prořezané zuby, měkké ostny ztvrdnou až několik hodin po narození. Matka je kojí 3 nebo 4 měsíce, mláďata rychle rostou a v roce věku už mají plnou velikost. Samci pohlavně dospívají mezi 8 až 18 měsíci, samice mezi 6 až 16 měsíci věku. Dikobraz jihoafrický je na hlodavce dlouhověký a dožívá se 12–15 let\n\nV případě ohrožení se dikobraz naježí a začne výhrůžně chrastit ostny. V případě, že to nepřítele neodežene, pokusí se jej nabodnout na ostny, které se při zapíchnutí do kůže snadno uvolňují. Dikobraz tak může způsobit i těžká zranění.\n\nV rámci Evropy je dikobraz jihoafrický chován přibližně v pěti desítkách zoo. Nejvíce přitom ve Španělsku a Spojeném království. V Česku chovají tento druh tři zoo: Zoo Praha, Zoo Dvůr Králové a od roku 2019 také Zoo Ostrava.\n\nDikobraz jihoafrický je v Zoo Praha chován od roku 2003. První mládě se narodilo o rok později. První odchov čistokrevných jedinců se však datuje až do roku 2013. V roce 2017 se ve dvou vrzích narodila tři mláďata. V průběhu roku 2018 byla odchována čtyři mláďata. Ke konci roku 2018 bylo chováno pět jedinců. V červnu 2019 se narodilo jedno mládě a další následovalo v říjnu téhož roku.\n\nObývá expozici v tzv. labyrintu u pavilonu Afrika zblízka v horní části areálu zoo.\n\nNová expozice Tsavo pro dikobrazy jihoafrické a mangusty byla u vjezdu do safari otevřena 1. července 2019.\n\n\n"}
{"id": "203897", "url": "https://cs.wikipedia.org/wiki?curid=203897", "title": "Petr Rada (textař)", "text": "Petr Rada (textař)\n\nPetr Rada (7. dubna 1932 Praha – 19. dubna 2007 Praha) byl český písňový textař a básník.\n\nV druhé polovině 20. století psal texty písní pro Hanu Hegerovou, Karla Gotta, Waldemara Matušku, Václava Neckáře, Evu Pilarovou, Hanu Zagorovou. Pro Martu Kubišovou vytvořil text známé písně \"Modlitba pro Martu\", skladba, která se v jejím podání stala v roce 1968 výrazem národního odporu proti sovětské okupaci. Roku 1968 získala jeho píseň \"Cesta\" ocenění na festivalu Bratislavská lyra. Další texty pro Martu Kubišovou: Červencové ráno, Měsíční fontána.\n\nSe skladatelem Petrem Hapkou, s nímž svého času tvořil nerozlučnou autorskou dvojici, vytvořil pro Hanu Hegerovou \"Kázání v kapli Betlémské\", \"Píseň o malíři\" nebo \"Obraz Doriana Graye\", které vyšly v roce 1966 na LP Hana Hegerová \"Šansony\".\n\nRoku 1977 Rada po nátlaku StB, která po něm požadovala spolupráci, emigroval do Austrálie; tam vydával krajanské noviny \"Hlasy Čechů a Slováků\". Počátkem 90. let se vrátil do Prahy. Jeho další tvorba je spojena se skupinou Rangers či Miroslavem Donutilem.\n\nArnošt Tabášek: \"Cesta k modlitbě aneb textař Petr Rada vypráví\", vydalo nakladatelství Pragoline v roce 2004, ISBN 80-86546-25-X\n\n"}
{"id": "203899", "url": "https://cs.wikipedia.org/wiki?curid=203899", "title": "Petr Rada", "text": "Petr Rada\n\nJméno a příjmení Petr Rada může označovat:\n\n"}
{"id": "203904", "url": "https://cs.wikipedia.org/wiki?curid=203904", "title": "Tom Waits", "text": "Tom Waits\n\nThomas Alan Waits (* 7. prosince 1949 Pomona, Kalifornie, USA) je americký písničkář, šansoniér, autor písní a herec. O jeho hlase americký kritik Daniel Durchholz napsal: \nNa charakteristickém hlase a hudbě, která kombinuje šanson, blues, jazz a experimentální prvky, které někdy hraničící skoro až s industriální hudbou, si Waits vybudoval pověst výrazné hudební osobnosti.\n\nWaits většinou skládá temné balady, které se nejčastěji zabývají bizarními lidskými osudy a charaktery. Waitsova hudba se stala kultovní, a to nejen ve Spojených státech, ovlivnil také celou řadu autorů. Coververze jeho písní mají ve svém repertoáru například: Bruce Springsteen („Jersey Girl“), Rod Stewart („Downtown Train“), nebo The Eagles („Ol' '55“).\n\nAčkoli se jeho desky setkávají ve Spojených státech se smíšenou odezvou, většinou se stanou zlatými v jiných zemích. Mnohokrát byl navržen na cenu Grammy, nominace v získání ale proměnil jen u dvou alb. V roce 2011 byl uveden do Rock and Roll Hall of Fame. V žebříčku 100 nejlepších zpěváků všech dob časopisu \"Rolling Stone\" se umístil na 82. místě.\n\nTom Waits se narodil v kalifornské Pomoně dne 7. prosince 1949 jako Thomas Alan Waits. Jeho otec Jesse Frank Waits měl skotské a irské předky, jeho matka Alma Waits měla kořeny v Norsku. Otec pracoval jako učitel, matka byla v domácnosti. Rozvedli se v roce 1959, když mu bylo deset let. V té době se s matkou a dvěma sestrami přestěhoval do San Diega. Jeho otec stále žil v Los Angeles. První koncert navštívil v roce 1962, kdy přestříhal dráty v plotu a šel tam bez placení. Hlavní hvězdou koncertu byl James Brown se svou doprovodnou skupinou The Famous Flames. Tento koncert ho ovlivnil natolik, že se následně stal členem školní skupiny s názvem The Systems, která hrála coververze instrumentálních skladeb od interpretů jako byli The Ventures nebo Link Wray. Stejně tak jako koncert Jamese Browna ho ovlivnil i koncert Boba Dylana v prosinci 1964. Zhruba v té době si jeho matka našla nového přítele jménem Jim, který se rovněž zajímal o hudbu. Waitsovými vzory byli mimo Dylana někteří beatníci, jako byli Jack Kerouac a Allen Ginsberg. Od svých čtrnácti let prostřídal spousty zaměstnání. Pracoval například jako zmrzlinář, taxikář, barman, prodavač pizzy, dále myl nádobí a auta, živil se jako vyhazovač a pracoval i v nakladatelství encyklopedií. Pracoval například v Napoleone's Pizza House, kde částečně pracoval řadu let. V roce 1965 navštívil koncert Lightnin' Hopkinse v kavárně Heritage.\n\nV roce 1968 se rozhodl ukončit vzdělávání na střední škole. V roce 1969 začal pracovat v Heritage jako dveřník. Po nějakém čase stráveném jako dveřník se odhodlal a zeptal se, zda by mohl v kavárně občas zahrát. Hrál převážně coververze známých hudebníků, jakými byli Bob Dylan, Elvis Presley nebo Ray Charles. Při koncertech hrál na kytaru a zpíval, později si tam přivezl i klavír. Mezi písněmi vyprávěl různé historky a vtipy. Mladý Waits se chtěl stát více slavným, a proto se chtěl přestěhoval do Los Angeles. Město několikrát navštívil a dostal šanci hrát v klubu Troubadour. Psal se rok 1971 a Waits začal shánět manažera. Jeden z jeho koncertů navštívil Herb Cohen, který v té době dělal manažera Franku Zappovi a jeho skupině The Mothers of Invention. Po koncertě se spolu Waits a Cohen setkali a Cohen mu nabídl, že by mohl být jeho manažerem. Za koncerty dostával již o něco více peněz, a tak mohl přestat pracovat v Napoleone's.\n\nPočátkem roku 1972 se Waits rozhodl, že se natrvalo přestěhuje do Los Angeles. Usadil se v malém bytě ve čtvrti Silver Lake. Jeho otec Frank v té době učil na belmontské střední škole a bydleli kousek od sebe, proto spolu udržovali kontakt. V první polovině roku 1972 Waitse kontaktoval David Geffen, ředitel vydavatelství Asylum Records. Poté, co koncert skončil, Geffen se s Waitsem setkal a nabídl mu smlouvu. Waits Geffenovi řekl, že je jeho manažerem Herb Cohen. Protože byl Cohen Geffenův kamarád, nechtěl mu Geffen kazit jeho práci. Druhý den se Cohen s Geffenem spojil a řekl mu, že pokud chce, může s Waitsem natočit desku. Na jaře 1972 začal Waits nahrávat své první album. Nahrávání probíhalo v sestavě John Seiter (bicí), Tony Terran (trubka), Shep Cooke (kytara) a Bill Plummer (kontrabas) ve studiu Sunset Sound Recorders. Poslední skladbou, kterou skupina nahrála, byla instrumentální „Closing Time“. Na kontrabas zde hraje Arni Egilsson a na violoncello Jesse Ehrlich, doplňuje je Waits s pianinem a Terran na trubku. Producentem alba byl Jerry Yester. Album \"Closing Time\" vyšlo v březnu 1973.\n\nPo vydání alba přišel nápad, že by Waits mohl udělat turné na jeho podporu. Cohen mu zajistil několik koncertů ve východní části Spojených států. Na turné měl menší doprovodnou skupinu, ve které hráli trumpetista Rich Phelps a kytarista John „Funky Fingers“ Forscha. Problém se vyskytl, když potřebovali najít kontrabasistu. Basisté, kteří se podíleli na nahrávání alba, neměli čas. Role kontrabasisty se tedy ujal Waitsův starý přítel Bob Webb. Na prvním koncertě ve Washingtonu dělal předskokana Tomu Rushovi. Následně hráli v Massachusetts, tentokrát jako předkapela pro Dannyho O'Keefea. Následoval New York, kde hlavní hvězdou koncertu byl Charlie Rich, hrálo se v klubu Max's Kansas City, který často navštěvovali obdivovatelé Andyho Warhola. Později předskakovali například „Buffalo Bob“ Smithovi, Martě Reeves a její skupině The Vandellas nebo Johnu Hammondovi III. V květnu 1973 vydal Tim Buckley album \"Sefronia\", na kterém nahrál vlastní verzi skladby „Martha“. Jednalo se o vůbec první coververzi Waitsem napsané skladby. Ve stejném roce ji však nahrál i Lee Hazlewood na album \"Poet, Fool or Bum\", kde byla pojmenována jako „Those Were Days of Roses (Martha)“.\n\nKoncem roku 1973 byl Waits připraven na nahrávání druhého alba. Cohen mu však místo toho nabídl, že by mohl předskakovat Franku Zappovi. Waits se zděsil, protože během koncertu Zappovy skupiny před několika lety opustil sál, kde se koncert odehrával. Turné nakonec proběhlo v sestavě Waits–Webb. Odehráli několik koncertů v menších klubech ještě bez Zappy. Poté odletěli do Kanady, kde se k Zappovi připojili, první společný koncert však odehráli až v Buffalu ve státě New York. Turné skončilo v prosinci a Waits řekl, že už nikdy nechce hrát před Zappovou skupinou a jeho fanoušky. Počátkem roku 1974 odehrál několik samostatných koncertů, při jednom z nich potkal Chucka E. Weisse. David Geffen Waitsovi nabídl, že by jeho další album mohl produkovat Bones Howe. Howe sehnal nahrávací studio Studio 3 Wally Heidera, ve kterém se nakonec i album nahrávalo. Nahrávání probíhalo v dubnu 1974. Po dokončení nahrávání a následných úprav alba se rozhodl znovu předskakovat Zappovi, tentokrát byl na pódiu sám, bez doprovodné skupiny. Album \"The Heart of Saturday Night\" vyšlo v říjnu 1974 a v té době zahájil vlastní turné, které pokračovalo až do prosince. Poté znovu odehrál několik koncertů v roli předskokana, jako hlavní účinkující zde byla skupina Little Feat. Album se později umístilo na 339. pozici v žebříčku Rolling Stone: 500 nejlepších alb všech dob.\n\nPočátkem roku 1975 začal psát materiál pro své třetí album. Následně znovu koncertoval, tentokrát zase jako předskokan hudebníkům, jakými jsou Melissa Manchester, Bonnie Raitt, The Flying Burrito Brothers nebo Gene Clark. V březnu 1975 nabídl Herb Cohen Watsovi, že by mohl nahrát koncertní album. Nemělo se jednat o klasické koncertní album, nahrávané při běžném koncertě, ale o speciální koncertní album. Nahrávání probíhalo poslední dva červencové dny v jedné ze zadních místností Record Plant Studios. Místnost byla kvůli nahrávání přestavěna tak, aby mohli přijít i diváci. Jednalo se o malý koncert, převážně pro pozvané lidi, několik málo vstupenek bylo možno sehnat i v klubu Troubadour. V srpnu odehrál dalších několik sólových koncertů. Následovalo krátké turné po New Yorku. Vydání se „koncertní“ album \"Nighthawks at the Diner\" dočkalo v říjnu 1975. Na podzim 1975 vyjel na turné jako předskokan pro Bonnie Raitt. Se zpěvačkou v roce 1975 také spolupracoval na jejím albu \"Home Plate\". Turné skončilo počátkem prosince. V březnu 1976 Waits postavil „bebopové“ trio, ve kterém hráli tenorsaxofonista Frank Vicari, bubeník Alan „Chip“ White a basista Fitzgerald Huntington Jenkins III. Trio se pojmenovalo Nocturnal Emissions. Se skupinou začal koncertoval, což trvalo až do dubna. 7. dubna při koncertě na newyorské universitě mu dělal osvětlovače Hal Willner. Tomu tehdy Waits vynadal kvůli špatně namířenému světlu. S Willnerem se v pozdějších letech Waits spřátelil.\n\n19. května 1975 Waits s triem odletěli na své první evropské turné. V Londýně také napsal několik písní na své následující album. Z Londýna odletěl do New Yorku, odkud potom do Los Angeles. V té době se Waits přestěhoval do motelu Tropicana, kde bydlel i Chuck E. Weiss. Následovaly první schůzky kvůli novému albu. Při jedné například Waits Howeovi řekl, že by chtěl hrát na klavír on. Ze sestavy z alba \"Nighthawks at the Diner\" se na nahrávání alba \"Small Change\" podílel pouze Jim Hughart. Nahrávání začalo 15. července ve čtvrtém studiu u Heidera. Nahrávání probíhalo během pouhých pěti dní v rozmezí dvou týdnů. Album znovu produkoval Bones Howe a Waits zde opět spolupracoval s Jerry Yesterem, který pro něj složil smyčcové aranže. Album \"Small Change\" vyšlo v říjnu 1976 a mělo úspěch u kritiků. Rovněž se, jako první Waitsovo album, dostalo na seznam nejprodávanějších alb časopisu \"Billboard\". Hned počátkem října začal znovu koncertovat, a to opět s triem Nocturnal Emissions, jehož členové se v té době cítili dotčeni, že neměli možnost se zúčastnit i nahrávání alba. Na turné hrál buď jako hlavní hvězda koncertu, nebo jako předskokan jiných umělců, jakými byli Flaco Jiménez a Ry Cooder. Turné na podporu alba \"Small Change\" skončilo v prosinci 1976.\n\nV roce 1977 Waits absolvoval své první turné po Japonsku. Hrál například v Tokiu nebo Ósace a dalších městech. Pro Waitse znamenalo japonské publikum úplnou změnu, oproti Američanům bylo o poznání uctivější a tišší. Po ukončení turné začal pracovat na novém materiálu pro své, v pořadí již páté, album. Producentských prací se měl opět ujmout Bones Howe a album mělo vyjít opět na značce Asylum. Howe oslovil Boba Alcivara (se kterým již dříve spolupracoval), aby složil aranže pro album. Pracovní názvy pro album byly \"Ten Dollars\" a \"Stolen Cars\". Nahrávání začalo ve Filmway/Heider Recording koncem července 1977. Nahrávání skončilo v polovině srpna. Ve skladbě „I Never Talk to Strangers“ spolu s Waitsem zpívala duet jeho tehdejší přítelkyně Bette Midler. Autorem fotografie na obalu alba je George Hurrell. Konečný název alba zněl \"Foreign Affairs\" a bylo o poznání méně úspěšné než předchozí. Album vyšlo v září 1977. Na obalu je Waits spolu s zaměstnankyní Troubadouru jménem Marchiela.\n\nV polovině září odehrál v Troubadouru benefiční koncert, kde s Waitsem v jedné písni vystoupila i Midlerová. Následující den Waits vystoupil na koncertě Midlerové. Byl to koncert za rovná práva homosexuálů v Hollywood Bowl. Již v létě roku 1977 objevil Chuck E. Weiss v Troubadouru mladou zpěvačku jménem Rickie Lee Jones. Weiss ji seznámil s Waitsem. Počátkem října vyjel Waits na turné, a to opět s triem Nocturnal Emissions. Hned počátkem turné skupina však musel opustit Fitz Jenkins, kterého vystřídal dřívější člen skupiny Blood, Sweat & Tears jménem Danny Trifan. Ten se znal s Frankem Vicarim, který hrál na albu \"Foreign Affairs\" na tenorsaxofon. Během tohoto turné začal Waits používat kulisy, například pouliční lampu, o kterou se při koncertě opíral. Koncem roku 1977 Waitse oslovil herec a režisér Sylvester Stallone, jestli by si nechtěl zahrát v jeho filmu \"Cesta k ráji\". Ve filmu hrál barového klavíristu jménem „Mumbles“ a rovněž byl požádán o napsání nějakých písní k filmu. Na natáčení filmu se Waits podílel přibližně tři týdny, ale v jeho konečné verzi se jen krátce mihl.\n\nV únoru 1978 Waits vyjel na turné po západním pobřeží Spojených států. Následně, v březnu 1978, opět odletěl do Japonska, aby zde odehrál několik koncertů. Po krátké návštěvě Japonska začal spolu s textařem Paulem Hamptonem pracovat na nikdy nedokončeném filmovém muzikálu, který dostal pracovní název \"Why Is the Dream Always So Much Sweeter than the Taste?\". V červenci 1978 začal nahrávat své další album, a to opět ve studiu Filmways. Na tomto albu Waits hrál poprvé na elektrickou kytaru. Nahrávání bylo následně zastaveno a pokračovalo až od 8. srpna v úplně odlišné sestavě. Nahrávání skončilo 26. srpna. Na přední straně obalu je sám Waits, na zadním obalu je spolu s Jonesonovu a v pozadí stojí Weiss. Fotografie vytvořil Elliot Gilbert. Album \"Blue Valentine\" vyšlo v září 1978. Poté, co proběhly poslední práce na albu, se Waits vydal na další turné. Na turné si složil i novou skupinu, která se skládala z Herba Hardestyho (tenorsaxofon, trubka), Johna Evanse Thomassie, zvaného „Big John“ (bicí), Grega Cohena (kontrabas) a Arthura Richardse (kytara). Tentokrát ke kulisám přibyla celá benzinová stanice, včetně náhradních pneumatik a benzinového stojanu. Skupina si se všemi kulisami začala říkat The Tom Waits Experience. Turné započalo v říjnu a jeho první část pokračovala do prosince.\n\nDruhá část začala v polovině dubna v Nizozemsku a pokračovala do Dánska, Rakouska, Belgie, Francie, Irska a Anglie. Když hrál ve Vídni, oslovili ho Rudi Dolezal a Hannes Rossacher, že by o něm chtěli natočit krátký dokument. Z Evropy se vrátil po dvou týdnech. Odletěl do Austrálie, kde vystoupil v pořadu Dona Lanea. Během australského turné zahrál v Melbourne, Sydney, Canbeře, Brisbane, Perthu a Adelaide. Do svého bydliště, do motelu Tropicana, se Waits vrátil v květnu 1979. Doma začal skládat nové skladby pro své další album, které provizorně pojmenoval \"Lucky Streak\". V té době stále ještě pracoval na \"Why Is the Dream Always So Much Sweeter than the Taste?\" a měl v plánu začít nahrávat nové album, což se posunulo, když se Waits rozhodl, že bude dělat doprovod Jonesové na jejím prvním evropském turné. Po návratu z turné, při kterém vystoupili například v Edinburghu, Amsterdamu, Manchesteru a dalších městech, se Waits s Jonesovou rozešel. Koncem září se Waits po několika letech odstěhoval z Tropicany na Crenshaw Boulevard ve čtvrti East Hollywood, kde v té době bydlel i jeho otec. Práce na muzikálu spolu s Hamptonem postupně opadla. Koncem roku 1979 se Waits rozhodl, že se odstěhuje do New Yorku. S Los Angeles se Waits rozloučil jedním novoročním večírkem v Troupers' Hall na La Brea Avenue. Právě zde se seznámil se svou budoucí manželkou Kathleen Patricií Brennan, Waits si ale tehdy zapomatoval pouze její křestní jméno. Následně se Waits přemístil o několik tisíc kilometrů, aby se usadil v newyorském hotelu Chelsea. Po měsíci si našel vlastní byt na West 26th Street. Waits chtěl začít prakticky vše od začátku, přestat kouřit a pít alkohol, kvůli čemuž vyhledal i psychiatra.\n\n30. dubna 1980 se Waits přestěhoval zpět do Los Angeles, kam ho pravděpodobně přilákal Francis Ford Coppola. Coppola Waitsovi nabídl, jestli nechce složit hudbu k jeho novému filmu \"One from the Heart\". Waits dostal vlastní kancelář v Coppolově studiu Zoetrope. Po několika týdnech strávených skládáním v kanceláři za ním přišla asistentka scenáristy pro film \"One from the Heart\" jménem Kathleen Brennan. Následně spolu Waits s Brennanovou měli vztah.\n\nPočátkem léta 1980 Waits stále pracoval na filmu \"One from the Heart\" a už ho to přestávalo bavit, protože ani Coppola pořádně nevěděl, jakou hudbu pro film chce. V té době také začal intenzivněji psát skladby pro své další album, dříve předběžně pojmenované \"Lucky Streak\" a nyní \"White Spades\". Nahrávání alba začalo 16. června, a to opět ve studiu Filmways/Heider Recording. Na tomto albu se poprvé podílel i jeho pozdější dlouholetý spolupracovník a člen skupiny Canned Heat, baskytarista a kontrabasista Larry Taylor. Sestavu doplnili bubeník Big John Thomassie, kytarista Roland Bautista a hráč na Hammondovy varhany jménem Ronnie Barron. V této sestavě bylo nahráno celkem pět skladeb. 23. června do studia přivedl nové hudebníky. Smyčcové aranže opět pro album udělal Jerry Yester, se kterým od alba \"Closing Time\" nespolupracoval. Album opět produkoval Bones Howe. Obal alba, nakonec pojmenovaného \"Heartattack and Vine\" a vydaného v září 1980, připomíná zažloutlé noviny a uprostřed je Waitsova fotografie. Album se dostalo do první stovky nejprodávanějších alb časopisu \"Billboard\". Od alba \"Blue Valentine\" až po vydání alba \"Heartattack and Vine\" uběhly dva roky a byla to tak do té doby největší pauza mezi vydáními jeho alb. Když bylo album kompletní, vrátil se Waits opět ke skládání písní pro film \"One from the Heart\".\n\nV první polovině srpna se oženil s Brennanovou. Zajímavostí je, že při večírku na oslavu jejich svatby se Greg Cohen setkal se sestrou Brennanové jménem Marguerite a po dvou letech se vzali. Nahrávání skladeb pro soundtrack začalo po půl roce skládání, v říjnu 1980. V sestavě hrál například Greg Cohen, kterého doplnili mnohem starší hudebníci, jako jsou klavírista Pete Jolly, bubeník Shelly Manne, trumpetista Jack Sheldon a tenorsaxofonista Teddy Edwards. Sestavu měla doplnit ještě nějaká zpěvačka. Nápadů bylo několik, nakonec se jí stala Crystal Gayle. Práce na filmu ho začala zase unavovat, proto se rozhodl vydat na turné propagující album \"Heartattack and Vine\". Na turné ho doprovázeli Greg Cohen, Teddy Edwards a Ronnie Barron. V listopadu strávil tři týdny koncertováním po Severní Americe a turné následně pokračovalo na jaře v Evropě. V únoru 1981 se začal natáčet film \"One from the Heart\". Nahrávání soundtracku probíhalo roztrhaně několikrát během roku 1981, skončilo až počátkem září. Film jako takový byl dokončen v prosinci 1981. Problém však nastal ve chvíli, když film odmítla společnost Paramount Pictures. Nakonec se ho však filmu společnost Columbia Pictures a dne 11. února 1982 měl premiéru. Z filmu se stal propadák a Coppola ho byl donucen stáhnout z kin. Během roku 1982 také hudba k filmu vyšla jako album \"One from the Heart\" a mělo mnohem větší úspěch než celý film.\n\nV roce 1982 Waits za pomocí své ženy podal trestní oznámení na Herba Cohena kvůli tomu, že Waitse připravil o velké množství peněz z prodeje jeho alb a podobných záležitostí. Stejně tak to udělal už Frank Zappa v roce 1976, kterému Cohen taktéž dělal manažera. Na jaře 1982 absolvoval krátké turné v sestavě Teddy Eddwars, Greg Cohen a Jim Nichols. V srpnu 1982 začal Waits ve studiu Sunset Sound nahrávat další album. Základní obsazení tvořili hráči na různé perkusní nástroje Victor Feldman a Stephen Hodges, kytarista Fred Tackett a Larry Taylor. Do studia se při nahrávání dostavilo ještě více hudebníků, jmenovitě například Ronnie Barron, Francis Thumm, Bill Reichenbach Jr. nebo Greg Cohen. Waits se rozhodl, že si album bude produkovat sám. Když bylo album nahrané, Waits byl vyhozen z Asylum. O jeho vyhazovu se doslechl Chris Blackwell, majitel vydavatelství Island Records. Počátkem roku 1983 Waits a Brennanová podepsali smlouvu s Island Records. V létě 1983 se Waits podílel na natáčení dvou Coppolových filmů. Ve filmu \"Dravé ryby\" hraje roli Bennyho a ve filmu \"Outsideři\" potom Bucka Merrilla. Jednalo se pouze o malé role. Koncem září se mu narodila první dcera Kellesimone a přibližně v té době také vyšlo, po více než roce od jeho nahrání, album \"Swordfishtrombones\". Koncem října odletěl do Londýna, kde měl odehrát několik koncertů. Po návratu z krátkého turné, při kterém vystoupil i v televizním vysílání, se znovu objevil na natáčení dalšího Coppolova filmu s názvem \"Cotton Club\", ve kterém hraje roli Irvinga Starka.\n\nV roce 1984 se Waits s manželkou a dcerou přestěhovali na Manhattan. Stejně jako o pár let dříve, opět se mu zde nelíbilo, ale tentokrát se setkal s dalšími zajímavými umělci. Mezi nimi byl například i John Lurie, který byl saxofonistou a kapelníkem avantgardní skupiny The Lounge Lizards a byl hercem. Společně si pronajali podkrovní byt v Greenwich Village. Dalším, se kterým se zde Waits setkal, byl nezávislý režisér Jim Jarmusch. Dále třeba Hal Willner. Přesně ten, se kterým se před několika lety pohádal kvůli špatně namířenému světlu. Willner se živil jako poradce pořadu \"Saturday Night Live\" a také sestavováním kompilačních alb věnovaných určitým interpretům. Na jedno z nich zařadil, vedle Lou Reeda, Chrise Speddinga a Johna Zorna, i Waitse. Ten nahrál vlastní verzi skladby „What Keeps Mankind Alive?“ na albu \"\" věnovaném Kurtu Weillovi. Ve skladbě „Ballad of the Soldier's Wife“ zpívala Marianne Faithfull. Willner Waitsovi nabídl, zda by nechtěl produkoval její nové album, které nakonec dostalo název \"Strange Weather\". Waits nabídku odmítl, ale spolu se svou manželkou napsal na album skladbu „Strange Weather“.\n\nNa podzim 1984 začal psát skladby pro své další sólové album. Pracovní název alba zněl \"Evening Train Wrecks\". Nahrávání probíhalo během tří měsíců v létě 1985. Před Lurieho se Waits seznámil s dalším členem skupiny Lounge Lizards, kytaristou Marcem Ribotem. Na albu se rovněž podíleli Waitsovi starší spoluhráči Stephen Hodges, Greg Cohen a Larry Taylor. Na perkuse zde hraje Michael Blair, po jedné skladbě na albu hrají i Chris Spedding, Robert Quine, John Lurie, další. V několika skladbách hraje na kytaru Keith Richards ze skupiny The Rolling Stones. Na albu jsou použity i různé netradiční nástroje, jako je oblouková pila ve skladbě „9th & Hennepin“ nebo plechový hrneček v „Gun Street Girl“. Skladbu „Downtown Train“ původně nahrál v jiné sestavě, ale na konečné album se dostala zcela přepracovaná verze. Na kytaru zde hraje G. E. Smith, na baskytaru Tony Levin, na varhany Robert Kilgore a Mickey Curry na bicí. Jedná o úplné vybočení od ostatních skladeb na albu, má silný popový nádech. Později tuto skladbu nahrál například Rod Stewart a měl s ní velký úspěch. Album se rozhodl vydat na podzim a jeho konečný název zněl \"Rain Dogs\". Umístilo se na 399. místě v žebříčku Rolling Stone: 500 nejlepších alb všech dob.\n\n30. září 1985 se mu narodil druhý potomek, první syn jménem Casey Xavier Waits. Waits se tentokrát rozhodl absolvovat turné na propagaci nového alba. Turné se uskutečnilo v sestavě Greg Cohen, Hodges, Ribot, Ralph Carney a Blair. Turné zahájil koncertem ve Skotsku 12. října. Následovalo několik vystoupení v televizi a poté sedm koncertů v Londýně. Následně skupina odcestovala na sever Evropy, kde hrála v několika zemích, poté jela na jih přes Německo, Nizozemsko a Francii. Poté odcestovali zpět do USA, kde odehráli koncerty v Los Angeles a New Yorku. Po ukončení turné Waits odjel do New Orleans, kde probíhalo natáčení nového Jarmushova filmu. Ve filmu \"Mimo zákon\" hrál Waits spolu s Luriem hlavní role. Posléze se Waits s rodinou přesunul do Chicaga, kde začalo zkoušení muzikálu \"Frank's Wild Years\", jež Waits napsal s Brennanovou. Původně chtěli, aby muzikál vznikl v New Yorku, ale tam ho nikdo nechtěl přijmout. Muzikál byl nakonec vytvořen s hereckou společností Steppenwolf Theatre Company. Tříhodinové představení bylo hráno v létě 1986 a Waits v muzikálu hrál hlavní roli Franka. O hudební doprovod se postarali Greg Cohen (basa, trubka), Carney (saxofon), Blair (bicí, perkuse, zvonkohra), Bill Schimmel (klávesové nástroje, akordeon) a Moris Tepper (kytara). Ve stejném roce převzal cenu Premio Tenco.\n\nPoté, co bylo odehráno poslední představení, Waits oznámil, že by chtěl nahrát i album složené z hudby k muzikálu. Nahrávání alba \"Franks Wild Years\" probíhalo v Chicagu. Na nahrávání se podílel hudební doprovod z muzikálu a Waits ještě přizval Ribota, Francise Thumma a Larryho Taylora. Mezi nahráním a vydáním alba si stihl Waits ve filmu \"Candy Mountain\" Roberta Franka. Ve filmu hrálo i několik dalších hudebníků jako Dr. John, Joe Strummer, David Johansen a další. Dalším filmem, ve kterém Waits hrál, byl snímek s názvem \"Jako nepoddajný plevel\". Jeho natáčení probíhalo na přelomu let 1986 a 1987. Album \"Franks Wild Years\" vyšlo v srpnu 1987 a hned na podzim téhož roku se Waits s rodinou vrátili zpět do Los Angeles. Na přelomu podzimu a zimy 1987 Waits po dvou letech znovu vyrazil na turné. Mimo stálic v podobě Grega Cohena, Carneyho, Blaira a Ribota přibyl do skupiny i nový akordeonista Willy „The Squeeze“ Schwartz. První koncerty proběhly v Kanadě. Turné pokračovalo směrem na jih po západním pobřeží USA. Turné končilo několika koncerty v San Franciscu a Los Angeles. Při tomto turné byl natočen koncertní film, provizorně pojmenovaný \"Crooked Time\". Nakonec však vyšel pod názvem \"Big Time\" v září 1988 a v žebříčku časopisu Rolling Stone: 100 nejlepších alb osmdesátých let se umístil na 21. místě. Turné dále pokračovalo do Velké Británie, přes Skandinávii, Německo a Francii.\n\nV roce 1988 vymyslela reklamní agentura Tracy-Locke reklamu na nový produkt firmy Frito-Lay, v níž použije píseň „Steph Right Up“ od Toma Waitse. Skladbu měl nazpívat Stephen Carter. Reklamu začalo v září 1988 vysílat přes 200 rozhlasových stanic po celých Spojených státech. V listopadu 1988 Waits podal za značné pomoci své manželky žalobu na firmy Frito-Lay a Tracy-Locke. Převážnou část roku 1988 strávil Waits s rodinou, ale také na konečných pracích na albu \"Big Time\" a zároveň se připravoval na vydání svých alb na kompaktních discích. Koncem léta se Waits podílel na natáčení filmu \"Strach\" režiséra Roberta Dornhelma. Natáčení probíhalo v Montaně. V témže roce Waits přispěl svou verzí písně „Heigh Ho“ na tribute album \"\", které opět sestavoval Hal Willner. Dále se podílel na filmu \"Tajuplný vlak\" Jima Jarmushe, ve kterém se fyzicky ani neobjevil, ale namluvil zde hlas rozhlasového moderátora.\n\nV roce 1989 hrál v divadelní hře \"Demon Vine\" od Thomase Babea. Spolupracoval také s Robertem Wilsonem na hře \"The Black Rider: The Casting of the Magic Bullets\". Ke hře \"The Black Rider\" Waits měl složit hudbu, přičemž texty spolu s Waitsem napsal William Burroughs. V květnu 1989 odletěli Waits a Greg Cohen do Hamburku, kde měli hudbu skládat. Tam se k nim připojil rovněž i Burroughs. Koncem června se Waits přemístil do Anglie na natáčení filmu \"\" režisérky Ann Guedes. Waits se zde objeví například po boku dalšího hudebníka Iana Duryho. V říjnu 1989 se účastnil filmového festivalu Corg, kde promítali jeho koncertní film \"Big Time\".\n\nV roce 1990 hrál malou roli policisty ve filmu \"Dva Jakeové\". Hra \"The Black Rider\" měla premiéru 30. března 1990 v hamburském divadle Thalia. Ve stejném roce se podílel na nahrávání alba \"Red Hot + Blue\", kam přispěl svou verzí skladby „It's All Right with Me“. Žaloba proti Frito-Lay a Tracy-Locke se dostala k soudu až v dubnu 1990, kdy se začalo v Los Angeles soudit. Soud nad Frito-Lay a Tracy-Locke v roce 1992 vyhrál Waits a od firem tak dostal 2,6 milionu dolarů. Dále také Herb Reed povolil firmě Levi-Strauss použít ve své reklamě skladbu „Heartattack and Vine“ přezpívanou Screamin' Jay Hawkinsem. Tentokrát soud opět vyhrál Waits, ale druhá strana se mu pouze omluvila prostřednictvím časopisu \"Billboard\".\n\nV roce 1991 hrál postiženého vojáka z vietnamské války ve filmu \"Král rybář\" Terryho Gilliama. Ve stejném roce hrál také ve filmu \"Dospívání v Queens\" režiséra Stevea Rashe. Hrál také ve filmu \"Hráči na vinici Páně\", jehož režisérem byl opět Héctor Babenco (\"Jako nepoddajný plevel\"). V tomto filmu hrál roli pilota v pralese. V roce 1991 vyšla kompilace \"The Early Years\" složená z demonahrávek natočených v roce 1971 ještě s Herbem Cohenem. Waitsovi se vydání kompilace vůbec nelíbilo, ale nemohl s tím nic dělat. Ve stejném roce se také podílel na nahrávání alba \"Devout Catalyst\" od Kena Nordinea. Rovněž přispěl i na nahrávání alba \"Mississippi Lad\" Teddyho Edwardse. Podílel se na skladbě „Tommy the Cat“ z alba \"Sailing the Seas of Cheese\" svých oblíbenců, skupiny Primus. V roce 1991 se Waits s dvěma dětmi a manželkou přestěhovali do Sonomy, kde se jim ale nelíbilo a přestěhovali se do Valley Ford, kde bydlí dodnes. Ve stejném roce se rozhodl přestat pít alkohol a složil hudbu k Jarmushovu filmu \"Noc na Zemi\". Soundtrack k němu vyšel v dubnu 1992 pod názvem \"Night on Earth\" a jednalo se o jeho první plnohodnotné album po pěti letech. Mimo Ralpha Carneyho se nahrávání neúčastnil nikdo z předchozích alb. Na novém albu hráli kytarista Joe Gore, violoncellista Matthew Brubeck, basák Clark Suprynowitz, akordeonista Josef Brinckmann a perkusionista a klavírista Mule Patterson. Ve stejném roce stihl vydat ještě album \"Bone Machine\". Nahrávání \"Bone Machine\" probíhalo v Prairie Sun Recording. Na albu se rovněž podíleli Les Claypool a Brain (oba z Primus), Larry Taylor, Joe Gore, David Phillips, David Hidalgo, Joe Marquez a nechyběl ani Ralph Carney. Ve skladbě „That Feel“ zpívá a hraje na kytaru Keith Richards. Ve stejné skladbě hraje i člen Richardsovi doprovodné skupiny Waddy Wachtel. Přibližně v polovině nahrávání muselo být přerušeno, protože Waits měl jet na natáčení Copollova filmu \"Drákula\". Právě při natáčení tohoto filmu se Waits po deseti letech setkal s Bonesem Howem.\n\nNa jaře roku 1992 se Waitsovi opět ozval Wilson s nabídkou složení hudby k opeře pojednávající o Alence v říši divů. Hra měla být opět hrána souborem Thalia v Hamburku a premiéru měla 19. prosince 1992. V roce 1992 šel Waits opět do studia Prairie Sun, aby zde vytříhal špatné původní nahrávky z alba \"The Black Rider\". Na albu nakonec zůstaly jak některé nahrávky z Hamburku z roku 1989, tak i nově nahrané skladby. Nově nahrané skladby se nenahrávaly v Prairie Sun, nýbrž v Sunset Sound Factory. Album Waits původně chtěl vydat už na jaře 1993, ale nakonec to odložil až na podzim. Album \"Bone Machine\" vyšlo v srpnu 1992. V žebříčku časopisu Rolling Stone: 100 nejlepších alb devadesátých let se umístilo na 53. příčce. Autorem obalu k albu jsou Waits a Jesse Dylan. Waitse později překvapilo, že mu album získalo jeho první cenu Grammy v kategorii Nejlepší alternativní album. Ke skladbě „I Don't Wanna Grow Up“ byl natočen videoklip, jehož režie se ujal Jarmush. Stejný režisér ho pozval i na natáčení filmu \"Kafe a cigára\". Waits byl na Jarmushe naštvaný, ale i přesto se ve filmu objeví při rozhovoru s Iggy Popem. V roce 1993 hrál ve filmu \"Prostřihy\" roli Earla Piggota, řidiče limuzíny. Na podzim 1993 absolvoval krátké turné na podporu alba \"The Black Rider\".\n\nV roce 1994 se mu narodil třetí potomek, syn jménem Sullivan. V roce 1995 vyšlo album \"\", na kterém různí interpreti nahráli své verze jeho písní. Koncem roku 1997 se rozloučil s vydavatelstvím Island. V červnu 1998 podepsal smlouvu s nezávislým vydavatelství Epitaph Records. Ve stejném roce završil spolupráci s Island kompilací \"Beautiful Maladies\".\n\nV roce 1999 vydal Chuck E. Weiss své nové sólové album s názvem \"Extremely Cool\". Waits s Brennanovou toto album produkovali a také Weissovi zaptatili vydání alba. Waits na albu hraje v písních „It Rains on Me“ a „Do You Know What I Idi Amin“. V té době také Waits už přemýšlel o svém dalším sólovém albu. Na nahrávání se opět dostavili stálí Waitsovi muzikanti Larry Taylor, Ralph Carney, Greg Cohen, Stephen Hodges, Joe Gore a Marc Ribot, které doplnil Smokey Hormel. Na nahrávání přibyli i noví hudebníci, jmenovitě Chris Grady (trubka), Christopher Marvin a Andrew Borger (bicí), DJ Ill Media a další. Jako hosté se zde představili dva hráči na foukací harmoniku, John Hammond a Charlie Musselwhite. Album \"Mule Variations\" vyšlo v březnu 1999, a to u nezávislného vydavatelství ANTI-, jehož mateřskou společností je právě Epitaph Records. Album se dostalo na třicátou příčku časopisu \"Billboard\", čímž překoval všechna svá předchozí umístění. Ještě před vydáním alba hrál ve filmu \"Mystery Men\". Na podporu tohoto alba Waits po dlouhých letech vyjel na turné. Turné proběhlo v sestavě Taylor, Hormel a Borger, k nimž přibyl klávesista Danny McGough. Turné zahájil v červenci 1999 a pokračovalo až do října. Album \"Mule Variations\" Waitsovi získalo jeho v pořadí druhou cenu Grammy, a to tentokrát za Nejlepší současné folkové album. V žebříčku Rolling Stone: 500 nejlepších alb všech dob se album umístilo na 416. příčce.\n\nWaits dostal nabídku od Johna Hammonda, zda by mu produkoval jeho nové album \"Wicked Grin\". Na albu se objevily převážně písně napsané Waitsem nebo ve spolupráci s jeho ženou. Na albu hráli Waitsovi stálí spolupracovníci Larry Taylor a Stephen Hodges, které doplnili Augie Meyers ze skupiny Sir Douglas Quintet a na harmoniku zde hrál Charlie Musselwhite.\n\nPo ukončení nahrávání alba \"Wicked Grin\" Waits opět odcestoval do Německa, aby zde spolupracoval s Robertem Wilsonem. Ten mu nabídl, zda by udělal hudbu k jeho adaptaci hry \"Vojcek\". Vánoce 2000 a přibližně polovinu roku 2001 strávil doma s rodinou. Jako host si zahrál například na Hammondově koncertě, kde s ním odehrál tři skladby z alba \"Wicked Grin\". Necelý rok po premiéře \"Vojceka\" se Waits rozhodl, že hudbu nahraje a vydá na svém dalším albu. Rovněž chtěl nahrát i hudbu, kterou složil ke hře \"Alice\". \"Vojcek\" nakonec vyšel pod názvem \"Blood Money\". Alba \"Blood Money\" a \"Alice\" nakonec vyšla ve stejný den v květnu 2002. Stejně tak to dříve udělal i Bruce Springsteen s alby \"Human Touch\" a \"Lucky Town\". Alba se nahrávala prakticky souběžně a na jejich nahrávání se mimo stálic (Taylor, Gore, Phelps, Borger, Musselwhite) podíleli ještě basisté Matt Brubeck, Matthew Sperry a Eric Perney, hráč na dechové nástroje Colin Stetson, Ara Anderson (lesní rohy), Tim Allen (housle), Dawn Harms (stroh viola), Myles Boisen (banjo), Carla Kihlstedt (housle) a Dan Plonsey (klarinet). K nim přibyli ještě dva hudebníci z původní verze představení z Kodaně, Bent Clausen a Bebe Risenfors. Dále se v pár skladbách objevil Stewart Copeland a mladý Casey Waits. Nahrávání probíhalo ve studiu In the Picket ve Forestville. V době, kdy pracoval na albech \"Alice\" a \"Blood Money\", vyšla kompilace \"Used Songs 1973–1980\" mapující jeho tvorbu z doby, kdy byl pod Asylum. V květnu 2001 spolu s Randy Newmanem a dvěma členkami skupiny Heart, sestrami Ann a Nancy Wilsonovými, zažaloval server MP3.com kvůli porušování autorských práv. Ve stejnou dobu získal od ASCAP ocenění za celoživotní dílo. Když alba \"Alice\" a \"Blood Money\" v květnu 2002 vyšla, okamžitě se dostala na 32. a 33. příčku žebříčku časopisu \"Billboard\".\n\nKdyž obě alba z roku 2002 vyšla, rozhodl se, že vydá plnohodnotné studiové album. Navázal by tak na album \"Mule Variations\" z roku 1999. Nahrávání neprobíhalo v klasickém nahrávacím studiu, nýbrž v opuštěné školní budově. Na albu opět hrají hudebníci, kteří s ním v minulosti spolupracovali (Brain, Les Claypool, Marc Ribot, Larry Taylor a Casey Waits) doplněni o nové síly (Harry Cody, Mark Howard a Trisha Wilson). Album \"Real Gone\" vyšlo v říjnu 2004 opět u vydavatelství ANTI-. Následovalo turné na podporu alba, přičemž většina koncertů byla vyprodaná. Hrálo se v sestavě Taylor, Ribot, Brain a Casey Waits. Například v Londýně vystoupil po sedmnácti letech. Ve stejném roce vydala zpěvačka Norah Jones album s názvem \"Feels Like Home\", na němž použila i Waitsovu skladbu „The Long Way Home“ ve svém vlastním podání. Za tuto cover verzi Waits opět dostal autorské tantiémy. V roce 2005 si zahrál malou roli ve filmu \"Domino\" režiséra Tonyho Scotta. Zahrál si roli Ralpha Knellera ve filmu \"Sebevrazi – Love story z onoho světa\" Gorana Dukiće. Objevil se také ve filmu \"Tygr a sníh\" Roberta Benigniho. Se svou manželkou rovněž začal pracovat na albu \"\". Na albu se objevily jak nově nahrané, tak i starší raritní skladby. Materiálu se nakonec dostalo takové množství, že musel vyjít na třech CD. Aby se skladby rozdělily podle jejich typu, disky pojmenovali \"Brawlers\" (drsnější skladby), \"Bawlers\" (něžnější) a \"Bastards\" (ostatní, které se nehodily do předchozích dvou). Obsahuje například i různé cover verze, které původně vydali umělci jako jsou Ramones, Leadbelly nebo Kurt Weill a Bertolt Brecht. V létě 2006 se vydal na americké turné a zahrál i ve městech, kde do té doby ještě nehrál. Trojalbum vyšlo v listopadu 2006. V prvním týdnu se prodalo celkem 21 000 kusů alba.\n\nV roce 2008 vydala herečka a zpěvačka Scarlett Johansson album s názvem \"Anywhere I Lay My Head\". Mimo jedné vlastní obsahuje skladby od Waitse. Od června do srpna 2008 absolvoval další turné, přičemž se poprvé a naposledy dvakrát zastavil i v Česku, aby v Praze odehrál dva koncerty v Kongresovém centru. Na turné hráli mimo Caseyho Waitse zcela noví hudebníci. Vincent Henry, Omar Torrez, Patrick Warren, Seth Ford-Young a další člen jeho rodiny, Sullivan Waits. Záznam z tohoto turné později vyšel na albu \"Glitter and Doom Live\". V roce 2009 se podílel na písni „Spacious Thoughts“ z alba \"The Spirit of Apollo\" hiphopové skupiny N.A.S.A. Ve stejném roce si zahrál ve filmu \"Imaginárium dr. Parnasse\". V roce 2010 hrál roli inženýra ve filmu \"Kniha přežití\".\n\nV roce 2011 vydal svou první knihu básní s názvem \"Seeds on Hard Ground\". Koncem roku 2010 bylo oznámeno, že bude Tom Waits uveden v březnu téhož roku do Rock and Roll Hall of Fame. Ceremoniál se konal v hotelu Waldorf‑Astoria 14. března. Předání se ujal Neil Young. V únoru 2011 oznámil, že pracuje na novém studiovém albu. V srpnu oznámil název alba, který zněl \"Bad as Me\" a vyšlo v říjnu 2011. Na albu hrají Waitsovi dlouholetí spolupracovníci (Les Claypool, Marc Ribot, Casey Waits, Charlie Musselwhite, Keith Richards, Larry Taylor a další), ale i nováčci (Clint Maedgen, Zack Sumner nebo Flea). Autorem obalu je opět Jesse Dylan. Album se umístilo na 23. příčce v žebříčku 50 nejlepších alb roku 2011 časopisu \"Rolling Stone\". Ve stejném roce si zahrál ve skladbách „Fadin' Moon“ a „Ghost to a Ghost“ na albu Hanka Williamse III. s názvem \"Ghost to a Ghost/Gutter Town\". V červenci 2012 vystoupil v pořadech \"Noční Show Jimmyho Fallona\" a \"Noční show Davida Lettermana\". Šlo o první koncertní představení skladeb z alba \"Bad as Me\". Tom Waits rovněž bude hostující osobností v dílu „Konec světa za dveřmi“ ve 24. řadě seriálu Simpsonovi.\n\nV květnu 2013 vystoupil jako host při koncertě skupiny The Rolling Stones v písni „Little Red Rooster“ v kalifornském Oaklandu. V únoru téhož roku spolupracoval s kytaristou skupiny Keithem Richardsem, se kterým nahrál skladbu „Shenandoah“ a vyšla na kompilaci Johnnyho Deppa nazvané \"Son of Rogue's Gallery: Pirate Ballads, Sea Songs and Chanteys\". V říjnu 2013 vystoupil na benefičním koncertu Bridge School Benefit. Roku 2014 složil se svou manželkou hudbu k Shakespearově hře \"Bouře\". Roku 2015 vystoupil s novou písní v jednom z posledních dílů pořadu Davida Lettermana.\n\n\n\n"}
{"id": "203909", "url": "https://cs.wikipedia.org/wiki?curid=203909", "title": "Jim Jarmusch", "text": "Jim Jarmusch\n\nJim Jarmusch (rodným jménem James R. Jarmusch; * 22. ledna 1953 Cuyahoga Falls, Ohio, USA) je uznávaný americký režisér nezávislých filmů, scenárista, herec a filmový producent.\n\nNarodil se 22. ledna 1953 v Cuyahoga Falls, ve státě Ohio poblíž Akronu. S filmařinou začal později, ale již v dětství si oblíbil film jako takový. V kinech v Akronu neměli moc širokou nabídku filmů, ale když byl malý, jeho matka jej brávala každou neděli do kina. A jak on sám říká, byly to většinou filmy s gigantickými krabími monstry či s příšerami z tajuplných lagun. Ale dodává, že je vždy hrozně miloval. Vystudoval Cayahoga Falls High School a poté šel rovnou na Nortwestern University. Když opustil Ohio a odjel v sedmnácti do New Yorku, tak zjistil, že ne všechny filmy jsou o gigantických monstrech a příšerách. Zlomový okamžik v jeho životě nastal, když odjel na roční studium do Paříže. Právě tam se zamiloval do filmového stylu francouzské kinematografie a rozhodl se tam zůstat další rok. Přestal chodit na přednášky a celé dny trávil v kinech, kde za celou tu dobu spatřil mnoho filmů z různých zemí světa.\n\nKdyž se pak vrátil zpět do New Yorku, rozhodl se stát spisovatelem. Proto přešel na Kolumbijskou univerzitu, kde vystudoval literaturu (titul B.A. − Bachelor of Arts − bakalář Svobodných umění). Ale jeho okouzlení francouzským filmem stále přetrvávalo. Když už neměl žádné peníze a rozhodoval se, co dál se životem, rozhodl se tak absolvovat filmovou školu v New Yorku. Sám nikdy předtím žádný film nenatočil, a tak vzal pár svých věcí, co kdy napsal, a zkusil se dostat mezi skupinu potenciálních spisovatelů (režisérů). Byl přijat a měl velké štěstí, že při studiu dostal práci jako pedagogický asistent profesora, kterým byl režisér Nicholas Ray. Později se z nich stali kamarádi a Ray mu poté pomáhal s jeho prvním filmem. V jednom rozhovoru uvedl, že to byl snad jen jeho rozmar, že šel studovat a vydržel tam celé dva roky. Vlastně ani nezískal titul, když školu dokončil, ale až poté, co se stal známým a populárním. V posledním ročníku totiž dostal stipendium ve výši asi 12 000 dolarů, ale místo aby jej využil na studium, natočil za něj v roce 1980 svůj první film \"Trvalá dovolená\". O dva roky později následoval krátkometrážní film \"The New World\". Jeho druhý celovečerní film \"Podivnější než ráj\" spatřil světlo světa v roce 1984, následovala Kamera D'OR pro nejlepší režii (na festivalu v Cannes). Na tento film měl přitom ve srovnání s \"Trvalou dovolenou\" třetinový rozpočet. Proto natočil jen část filmu a pak musel čekat na zázrak. Ten přišel, když film uvedl jako krátkometrážní záběry na filmovém festivalu v Rotterdamu. Tam se zalíbil několika německým producentům (hlavně Wimu Wendersovi), a tak Jarmusch dostal finanční dotaci a mohl film dokončit.\n\nJiž za svoje první dva filmy byl hodně chválen u kritiky. K definitivnímu upevnění jeho reputace došlo v roce 1986 po natočení třetího celovečerního snímku \"Mimo zákon\". Jeho další dva filmy \"Tajuplný vlak\" (1989) Nejlepší umělecký příspěvek (v Cannes) a \"Noc na Zemi\" (1991) už jen upevnily jeho neotřesitelnou pozici ve světě nezávislého filmu.\n\nV roce 1995 natočil jeden ze svých nejúspěšnějších filmů, možná i díky hlavní roli, kterou ztvárnil Johnny Depp, \"Mrtvý muž\". Hudbu k tomuto filmu vytvořil neopakovatelným způsobem Neil Young. Ten jej poté poprosil, aby natočil videoklip jeho skupině, to se mu zalíbilo, takže nakonec v roce 1997 vznikl stominutový muzikálově-dokumentární film o této skupině nazvaný \"Rok koně\".\n\nV roce 1999 jeho fascinace asijským filmem a kulturou vyústila v další film \"Ghost Dog - Cesta samuraje\" s Forestem Whitakerem v hlavní roli. Poté v roce 2002 následovala spolupráce s několika světovými autory nezávislého filmu a vznik povídkového filmu \"Dalších deset minut: Trubka\".\n\nV roce 2003 po několika letech zkompletoval a dokončil další film, složený z několika povídek, \"Kafe a cigára\", za jehož závěrečnou třetí část získal Zlatou palmu za krátký film (v Cannes). Jeho dalším filmem byly \"Zlomené květiny\" z roku 2005 s Billem Murrayem v hlavní roli, za který získal mimo jiné Hlavní cenu poroty v Cannes a Českého lva v kategorii nejlepší zahraniční film. V kinematografii a zejména v nezávislém filmu světově uznávanou osobností.\n\nV roce 2012 se začal věnovat i hudbě; natočil dvě alba spolu s nizozemským loutnistou Jozefem van Wissemem nazvaná \"Concerning the Entrance into Eternity\" a \"The Mystery of Heaven\".\n\n\n\n\n"}
{"id": "203921", "url": "https://cs.wikipedia.org/wiki?curid=203921", "title": "SharpDevelop", "text": "SharpDevelop\n\nSharpDevelop je open source integrované vývojové prostředí, které je volně šiřitelné pod licencí GPL a slouží k vývoji aplikací v programovacích jazycích C#, Visual Basic .NET a Boo na platformě .NET nebo Mono. Usnadňuje psaní, ladění a překlad kódu do výsledných sestavení.\n\nNěkteří programátoři se rozhodli v rané fázi portovat projekt pod Mono/Gtk#, tento fork se nazývá MonoDevelop a je multiplatformní.\n\nPro kompletaci kódu používá SharpDevelop vlastní C# a VB.NET parser.\n\nSharpDevelop 1.1 uměl převést projekty z Visual Studia do SharpDevelop projektu, až s verzí SharpDevelop 2.0 je možné spravovat tyto projekty přímo.\n\n"}
{"id": "203927", "url": "https://cs.wikipedia.org/wiki?curid=203927", "title": "Termodynamický potenciál", "text": "Termodynamický potenciál\n\nJako termodynamický potenciál se v termodynamice označují vybrané extenzivní stavové termodynamické veličiny s rozměrem energie.\n\nJednotlivé termodynamické potenciály se liší svými přirozenými proměnnými (vystupujícími ve vztahu pro totální diferenciál termodynamického potenciálu) a jsou mezi sebou převoditelné Legendrovou transformací.\n\nNázev termodynamické potenciály je analogií k potenciálům (resp. potenciálním energiím) silových polí, neboť lze s jejich pomocí vyjádřit podmínky stability (termodynamické) rovnováhy a trendy změny ve speciálních případech, kdy vybrané vnější nebo vnitřní parametry termodynamického systému lze udržovat konstantní.\n\nVe všech vztazích formula_1 je termodynamická teplota, formula_2 je entropie, formula_3 je tlak, formula_4 je objem, formula_5 je chemický potenciál, formula_6 je látkové množství, formula_7 je teplo, formula_8 je práce vykonaná na systému.\n\nZákladním termodynamickým potenciálem je vnitřní energie formula_9, jejíž přirozené proměnné jsou všechny extenzivní parametry. Zpravidla se uvažuje pouze objemová práce termodynamického systému a termodynamicky rovnocenné částice systému; v takovém případě lze pro diferenciál vnitřní energie odvodit z matematické formulace první hlavní věty termodynamické vztah (u systémů s konstantním počtem částic poslední člen odpadá):\nPřirozenými proměnnými jsou tedy entropie, objem a látkové množství. Vhodnou Legendrovou transformací lze zaměnit sobě odpovídající extenzivní a intenzivní proměnné; definují se tak následující termodynamické potenciály (používá se zejména prvních pět s vlastními názvy):\n\nVýše uvedené definice zajišťují, že termodynamické potenciály mají navzájem odlišné přirozené proměnné, jak ukazují následující vztahy (u systémů s konstantním počtem částic poslední členy odpadají a čtyři poslední potenciály jsou bezpředmětné, protože se rovnají prvním čtyřem):\n\nPřirozenými proměnnými jsou tedy\n\nZ těchto vztahů lze jednoduše stanovit jednotlivé termodynamické proměnné jako parciální derivace termodynamických potenciálů.\nJako příklad - z první rovnice plyne:\nLze z nich také odvodit tzv. Maxwellovy relace mezi derivacemi termodynamických proměnných.\nV mechanice se k charakterizování stability (mechanických) systémů v konzervativním silovém poli používá potenciální energie formula_28 nebo obdobná veličina potenciál. Stabilní rovnovážný systém je charakterizován minimem potenciální energie, žádná infinitezimální variace proměnných parametrů systému nemůže vést k jejímu poklesu. To lze zapsat vztahem\n\nPřímou obdobou pro izolované uzavřené termodynamické systémy (nekoná se objemová práce a neprobíhá tepelná ani látková výměna s okolím) je vztah pro vnitřní energii:\n\nU systémů s tepelnou výměnou s okolím je situace složitější. Ukazuje se přitom vhodnost výše definovaných termodynamických potenciálů.\n\nPro systémy, u kterých je udržována konstantní teplota (běžné fyzikálně-chemické systémy v termostatu nebo v přímém kontaktu s ohřívačem/chladičem) a nekoná se objemová práce a neprobíhá látková výměna s okolím, je vhodným potenciálem pro charakterizaci stabilní rovnováhy volná energie:\n\nPro systémy, u kterých je udržována konstantní teplota a tlak (běžné fyzikálně-chemické systémy při atmosférickém tlaku v termostatu nebo v přímém kontaktu s ohřívačem/chladičem) a neprobíhá látková výměna s okolím, ale koná se objemová práce, je vhodným potenciálem pro charakterizaci stabilní rovnováhy Gibbsova energie:\n\nZe vztahů pro diferenciály lze odvodit i vztahy, kdy je pomocí jednoho termodynamického potenciálu a jedné jeho přirozené proměnné vyjádřen jiný termodynamický potenciál spojený s druhým potenciálem jednoduchou Legendrovou transformací. Rovnice mají shodný tvar a nazývají se Gibbsovy-Helmholtzovy (někdy se tímto názvem označují pouze první a šestá rovnice z níže uvedených), přestože poprvé je odvodil F. Massieu. Pro systémy s konstantním počtem částic mají tvar:\n\nHovoří-li se o Gibbsově-Helmholtzově rovnici v jednotném čísle, pak se jím zpravidla rozumí upravený šestý z výše uvedených vztahů, derivovaný podle teploty (při stálém tlaku):\n\n"}
{"id": "203932", "url": "https://cs.wikipedia.org/wiki?curid=203932", "title": "Helmholtzova volná energie", "text": "Helmholtzova volná energie\n\nHelmholtzova volná energie (též volná energie nebo Helmholtzova funkce) je stavová veličina umožňující určit termodynamickou rovnováhu při izotermicko-izochorickém ději.\n\n\nHelmholtzova volná energie se určí ze vztahu\nkde formula_2 je vnitřní energie, formula_3 je termodynamická teplota a formula_4 je entropie.\n\nVolná energie je považována za tu část vnitřní energie systému, která je volná a lze ji přeměnit na práci, zatímco člen formula_5 označuje část vnitřní energie, která je při dané teplotě vázána a nelze ji přeměnit na práci.\n\nTotální diferenciál má tvar\n\nIzotermicko-izochorický děj bude probíhat samovolně, pokud platí podmínka\npřičemž pro vratné děje platí formula_8 a pro nevratné děje formula_9.\n\n"}
{"id": "203936", "url": "https://cs.wikipedia.org/wiki?curid=203936", "title": "Škoda 15TrR", "text": "Škoda 15TrR\n\nŠkoda 15TrR je český dvoučlánkový trolejbus, který vznikl modernizací staršího vozu Škoda 15Tr.\n\nJednou z příčin modernizace kloubových trolejbusů 15Tr na typ 15TrR je dlouhé čekání na moderního následovníka tohoto typu. Přestože prototyp nízkopodlažního dvoučlánkového trolejbusu 22Tr byl vyroben již v roce 1993, do sériové výroby (která navíc netrvala příliš dlouho) se dostal až v roce 2002. Proto dopravní podniky v tomto mezidobí hledaly řešení jak v podobě nákupu modernizovaných vozů Škoda 15TrM, tak i v rekonstrukcích starších trolejbusů na typ 15TrR.\n\nU některých provozovatelů jsou modernizované vozy 15TrR označovány jako 15TrM, nebo nejsou od nerekonstruovaných vozů odlišeny vůbec.\n\nVozy 15Tr byly při rekonstrukci na typ 15TrR odstrojeny až na holý skelet, který byl nově opískován. Byla dosazena nová čela dle návrhu Ing. arch. Patrika Kotase, která již v sobě mají zabudovaná tabla informačního systému. Dále byl upraven interiér vozů a stanoviště řidiče. Osazeny byly rovněž i nové laminátové sběrače. Kromě výše zmíněného bylo provedeno množství dalších drobných změn a výměn prvků za nové.\n\nModernizace na typ 15TrR probíhají od roku 1999.\n\nV letech 2000–2011 bylo modernizováno 35 vozů, další 4 vozy byly modernizovány pro SZKT Szeged. V letech 2009–2010 bylo odprodáno 5 již modernizovaných vozů do Segedína.\n\nCelkem bylo v Segedíně modernizováno 14 vozů. Další 4 vozy byly modernizovány v Českých Budějovicích. V letech 2009–2010 bylo zakoupeno 5 již modernizovaných vozů z Českých Budějovic. Jeden z těchto vozů byl následně odprodán do Ústí nad Labem.\n\nV letech 2009–2017 bylo pro DP Ústí nad Labem zmodernizováno celkem 5 vozů, z toho 2 vozy v SZKT Szeged a 2 vozy ve společnosti ACIER. Další vůz byl zakoupen v roce 2011 ze Segedína.\n\n"}
{"id": "203939", "url": "https://cs.wikipedia.org/wiki?curid=203939", "title": "Freiburg im Breisgau", "text": "Freiburg im Breisgau\n\nFreiburg im Breisgau je historické město v německé spolkové zemi Bádensko-Württembersko. Leží mezi řekou Rýnem a lesnatou a zčásti horskou krajinou Schwarzwaldu, asi 30 km od francouzských a asi 45 km od švýcarských hranic. Ve městě v současnosti žije obyvatel. Malebné městské centrum se slavnou katedrálou, relativně teplé klima a poloha na úpatí Schwarzwaldu činí Freiburg regionálním turistickým centrem.\n\nV roce 1457 zde byla založena jedna z nejstarších a nejvyhlášenějších německých univerzit, Albert-Ludwigs-Universität.\n\nRoku 1091 vznikl na Zámeckém vrchu (\"Schlossberg\") hrad, sídlo v podhradí dostalo roku 1120 městské právo a roku 1200 začala stavba katedrály. Město zbohatlo z těžby stříbra ve Schwarzwaldu, roku 1368 se vykoupilo z poddanství a svěřilo do ochrany Habsburků. Roku 1457 zde arcivévoda Albrecht VI. Habsburský založil univerzitu a 1481 sem Maxmilián I. svolal říšský sněm. Za reformace zůstal Freiburg katolický a roku 1529 sem uprchl před obrazoborci Erasmus Rotterdamský s kapitulou z Basileje.\n\nRoku 1620 převzali univerzitu jezuité a v letech 1632–1644 drželi město Švédové. V letech 1679–1697 a 1713–1744 patřil Freiburg Francii a Ludvík XIV. jej dal stavitelem Vaubanem opevnit. 1796 se Freiburgu krátce zmocnilo francouzské revoluční vojsko a roku 1805 jej Napoleon I. přiřkl Bádensku. 1827 bylo ve Freiburgu založeno biskupství, roku 1845 bylo město připojeno na železnici a 1848 se zde bojovalo na barikádách. Od roku 1871 byl Freiburg částí Německé říše a rychle se rozvíjel. Např. v roce 1901 zde začala jezdit tramvaj. Za první světové války bylo město poškozeno bombardováním a pak hospodářsky postiženo tím, že sousední Alsasko připadlo po roce 1918 opět Francii (jako již před rokem 1871).\n\nRoku 1938 byla vypálena synagoga a v roce 1940 byli všichni Židé z města deportováni do koncentračních táborů. Při velkém spojeneckém náletu 27. listopadu 1944 zahynulo asi 2 800 obyvatel a značná část města byla zničena, avšak katedrála zůstala stát uprostřed trosek. Freiburg byl osvobozen francouzskou armádou a stal se sídlem bádenské vlády, avšak v roce 1951 po spojení Bádenska s Württemberskem v dnešní spolkovou zemi Bádensko-Württembersko ztratilo město tuto výsadu (hlavním městem země se stal Stuttgart).\n\nOd 70. let, kdy se zde protestovalo proti stavbě jaderné elektrárny v obci Wyhl, má ve městě silné zastoupení politická strana Zelených (nyní Svaz 90/Zelení – \"Bündnis 90/Die Grünen\"). Roku 1996 překročil Freiburg hranici 200 tisíc obyvatel, z toho je asi 30 000 studentů. Město je významným střediskem katolické církve a sídlem německé Charity.\n\n\n\n"}
{"id": "203940", "url": "https://cs.wikipedia.org/wiki?curid=203940", "title": "Velikost dinosaurů", "text": "Velikost dinosaurů\n\nNěkteří dinosauři byli hned po kytovcích nejtěžšími tvory všech dob. Na délku byli někteří nejdelšími obratlovci všech dob. Sauropodní dinosauři byli největšími suchozemskými živočichy všech dob. Zároveň byli nejdelšími živočichy vůbec (delší i než největší kytovci, i když zřejmě ne tak těžcí). Tento seznam popisuje v tabulkách velikosti největších a nejtěžších, ale i nejmenších známých dinosaurů různých vývojových skupin.\n\nTeropodní dinosauři byli bezpochyby největšími dravými živočichy, kteří kdy chodili po souši. Hmotnost některých se mohla blížit nebo i překonávat hranici 10 000 kilogramů a délka dosahovala i více než 15 metrů. Nejmenšími teropodními dinosaury jsou fakticky nejmenší známí ptáci, přičemž kolibřík kalypta nejmenší měří na délku jen kolem 6 cm a váží zhruba 2 gramy. Odhady velikosti jsou zde převzaty především ze stránek webu \"DinoData\" a ze studie dal Sasso \"et al.\", (2006).\n\n\n\nVelikost sauropodních dinosaurů je vzhledem ke špatnému stavu zachovanosti jejich fosílií těžké přesně odhadnout. Největší kostry jsou často objeveny bez ocasní části, což výrazně snižuje možnost přesného odhadu délky. Hmotnost je vypočítávána mocninou délky, takže tato čísla jsou ještě méně jistá. Proto je třeba brát tyto údaje s rezervou. Odhady velikosti jsou zde čerpány z komentářů Rymill (2001), Taylor (2003) a Mortimer (2004). Nejisté odhady velikosti jsou doprovázeny otazníkem.\nJe třeba odlišovat dvě formy sauropodů - „kratší“, ale robustnější formy (např. titanosauři) a delší, ovšem také „štíhlejší“ a lehčí formy (jako byli diplodokidi).\n\n\n\n\n\n\n\n\n\n\n\n\n\n"}
{"id": "203943", "url": "https://cs.wikipedia.org/wiki?curid=203943", "title": "Nikopol", "text": "Nikopol\n\nNikopol může být:\n\n"}
{"id": "203944", "url": "https://cs.wikipedia.org/wiki?curid=203944", "title": "Gibbsova–Helmholtzova rovnice", "text": "Gibbsova–Helmholtzova rovnice\n\nGibbsova-Helmholtzova rovnice vyjadřuje pomocí entalpie závislost změny Gibbsovy volné energie na teplotě.\n\nRovnice má tvar\nkde formula_2 je Gibbsova volná energie, formula_3 je termodynamická teplota a formula_4 je entalpie. Index formula_5 označuje, že se počítá při konstantním tlaku formula_6 a stálém látkovém množství jednotlivých složek termodynamické soustavy.\n\nRovnice přímo vyplývá z jednoho ze vztahů mezi termodynamickými potenciály, též nazývaných Gibbsovy-Helmholtzovy rovnice.\n\n"}
{"id": "203947", "url": "https://cs.wikipedia.org/wiki?curid=203947", "title": "Berijev MDR-5", "text": "Berijev MDR-5\n\nBerijev MDR-5 byl sovětský celokovový dvoumotorový dálkový hornoplošný obojživelný létající člun užívaný ve druhé světové válce.\n\nS výhledem na potřeby letecké složky sovětského válečného námořnictva vyhlásilo jeho politické a  technické velení požadavek na vývoj dvoumotorového dálkového průzkumného létajícího člunu s výkony a  charakteristikami převyšujícími zastarávající typy Četverikov ARK-3, nebo Berijev MBR-2. Do užšího výběru se postupně zapojili letečtí konstruktéři Georgij Michajlovič Berijev, P. D. Samsonov, Igor Vjačeslavovič Četverikov a S. A. Moskalev se svými konstrukčními kancelářemi. Berijevova OKB z Taganrogu se do programu zapojila projektem MDR-5 (Morskoj Dalnyj Razvědčik). Práce na projektu MDR-5 byly zahájeny koncem roku 1937 pod interním označením MS-6.\n\nPrvní prototyp v podobě čistě létajícího člunu byl dokončen v květnu 1938 a téhož měsíce zalétán na Azovském moři továrním zkušebním pilotem P. A. Nomaněm. Po opravách dlouhých sérií závad, které se projevily během testů, létal se strojem i vojenský námořní pilot major E. E. Košeljev. Pohon letounu zajišťovala dvojice vzduchem chlazených dvouhvězdicových čtrnáctiválců Tumanskij M-87A o vzletovém výkonu 698 kW s třílistými kovovými na zemi nastavitelnými vrtulemi. Hlavňová výzbroj pětimístného stroje sestávala ze tří pohyblivých kulometů ŠKAS ráže 7,62 mm po jednom v příďovém a hřbetním střelišti a jednom v kloubovém uložení ve vybrání na spodku trupu za ukončením kýlu. Ofenzívní výzbroj se měla skládat až z tuny pum či hlubinných náloží nesených na závěsnících pod křídlem vně gondol motorů a  pod nimi. Dne 10. září 1938 byl první prototyp neopravitelně poškozen během havárie. \n\nDne 19. ledna 1939 byly zahájeny zkoušky druhého exempláře, který byl již od počátku konstruován jako amfibie se zatahovacím podvozkem. Testy zahájil pilot N. P. Kotjakov opět s nevalnými výsledky. Druhý MDR-5 byl v  rámci odlehčení a zjednodušení konstrukce přepracován na běžný létající člun demontáží podvozku a jeho zatahovacího mechanizmu, podvozkové šachty byly zaplechovány a z hydrodynamických důvodů byla prodloužena příď. Po obnovených zkouškách však vzhledem k nepřetržitým problémům nalétal do ledna 1940 jen 40 hodin a  22 minut. Následující měsíc byl celý program MDR-5 zastaven.\n\nÚdaje platí pro první prototyp\n\n"}
{"id": "203948", "url": "https://cs.wikipedia.org/wiki?curid=203948", "title": "Nikopol (Ukrajina)", "text": "Nikopol (Ukrajina)\n\nNikopol (, ) je město na jižní Ukrajině na břehu Dněpru vzedmutého Kachovskou přehradou. Administrativně spadá pod Dněpropetrovskou oblast, přestože leží blíže Záporoží; je sídlem samostatného rajónu. Nikopol leží na hlavní silnici a železniční trati spojující průmyslové oblasti Donbasu, Záporoží a Kryvého Rohu.\n\nPůvodně kozácká osada je městem od roku 1782, název byl v souladu s dobovou módou vytvořen z řeckých slov \"nika\" (vítězství) a \"polis\" (město). Největší rozvoj prodělalo ve 20. století s příchodem průmyslu. Od roku 1989 však počet obyvatel klesl ze 158 000 na 127 500 v roce 2007 až na nynějších obyvatel.\n\n"}
{"id": "203949", "url": "https://cs.wikipedia.org/wiki?curid=203949", "title": "Freiburg", "text": "Freiburg\n\nFreiburg je jméno následujících měst a obcí:\n\n\n"}
{"id": "203951", "url": "https://cs.wikipedia.org/wiki?curid=203951", "title": "Oxid hlinitý", "text": "Oxid hlinitý\n\nOxid hlinitý (AlO) je krystalická látka, obvykle bílé barvy, která vzniká při spalování hliníku nebo dehydratací hydroxidu hlinitého. Oxid hlinitý se v přírodě vyskytuje jako velmi tvrdý nerost korund. Odrůdy korundu jsou smirek a drahé kameny – modrý safír a červený rubín. Surovinou pro výrobu oxidu hlinitého je bauxit. Jedná se o tepelně velmi odolnou sloučeninu, která má ovšem amfoterní povahu. Díky svojí netoxicitě se využívá jako plnivo do látek denní potřeby, slouží jako katalyzátor, díky vysoké tvrdosti se používá jako abrazivo a hlavně je meziproduktem při výrobě hliníku z bauxitu.\n\nOxid hlinitý je bílá prášková látka, ve vodě je nerozpustná, ale bobtná za vzniku hydroxidu hlinitého. Oxid hlinitý má amfoterní povahu, působením kyselin se rozpouští za vzniku solí hlinitých a působením zásad tvoří hlinitany. Má vysokou teplotu tání a varu a velmi vysokou tvrdost (v Mohsově stupnici 9).\n\nOxid hlinitý krystaluje v několika modifikacích bezvodých a několika modifikacích hydratovaných. V nejběžnější modifikaci α krystaluje korund, ta je trigonální (\"klencová neboli romboedrická\"), modifikace β je šesterečná (\"hexagonální\") a modifikace γ je krychlová (\"kubická\"). Jako monohydrát krystaluje oxid hlinitý AlO• HO buď v bazálně centrované kosočtverečné (\"ortorombické\") modifikaci, která se v přírodě nachází jako minerál boehmit, nebo v čistě kosočtverečné a v té se v přírodě vyskytuje v minerálu diasporu. Jako trihydrát krystaluje oxid hlinitý AlO•3 HO v jednoklonné modifikaci (\"monoklinické\") a v té krystaluje v přírodě minerál gibbsit.\n\nKorund je nejčastěji přirozeně se vyskytující krystalická forma oxidu hlinitého. Mnohem méně běžné rubíny a safíry jsou drahokamy – kvalitní formy korundu, které vděčí za své charakteristické barvy stopám iontů barevných kovů ve své struktuře. Rubíny mají charakteristicky sytě červenou barvu díky stopám iontů chromu a jejich laserové kvality se využívají v technice (první laser vyrobený v roce 1960 používal rubín, používají se však i jiné materiály). Safíry se vyskytují v různých barevných odstínech modré a zelené a přechody mezi nimi, které jsou způsobeny příměsemi iontů železa a titanu.\n\nV přírodě se dále vyskytují také hydratované podoby oxidu hlinitého. V podobě monohydrátu AlO• HO se v přírodě vyskytují dva nerosty a to boehmit a diaspor, které se od sebe liší krystalovou modifikací. V podobě trihydrátu AlO•3 HO se v přírodě vyskytuje gibbsit.\n\nOxid hlinitý se vyrábí z bauxitových rud. Chemickou podstatou bauxitu je směs všech hydratovaných forem oxidu hlinitého s dalšími nečistotami, které tvoří zejména oxidy železa goethit a hematit a sklářský minerál kaolinit, od kterých je potřeba bauxit přečistit. Čištění probíhá tzv. Bayerovým procesem, ve kterém dochází k dohydratování hlinité rudy až na hydroxid hlinitý. Ruda proto musí být velmi jemně namletá:\nAž na oxid křemičitý SiO zůstanou všechny látky nerozpuštěny. Po filtraci této základní směsi se odstraní oxidy železa. Následně se roztok ochladí, čímž se posune rovnováha ve prospěch tvorby hydroxidu hlinitého a křemičitany zůstanou v roztoku. Pevný podíl se oddělí a kalcinuje se (vysoce zahřeje), čímž dojde ke vzniku oxidu hlinitého.\nTakto vzniklý oxid hlinitý se označuje jako \"alumina\" a je to bílá práškovitá látka.\n\nNejvětší množství oxidu hlinitého se zpracovává dále na hliník, obvykle tzv. Hallovým procesem. Při něm se surový oxid hlinitý vyrobený podle postupu v předchozím odstavci z bauxitu roztaví spolu s kryolitem v obří elektrické peci. Kryolit Na[AlF] slouží jako látka snižující teplotu tání oxidu hlinitého o 1 000 °C a značně tím snižuje potřebné náklady (\"méně energie na roztavení\"). Pec je tvořena ocelovou anodou a grafitovou katodou, na které se vylučuje hliník. Roztavený hliník se potom z elektrické pece pomocí pump vypumpuje do předem určených lázní nebo rovnou do forem.\n\nJelikož je oxid hlinitý chemicky inertní, relativně netoxický a bílý, tak se využívá jako plnivo do plastických hmot, porcelánu, zubních cementů, barev a do opalovacích krémů.\n\nJako katalyzátor se využívá v široké škále reakcí ve všemožných odvětví průmyslu. Například se využívá v Clausově procesu výroby síry ze sirovodíku. Dále se používá v organické syntéze k dehydrataci alkoholů na alkeny a na některé Ziegler-Nattovy polymerizace.\n\nVelmi často se využívá tzv. abrazivum (\"zdrsňovadlo\"). V Mohsově stupnici má oxid hlinitý tvrdost 9 z 10 a patří tedy k nejtvrdším materiálům a v různých aplikacích proto nahrazuje o hodně dražší diamanty. Běžně se s ním dá setkat v podobě smirkového papíru. Setkat se s ním lze i v přípravcích na opravu poškrábaných CD/DVD disků. Stejné využití má i v zubních pastách, kam se také přidává. A jako ochranný prvek se používá v leštidlech na parkety, kterým má tak zaručit větší odolnost.\n\nLze využít ve filtrech na odstraňování vzdušné vlhkosti ze vzduchu. Oxid hlinitý má vynikající \"savé\" vlastnosti a v chemických laboratořích se využívá pro chromatografii. Ve zdravotnictví se využívá jako materiál pro výrobu umělých kyčelních kloubů.\n\nDíky vysoké teplotě tání se používá jako náplň fluidních kalibračnících pecí. Když je prášek oxidu hlinitého pomocí vzduchu nadnášen, chová se jako kapalina a při tom má dobré vlastnosti přenosu tepla. Rovnoměrně ohřívá kovový blok kalibrační pece.\n\n"}
{"id": "203953", "url": "https://cs.wikipedia.org/wiki?curid=203953", "title": "Berijev MBR-7", "text": "Berijev MBR-7\n\nBerijev MBR-7 byl sovětský létající člun užívaný ve druhé světové válce. Jednalo se o pokračování vývoje typu MBR-2. Prototyp stroje vzlétl poprvé v dubnu 1939, avšak ukázalo se, že trpí řadami potíží, které se projevily zejména při startu a přistávání. Byl vyroben jeden kus a k sériové výrobě nedošlo.\n\n\n"}
{"id": "203955", "url": "https://cs.wikipedia.org/wiki?curid=203955", "title": "Rodinie", "text": "Rodinie\n\nRodinie byl superkontinent v období neoproterozoika (mladších starohor). Vznikla asi před 1 300 milióny let a rozpadla se před 750 milióny let na Laurentii, Východní a Západní Gondwanu (které ovšem tehdy ležely na severu, resp. na jihu), Sibiř, Baltiku, Kongo a mikrokontinenty Patagonii a Západní Arábii.\n\n\"V Indickém oceánu našli zbytky ztraceného světadílu\", Novinky.cz, 25.2.2013, Dostupné online\n"}
{"id": "203960", "url": "https://cs.wikipedia.org/wiki?curid=203960", "title": "Jan II. (biskup olomoucký)", "text": "Jan II. (biskup olomoucký)\n\nJan II. († 1126 Olomouc), zvaný Břichatý, byl olomouckým biskupem v letech 1104–1126. V roce 1109 položil společně s knížetem Svatoplukem základy k výstavbě nového katedrálního kostela sv. Václava v Olomouci, který pak dokončil jeho nástupce Jindřich Zdík.\n\nJan značně rozmnožil majetek biskupství o statek Kroměřížský, jenž koupil od knížete olomouckého a brněnského údělu Oty II. zvaného Černý, i o jiné menší statky, například ves Jezbořice. Zemřel 21. února 1126 a pohřben je pravděpodobně na Klášterním Hradisku v Olomouci.\n\n \n"}
{"id": "203965", "url": "https://cs.wikipedia.org/wiki?curid=203965", "title": "Laurentie", "text": "Laurentie\n\nLaurentie (též \"Severoamerický kratón\") je kratón, který několikrát v historii Země existoval jako samostatný kontinent (je tomu tak i dnes, kdy tvoří kontinent Severní Ameriku). V neoproterozoiku tvořila jádro superkontinentu Rodinie a nacházela se na rovníku. Po rozpadu Rodinie (před 750 milióny let) se osamostatnila. Tehdy se nacházela na jižní polokouli. Před 700 až 600 milióny let se znova spojila s ostatními kontinenty v superkontinent Pannotii. To už byla mezi obratníkem Kozoroha a jižním pólem. Před 550 milióny let se opět osamostatnila a vydala se k severu.\n\nPřed 420 milióny let se u rovníku srazila s Baltikou a společně vytvořily Eurameriku. Ta se pak srazila s Gondwanou, čímž vznikla Pangea, později se ještě ze severu připojila Sibiř. Před 150 milióny let se Pangea rozpadla na Laurasii a Gondwanu, Laurentie byla součástí Laurasie (a podílí se i na jejím jménu). Před 100 až 50 milióny let se postupně Laurentie oddělila od Eurasie a vznikla Severní Amerika, jak ji známe dnes.\n"}
{"id": "203971", "url": "https://cs.wikipedia.org/wiki?curid=203971", "title": "Četverikov MDR-6", "text": "Četverikov MDR-6\n\nČetverikov MDR-6 byl sovětský dvoumotorový létající člun vyvíjený od roku 1936. Byl nasazen ve druhé světové válce.\n\nPrvní prototyp vzlétl v prosinci roku 1937 a v letech 1939 – 1940 se v sériovém provedení dostával k jednotkám v Baltickém a Černém moři a na Dálném východě. Ukázalo se, že se jedná o poměrně nadějný typ, který se stal dálkovým výzvědným mořským letounem. Tovární označení znělo Samolet H, zatímco vojenské se změnilo na Če-2. Letouny poháněly hvězdicové motory AŠ-63 o výkonu 820 kW a dosahovaly rychlosti 360 km/h. Potřeba zvýšení rychlosti vedla Četvěrikova ke zmenšení příčného průřezu trupem, snížil odpor stupňů kýlové plochy a použil aerodynamicky výhodnější vidlicové motory Klimov VK-105 o výkonu 789 kW. Konstrukční práce nového MDR-6A byly zahájeny na podzim roku 1939 a v prosinci 1940 započaly letové zkoušky pod vedením pilota D. Slobodčikova.\nNa počátku roku 1941 se začalo pracovat na zlepšené variantě MDR-6B-1 v závodě I. V. Četvěrikova v Taganrogu, který však byl v roce 1941 obsazen Němci a bylo nutné výrobu evakuovat. Práce na MDR-6B-1 byly zastaveny. Teprve v roce 1943 se mohla zkoušet nová varianta s širší člunovou částí a účinnějšími čelními chladiči na motorech označená MDR-6B-2. Modernizace pokračovaly dále, a tak vznikl v prosinci 1943 typ MDR-6B-3 s motory VK-105PF o výkonu až 925 kW. Stroj dostal pětičlennou osádku namísto dosavadní čtyřčlenné. Letové zkoušky B-3 však byly zastaveny pro nevhodné vlastnosti na vzedmuté hladině a příliš stísněné vnitřní prostory trupu.\nV květnu 1944 byla zalétaná verze MDR-6B-4 s širším a také vyšším trupem, vyrovnávací plováky přestaly být zatažitelné a zůstaly pevné, zvětšena byla také plocha VOP. Po válce v roce 1945 byl postaven ještě MDR-6B-5 se dvěma motory VK-107A po 1231 kW, vyzbrojený třemi kanóny B-20 a nosností 1000 kg pum. Ve vojenské službě zůstaly MDR-6 až do roku 1950, kdy byly nahrazeny letouny Berijev Be-6.\n\n\n"}
{"id": "203975", "url": "https://cs.wikipedia.org/wiki?curid=203975", "title": "Jan III. (biskup olomoucký)", "text": "Jan III. (biskup olomoucký)\n\nJan III. OPraem († 1157 Olomouc) byl olomouckým biskupem v letech 1150 – 1157. Uvedl do Hradišťského kláštera premonstráty (1151) a vyplnil tak přání, které Jindřich Zdík již nestihl realizovat. Byl to první klášter tohoto řádu na Moravě.\n"}
{"id": "203983", "url": "https://cs.wikipedia.org/wiki?curid=203983", "title": "Renesanční oděv", "text": "Renesanční oděv\n\nV renesanci je charakteristickým rysem oděvu souměrnost a úměrnost – zmizely protáhlé tvary bot, čepic, rukávů a ustálila se pasová linie oděvu na přirozeném místě.\n\nBěhem poloviny šestnáctého století zaujal španělský oděv jedno z předních míst na poli mezinárodní módy, soutěžil snad jen s oděvem francouzským. \n\nŠpanělsko bylo nejmocnější středomořskou velmocí díky svému enormnímu bohatství ze stříbrných a zlatých dolů v Jižní Americe. Španělský vládnoucí rod Habsburků měl příbuzné v Rakousku. Díky častým kontaktům se šířil španělský oděvní styl Evropou. Vše v době kdy vlna reformací metla Evropu. Španělský král Filip II. byl jedním z nejzanícenějších vůdců protireformace. Jeho záliba ve formalitách a tradicích byla reflektována v extrémní strnulosti a stažené módě nošené jeho dvořany.\n\nŠpanělé milovali extravaganci, a přece mívali zcela prosté chutě. Byli to smyslní lidé a přesto velice zbožní. Tyto kontrastující aspekty jsou příčinou oděvu na jedné straně velice luxusního, na druhé však s relativně jednoduchou linií.\n\nNejstarší krinolína je španělská, zvaná \"verdugado\", ze slova \"verduko\", znamenající prut nebo obruče. \n\nŽeny odmítaly francouzskou sukni ve tvaru bubnu. Konický tvar verdugada bylo třeba kompenzovat enormním okružím. Velmi přiléhavé živůtky vzbuzovaly dojem útlého pasu.Čím byla větší okruž, tím se zvětšoval i objem sukně. Král Filip IV. byl nakonec roku 1623 nucen vydat zákon proti nošení obrovských okruží. Okruží se tudíž dramaticky zredukovala, sukně se ale začaly nosit ještě větší. Verdugado postupně nahradily široké vycpávky a sukně se rozšířily ještě více a roku 1639 byly stejně tak limitovány zákonem. V té době se již ostatní Evropanky krinolíny úplně vzdávaly a španělští dvořané byli považováni za směšně staromódní. \n\nSmysl pro slušnost dvora nařizoval vysoké kolárky. Koláry byly protaženy do takové výše, že působily jako opěrka hlavy vzbuzující dojem, že hlava má jen máloco dělat se zbytkem těla. Okruží byla dělána z jemného lnu, lemovaná krajkou. \n\nŽivůtek šatů byl velice těsný a korzet byl nošen mnohem staženější než třeba v Anglii. Jsou důkazy, že byly používány olověné pruty ke stažení poprsí a zpomalení jeho růstu, tak jak to vyžadovala módní silueta. Živůtek mohl být zdoben šperky. Kolem krku nosívaly dámy šňůry perel.\n\nRukávy byly přišněrovány k rameni. Tkanice byly kryty buď záhybem látky nebo řadou hedvábných poutek zvaných \"picadily\", ze španělského picadilla, průkopník či špička. Picadily mohly být také na spodním okraji živůtku.\n\nSpodní rukávy byly obyčejně ze stejného materiálu jako živůtek. Mohly být prýmkované či slabě prostřihávané, ačkoli prostřihy byly na španělském oděvu spíše potlačovány. Svrchní rukávy bývaly téměř kruhového střihu, přeloženy na půl a nabrány do manžety na jednom konci. Otevřený okraj byl ohrnutý zpátky, aby ukázal kontrastní podšívku. Podšívka byla obvykle z nějakého drahého materiálu. Spodní strana byla nastřihována do pruhů zv. \"puntas\", visících zpod paže. \n\nDůmyslnost v nošení tohoto střihu umožňovala ruku protáhnout skrz manžetu rukávu a nebo skrz horní průstřih tak, že rukáv visel za rukou. Jiná verze visícího rukávu byla také polokruhového střihu, ale měla mnohem užší manžetu a nebyla prostřihována do (puntas). V tomto případě byla látka mnohem více vyšívána zlatem a ruce byly jen málokdy protahovány skrz manžety. Móda visacích rukávů byla odezvou na rukávy houppelande nošené o sto let dříve.\n\nDalší připomínkou minulosti byla ropa, nebo surcoat, což byla chytřejší verze toho, který byl nošen v patnáctém století. Byla velmi mírně vypasovaná a na zádech visela z ramen k zemi končíc těsně nad lemem sukně.\n\nDámy španělského dvora vypadaly jako uvězněné ve svých nepohodlných šatech, ještě dlouho poté, co mnohde vládl uvolněnější styl oblékání. Byla doba, kdy byly dámy tak zašněrovány, tak nesmírně vycpávané a tak pokryty výšivkami a šperky, že se mohly pohybovat jen s největšími obtížemi.\n\nDámy měly vlasy stažené z tváře a připevněné na vrcholu hlavy. Ve vlasech nosily různé čepce, peří, šperky nebo malé korunky.\n\nMuži nosili oděv, který zveličoval přirozenou figuru. Pánské civilní oblečení přejalo některé znaky zbroje. Nejčastěji byl nošen těsný, vysoko šněrovaný doublet. Okruží nebylo tak zveličované jako u žen, sloužilo jako rámec pro tvář. Pánské rukávy byly přiměřenější, někdy velmi lehce prostřihané, nebo vyšívané zlatem. Kalhoty se měly různou délku od velmi krátkých až po kolena po dlouhé benátské kalhoty. Dublety i kalhoty byly vycpávány. Bohatí si zpevňovali kalhoty kosticemi. Materiály používané na vycpávání byly např. otruby, sláma či bavlněný odpad známý jako bombast. \n\nCípatý doublet s nízko položeným pasem přetrvával v módě až do devadesátých let 16. stol. Kdy byl vystřídán „osukénkovaným“ jacketem, s pasem na správném místě. Ten byl nošen s širokými nohavicemi sahajícími těsně nad koleno. Rukávy byly samostatné a pravděpodobně z kontrastního materiálu. Dodržováním své vojenské reputace nosilo mnoho mužů kord a dýku. Opasek na kord byl často provlékán skrz dva či tři pásy kalhot vpředu a vzadu.\n\nK oděvu muži oblékali krátký pláštík, který se jednoduše aranžoval, nebo jinou variantu pláště: \"cappa\", kruhový plášť s kápí v délce na zem či kratší; \"ferreruelo\", který byl sice střihově stejný jako capa, ale s vyšším límcem a bez kápě; \"boemio\", půl-kolový plášť ze sametu, či taftu, někdy lemovaný kožešinou; \"fieltro\", středně dlouhá jezdecká pelerína s kápí i s límcem na knoflíky. \n\nNejmódnější barvou byla černá, ale populárními byly i odstíny červené, žluté a zelené. Nejdražší barvou byla modrá, modré látky se vyskytovaly zřídkakdy. Bohatými dvořany byla preferována černá. \n\nVýška okruží limitovala délku pánských vlasů. Bývaly vzadu krátké s dlouhými loknami po stranách. Zdá se, že nebylo žádné pravidlo o nošení vousů či kníru. Malby Antonia Mora, Sancheze Cella, Velázqueze a Zurbarana ukazují muže s obojím, pouze s knírem či se zcela oholeno tváří.\n"}
{"id": "203984", "url": "https://cs.wikipedia.org/wiki?curid=203984", "title": "Gondwana", "text": "Gondwana\n\nGondwana byl superkontinent, který zahrnoval území dnešní Jižní Ameriky, Afriky, Arábie, Indie, Austrálie a Antarktidy. Zformovala se jako součást většího superkontinentu Pannotie asi před 600 milióny let. Po odtržení Laurentie, Baltiky a Sibiře Pannotie zanikla a zbyla Gondwana – tehdy největší kontinentální blok planety, který sahal od jižního pólu až k obratníku Raka na severní polokouli.\n\nBěhem prvohor se od Gondwany postupně oddělovaly menší subkontinenty (Avalonie, Severní a Jižní Čína) a vydávaly se k severozápadu. Sama Gondwana se postupně dostala nejprve celá na jižní polokouli, v oblasti severozápadní Afriky se ale naopak posouvala od jižního pólu k rovníku, až zhruba před 350 milióny let narazila do rovníkové Eurameriky. Na dalších 200 miliónů let tak byla Gondwana součástí nového superkontinentu Pangey.\n\nVe druhohorách se mezi Gondwanou a Laurentií otevřel zárodek Atlantského oceánu a Gondwana se opět osamostatnila (od zbytku Laurasie ji už předtím odděloval oceán Tethys). Její existence už však neměla dlouhé trvání. Během příštích 50 miliónů let se sama postupně rozpadla. Nejdříve na Atlantiku a Antarktidu, poté se Atlantika rozpadla na Jižní Ameriku a Afriku, od Afriky se oddělila Indie, Madagaskar a Arábie, nakonec i od Antarktidy Austrálie.\n\nNa území Gondwany byli velmi početní druhohorní dinosauři, a to například i na území současné Austrálie.\n\n"}
{"id": "203985", "url": "https://cs.wikipedia.org/wiki?curid=203985", "title": "Původ svátku Pesach", "text": "Původ svátku Pesach\n\nSvátek Pesach (: ) připomíná vyjití židů z egyptského otroctví. Židé se do Egypta dostali poté, co velký hladomor zasáhl celou oblast, včetně země Kenaan. V té době měl vytvořené zásoby pouze Egypt a to díky Josefovi, synu Jákoba, kterého sem prodali jeho bratři ze závisti. Josef se postupem času dostal na nejvyšší místa a stal se správcem Egypta. Díky božím viděním byl schopen zásobit Egypt a uchránit ho tak od hladomoru. Postupně se do Egypta přesunul celý izraelský národ a žil zde pod Josefovou ochranou. Židé se však v Egyptě usadili a zůstali zde i po skončení hladomoru.\n\nPo nějaké době nastoupil nový faraon, který však již Josefa neznal, a ten byl velmi znepokojen zvyšující se židovskou populací. V Tóře je psáno:\n\nJedna lévijská rodina však svého narozeného syna zatajila, ale později již nebylo zbytí a tak jej poslali v košíku po Nilu v naději, že jej někdo zachrání. Košík zahlédla v Nilu plavat faraonova dcera, která jej vytáhla. Tím jej zachránila a poté zaplatila jeho matce, aby ho odkojila s tím, že jí ho přivede až vyroste. Pojmenovala ho Mojžíš, což znamená vytahující. Když dítě odrostlo, přivedla jej k faraonově dceři a ta ho přijala za syna. Když Mojžíš dospěl, musel opustit egyptskou zemi, protože zabránil ubití Hebreje tím, že zabil Egypťana. Od té doby žil v midjánské zemi.\n\nV zemi midjánské pojal Mojžíš za ženu dceru midjánského kněze, kterou byl předtím zachránil před pastýři. Po mnoha letech egyptský farao zemřel, ale židé stále trpěli pod útlakem. V tu dobu Bůh vyslyšel jejich volání a rozpomněl se na svou smlouvu s Abrahámem, Izákem a Jákobem. Jednou, když Mojžíš pásl ovce se mu zjevil v plápolajícím ohni uprostřed trnitého keře. Promluvil k němu a řekl mu že chce izraelský národ vysvobodit z moci Egypta a že on, Mojžíš, lid izraelský vyvede. Mojžíš se však zdráhal a nebyl si jistý, že mu budou Izraelité věřit. Bůh mu proto ukázal několik znamení, jimiž je přesvědčí. Mojžíš se však stále zdráhal a vymlouval na to, že není výmluvný a že jej nebudou poslouchat. Na to se Bůh rozhněval a pravil Mojžíšovi, že jeho bratr Áron mu bude ústy a Mojžíš, že bude Áronovi Bohem.\n\nMojžíš poté s Áronem předstoupili před faraona a sdělili mu, že Hospodin praví, aby propustil jeho lid, aby mu v poušti mohl slavit slavnost. Faraon však neuposlechl a namísto toho ještě přitížil židům. Po tomto prvním neúspěchu posílá Bůh Mojžíše a Árona znovu k faraónovi a ujišťuje je, že donutí egyptského krále, aby Izraelce propustil. Znamení, které faraonovi předvedli byla proměna Áronovy hole v draka. Hospodin zatvrdil faraonovo srdce a ten je odmítal nadále propustit. Stejně neoblomný byl i během všech egyptských ran. Poslední z egyptských ran, je pobití všeho prvorozeného v Egyptě.\n\nČtyři dny před vyjitím z Egypta řekl Hospodin Izraelitům, aby si každá rodina vybrala zdravého beránka bez vady (Exodus 12:3-5). Během 14. nisanu jej obětovali a použili jeho krev na označení veřejí svých domů. Poté do půlnoci 15. nisanu jedli opečené beránky. Takto označené domy poté Hospodin překročil, když procházel Egyptem a vybíjel vše prvorozené. Jako pozůstatek této události se na vchodové dveře židovských domácností umisťuje mezuza.\n\nToto pravil Hospodin Mojžíšovi a Áronovi:\n\nPoté Hospodin sdělil Mojžíšovi a Áronovi nařízení o hodu beránka (Exodus 12:43-51) (viz Korban Pesach) a o zasvěcení prvorozených. Poté co židovský národ dorazí do země Kenaanců, musí být každý prvorozený tvor, který otevírá lůno, obětován nebo vyplacen. Kdyby člověk nebyl schopen prvorozeného vyplatit, tak mu má zlomit vaz. Vyplácí se i prvorozené dítě. Této tradici se říká Pidjon ha-ben.\n\nHospodin určuje Izraelcům cestu, aby vyšli z Egypta. Ve dne je předchází sloup oblakový v noci sloup ohnivý. Hospodin přikáže Mojžíšovi, aby se všichni utábořili na břehu moře a znovu zatvrdí faraonovo srdce a ten se rozhodne, že židy jen tak nepustí. Vypraví se se svým vojskem, aby je přivedl zpět. Hospodin však národ izraelský zachrání. Tehdy Hospodin rozdělil moře. Mojžíš zdvihl hůl a moře se rozpoltilo. Celý izraelský národ tak přešel suchou nohou. Faraon se ovšem pustil za nimi. Tehdy však Mojžíš vztáhl ruku nad moře a to opět nabylo své moci. Vody se vrátily a přikryly vozy i jízdu celého faraónova vojska. Nezůstal z nich ani jediný. Tak uviděl Izrael velikou moc, kterou osvědčil Hospodin na Egyptu. Lid se bál Hospodina a uvěřili Hospodinu i jeho služebníku Mojžíšovi.\n\n\n"}
{"id": "203987", "url": "https://cs.wikipedia.org/wiki?curid=203987", "title": "Alois Sedláček", "text": "Alois Sedláček\n\nAlois Sedláček (11. prosince 1852 v Praze – 23. července 1922 v Praze) byl český herec a režisér, otec herců Anduly Sedláčkové a Járy Sedláčka.\n\nUčil se sedlářem, v sedmnácti letech však odešel k divadlu. Prošel mnoha divadelními společnostmi – 1869/1870 u J. E. Kramuele, 1870/1871 u V. Svobody, 1872/1873 znovu u J. E. Kramuele, 1873 až 1875 u Pavla Švandy ze Semčic. V roce 1883 se oženil s Antonií Petříkovou. V letech 1878 – 1881 hrál v Prozatímním divadle, v letech 1881 až 1911 byl hercem a režisérem činohry Národního divadla v Praze, kde se uplatňoval zejména ve francouzských konverzačních hrách, byl oblíbeným lidovým komikem.\n\nHistorie zaznamenává Sedláčkovo vystoupení na první literární slavnosti „Máje“ na Žofíně, kterou pořádala Obec spisovatelů roku 1893. Alois Sedláček zde tehdy přednesl dosud neznámou báseň \"Balada o duši Jana Nerudy\". V letech 1912 – 1914 hrál v několika filmech svého zetě, architekta a filmaře Maxe Urbana, který tehdy vlastnil filmovou společnost ASUM. Po 1. světové válce v letech 1918 – 1922 byl stálým hercem filmové společnosti Wetebfilm. Hlavní roli hostinského, který nepřeje vztahu své dcery s černým myslivcem, dostal v dochovaném němém filmu \"Černí myslivci\" na sklonku svého života.\n\nZemřel roku 1922 a je pohřben v hrobě č. 33 v sektoru 10–B na Vyšehradském hřbitově spolu se svou dcerou Andulou Sedláčkovou a vnučkou Marcellou Sedláčkovou, která také byla herečkou.\n\n\n\n"}
{"id": "203988", "url": "https://cs.wikipedia.org/wiki?curid=203988", "title": "Baltika", "text": "Baltika\n\nBaltika je prehistorický kontinent, zahrnující zhruba dnešní území severní a východní Evropy. Objevila se před 750 milióny let při rozpadu Rodinie. Tehdy se nacházela na jižní polokouli. Součástí dočasného superkontinentu Pannotie se stala u jižního pólu asi před 600 milióny let. Pak se vydala na sever. Před 450 milióny let ji u obratníku Kozoroha dohnala Avalonie, mikrokontinent odštěpený z Gondwany, a společně se srazily s Laurentií a vytvořily Laurentobaltiku – Eurameriku. Tato kolize kontinentálních desek způsobila kaledonské vrásnění. Baltika jako samostatný kontinent pak přestala existovat a byla postupně součástí Eurameriky, Pangey, Laurasie a Eurasie (resp. Evropy). V rámci těchto kontinentů se také dostala do své dnešní polohy na severní polokouli.\n"}
{"id": "203993", "url": "https://cs.wikipedia.org/wiki?curid=203993", "title": "David Matásek", "text": "David Matásek\n\nDavid Matásek (* 14. února 1963 Praha) je český filmový, seriálový a divadelní herec a hudebník.\n\nDavid Matásek se narodil v Praze, kde žije i dnes, na Žižkově. Otec byl scénograf, matka se věnuje grafice. David Matásek má o 9 let mladší bratry, dvojčata. Vystudoval pražskou konzervatoř, kterou absolvoval v roce 1984. Jeho prvním filmem byl v roce 1981 \"Jak svět přichází o básníky\", kde si zahrál Kendyho, kamaráda hlavní postavy Štěpána Šafránka.\n\nV roce 1988 se podílel na založení hudební skupiny Orlík, jejíž byl spolu s Danielem Landou nejvýraznější osobností. Skupina byla známá především pro skinheadskou image. Vydali dvě alba, kterých se prodalo asi 200 tisíc. V roce 1992 ohlásili konec skupiny údajně i proto, že se na jejich koncertech hajlovalo. Po rozpadu Orlíku působil ve skupině Hagen Baden.\n\nV letech 1991 až 1995 působil v Národním divadle, v letech 1995 až 2002 v Divadle Komedie a od roku 2002 je opět členem činohry Národního divadla.\n\nV divadle Roxy ztvárnil hlavní roli ve hře Martina Komárka \"Starý nácek\". V Divadle Kladno hrál v představení \"Jaromír Jágr, Kladeňák\". Znám je též z televizních seriálů Redakce, Letiště, Přešlapy a Polda. \n\nJeho první manželka byla hudebnice Eva Turnová, basistka skupiny The Plastic People of the Universe. Druhá manželka Simona Matásková je novinářka a dramaturgyně, má s ní dceru Lindu. Je ženatý s Kateřinou, se kterou má dceru Marii a syna Benjamina, ale v současnosti žije s Evou Vlachovou, která mu porodila syna Antonína.\n\nOd roku 2012 byl trestně stíhán spolu s dalšími devadesáti osobami kvůli údajnému uplácení za účelem získání řidičského průkazu. V roce 2014 na něj chebský státní zástupce Viktor Böhm podal obžalobu, ale v červnu téhož roku bylo jeho stíhání podmínečně zastaveno.\n\n\n \n"}
{"id": "203994", "url": "https://cs.wikipedia.org/wiki?curid=203994", "title": "Falešný hráč (film)", "text": "Falešný hráč (film)\n\nFalešný hráč byl český němý film z roku 1912 natočený ve společnosti ASUM režisérem Jaroslavem Hurtem. O obsahu tohoto dramatu ze života v Praze není nic známo, film je pravděpodobně ztracen nebo zničen.\n\nFilm byl natáčen v prostorách kulisárny Národního divadla na pražském Karlově (u Apolináře), za exteriéry zajeli filmaři do Jílového u Prahy. Na filmu se podílela především celá rodina filmaře a architekta Maxe Urbana, majitele společnosti ASUM - jeho manželka Andula Sedláčková, švagr Jára Sedláček i tchán a významný herec a režisér Národního divadla Alois Sedláček.\n\n"}
{"id": "203995", "url": "https://cs.wikipedia.org/wiki?curid=203995", "title": "Sibiř (kontinent)", "text": "Sibiř (kontinent)\n\nSibiř je bývalý kontinent, zahrnující dnešní území Sibiře. Objevila se před 750 milióny let při rozpadu Rodinie. Tehdy se nacházela na jižní polokouli. S ostatními kontinenty (konkrétně s Laurentií a Baltikou) se znovu spojila asi před 600 milióny let, když se nacházela v oblasti obratníku Kozoroha. Vznikl nový, leč krátkodobý superkontinent Pannotie. Pak se Sibiř vydala na sever, před 500 až 450 milióny let překročila rovník.\n\nPřed 300 milióny let do ní narazila Kazachstánie a vznikl Altaj. Nedlouho na to, v permu, se nově vzniklý celek spojil s Pangeou, vznikl Ural a Sibiř jako kontinent přestala existovat.\n"}
{"id": "203997", "url": "https://cs.wikipedia.org/wiki?curid=203997", "title": "Pro peníze", "text": "Pro peníze\n\nPro peníze je český němý film z roku 1912. Ve filmové společnosti Kinofa ho natočil jako režisér, scenárista a kameraman Antonín Pech. Filmoval v Praze a jejím okolí a využil vesměs amatérských herců, kteří stáli před kamerou zřejmě poprvé a naposledy.\n\nFilm se dochoval, i když je dost pravděpodobné, že nikoliv v původním rozsahu. Z dochovaných negativních svitků byl učiněn pokus o rekonstrukci filmu roku 1953, ale není známo jak film vznikl a ze záběrů není jasné, kde se přesně natáčel. Interiéry byly natáčeny na přímém slunci.\n\nStatkář Matula se rozloučí s rodinou a jde prodat na jarmark dobytek. Večer se při kartách zdrží v hospodě a přenocuje tam. V noci ho hospodský okrade a navíc ho druhý den udá četníkům (tato zápletka není jasná). Po návratu do vsi je statkář uvězněn, žena zemře žalem a dcera Marie opouští vesnici. Náhodou vstoupí do služby k hostinskému, který se s ní ožení. Protože ví, že jde o dceru muže, jehož udal, hryže ho svědomí a statkář se mu dokonce zjevuje ve snu. Před smrtí se hostinský přizná a statkář je z vězení propuštěn. S dcerou se pak vrací na statek.\n\n"}
{"id": "204003", "url": "https://cs.wikipedia.org/wiki?curid=204003", "title": "František Huf", "text": "František Huf\n\nFrantišek Huf (* 1981 Olomouc) je český kulturista a bývalý pornoherec.\n\nJe vysoký 174 cm a jeho běžná váha je 92 kg. V roce 2002 získal titul mistra světa v kategorii juniorů do 80 kg. V roce 2005 pak vyhrál první místo na 5. ročníku mezinárodní soutěže Grand Prix Fitness Nutrend v kategorii open-kulturistika. Dne 21. dubna 2007 byl druhý na Mistrovství Moravy a Slezska v kulturistice mužů konaného v Odrách v kategorii do 82,5 kg a nominoval se na Mistrovství České republiky v kulturistice mužů konané 28. dubna 2007 v Orlové.\n\nDne 8. května 2009 byla u něj provedena dopingová kontrola a odhaleny metabolity metamfetaminu, následně mu byla zastavena činnost na 2 roky s platností od 10. října 2009. V roce 2010 však porušil zákaz činnosti a obdržel další dvouletý trest, a to od 19. září 2010. Po návratu, v roce 2013 znovu vyhrál titul absolutního mistra České republiky.\n\n\nNa počátku tisíciletí krátce účinkoval jako pornoherec. V gay pornografii spolupracoval s režiséry Janem Novákem (pod pseudonymem \"Boris Tomek\") a Williamem Higginsem (s přezdívkou \"Bebe\"). Jako \"Mario Sarda\" natočil skupinovou scénu pro studio Bel Ami, která původně nebyla použita, avšak později se objevila ve výběrovém filmu \"Out at Last 3: Cocktails\" (2003).\n\nŽije v Horce nad Moravou. Dne 3. června 2006 se oženil s manželkou Janou a má s ní syna Samuela Františka.\n\n"}
{"id": "204006", "url": "https://cs.wikipedia.org/wiki?curid=204006", "title": "Gong", "text": "Gong\n\nGong (z indonéštiny a malajštiny: \"gong\", čínsky 鑼) je východo a jihovýchodo asijský hudební bicí nástroj, který má formu plochého kruhového kovového disku, do kterého bouchá paličkou. Kořeny gongu lze vysledovat zpět až do doby bronzové kolem roku 3500 př. n. l. Termín \"gong\" má původ v Jávě a vědecký a archeologický výzkum ukázal, že Barma, Čína, Jáva a Annam byly ve starověku jeho čtyřmi hlavními výrobní centry. Gong později v 18. století našel cestu do západního světa, kde se mimo jiné používal v bicí sekci symfonického orchestru (západního typu). Forma bronzového kotlového gongu, známého jako tibetská mísa, byla široce používána ve starověkém Řecku a Římě, například ve slavném Orákulu v Dodoně, kde se také používaly diskové gongy.\n\nGongy lze rozdělit na tři typy: Závěsné gongy jsou víceméně ploché, kruhové kovové kotouče vertikálně zavěšené pomocí šňůry procházející otvory v blízkosti horního okraje. Vypouklé gongy mají zvýšené středové vyboulení a jsou často zavěšeny a hraje se na ně vodorovně. Gongové mísy mají tvar misky a jsou položeny na podušce. Dají se považovat za druh kategorie zvonů. Gongy se vyrábí převážně z bronzu nebo mosazi, ale používá se mnoho dalších slitin.\n\nGong vytváří dva různé typy zvuku. Gong s v podstatě plochým povrchem vibruje ve více režimech, čímž vzniká spíše \"rána\" než konkrétní naladěná nota. Tato kategorie gongu se někdy nazývá tam-tam, aby se odlišila od vypouklých gongů, které dávají naladěnou notu. V indonéských gamelanových souborech jsou některé vypouklé gongy úmyslně udělány tak, aby kromě toho vytvářely záznějové noty v rozmezí od 1 do 5 Hz. Pro oba typy nástrojů se běžně používá výraz \"gong\".\n\nNa závěsné gongy se hraje kladívky a tvoří je dva hlavní typy: kotouče s plochým povrchem s nebo bez obrácené hrany a gongy se zvýšeným středovým vypouknutím. Obecně platí, že čím větší je gong, tím větší a měkčí kladivo. V západní symfonické hudbě se ploché gongy obecně označují jako tam-tamy, aby se odlišovaly od svých vypouklých protějšků. Zde je termín \"gong\" vyhrazen pouze pro vypouklý typ. Gong byl po tisíciletí čínským nástrojem. Jeho první použití mohlo být na upozornění rolníků, aby šli domů z pole, protože některé gongy jsou dostatečně hlasité, aby byly slyšeny až na vzdálenost 8 kilometrů. V Japonsku se tradičně používají k zahájení zápasů v sumo.\n\nVelké ploché gongy mohou být \"připraveny\" lehkým úderem před hlavní ranou, což výrazně zvyšuje následný zvuk a způsobuje, že přístroj \"mluví\" dříve; vzniká jen kratší zpoždění, než zvuk \"rozkvete\". Udržet tento první úder neslyšitelný vyžaduje velkou dovednost. Na nejmenší závěsné gongy se hraje bambusovými hůlkami nebo dokonce paličkami, používaných v tzv. západní hudbě. Současná a avantgardní hudba, která hledá různé zvuky, často používá třecí paličky (produkující ječivé harmonické tóny), basové smyčce (produkující dlouhé tóny a vysoké alikvótní tóny) a různé úderné nástroje (dřevěné/plastové/kovové) pro vytvoření požadovaných barev zvuku.\n\nKamenné gongy jsou tvořeny velkými kameny, do kterých se bije menšími kameny, aby vznikl kovový rezonující zvuk.\n\nZdaleka nejznámějším pro většinu obyvatel Západu je \"chau gong\". Velké chau gongy, zvané tam-tamy, se stali součástí symfonického orchestru. Někdy se chau gong nazývá \"čínský gong\", ale ve skutečnosti je to jen jeden z mnoha druhů závěsných gongů, které jsou spojeny s Čínou. Chau gong se vyrábí ze slitiny na bázi mědi, bronzu nebo mosazi. Je téměř plochý kromě ráfku, který je natočen tak, aby vznikl mělký válec. Na například pro 25 cm gong se hrana prodlužuje asi o 1 cm kolmo k povrchu. Hlavní plocha je mírně konkávní při pohledu ze směru, do kterého je obruč natočena. Středový bod a okraj gongu jsou na obou stranách pokryty černým oxidem mědi, který vznikne při výrobě; zbytek je vyleštěný, čímž se tento povlak odstraní. Velikost chau gongů bývá od 18 do 203 cm v průměru.\n\nNejstarší Chau gong pochází z hrobky objevené v lokalitě Guixian v autonomní oblasti Číny Guangxi Zhuang. Pochází z období časné západní dynastie Chan. Dynastiie je známá pro velmi intenzivní a duchovní bubnování při rituálech a při kmenových setkáních. Tradičně se chau gongy používaly k vyklizení cesty pro důležité úředníky a průvody, podobně jako dnes policejní sirény. Někdy počet úderů určoval služební věk úředníka. Tímto způsobem dva úředníci, kteří se nečekaně setkali na cestě, věděli před setkáním, který z nich by se měl před druhým poklonit.\n\nTam-tam poprvé jako orchestrální nástroj představil Francois-Joseph Gossec v 1790, použil ho také Gaspare Spontini a Jean-François Le Sueur. Hector Berlioz nasadil nástroj v průběhu své kompoziční kariéry a ve své knize \"Grand traité d'instrumentation et d'orchestration moderne\" (\"Velké pojednání o moderní instrumentaci a orchestraci\") doporučil jeho použití \"pro scény smutku nebo pro dramatické zobrazení extrémní hrůzy\". Další skladatelé, kteří přijali tam-tam v opeře, byli Gioachino Rossini, Vincenzo Bellini a Richard Wagner; Rossini ve finále 3. jednání \"Armidy\" (1817), Bellini v \"Normě\" (1831) a Wagner v \"Rienzim\" (1842). Během několika desetiletí se tam-tam stal důležitým členem bicí sekce moderního symfonického orchestru. Je výrazně použit v symfoniích Petra Iljiče Čajkovského (\"Symfonie č. 6\"), Gustava Mahlera (\"Symfonie č. 6\" a \"Das Lied von der Erde\"), Dmitrije Šostakoviče (\"Symfonie č. 4\" a další) a v menší míře Sergeje Rachmaninova a Sergeje Prokofjeva. Giacomo Puccini ve svých operách používal gongy i tam-tamy. Igor Stravinský výrazně rozšířil herní techniku na tam-tam v jeho Svěcení jara, aby zahrnovalo krátké, rychle tlumené tóny, rychlé vzestupy a trojitý úder na přední část nástroje. Karlheinz Stockhausen použil 150 cm velký tam-tam v jeho díle \"Momente\".\n\nGongy se také používají jako signální zařízení v řadě zařízeních.\n\nKromě hudebního vyžití slouží i při některých náboženských obřadech, jako zvukové znamení pro oddělení boxerských kol.\n\nTímtéž slovem je označováno i zařízení tvořené kovovou tyčí, kterou rozezní elektro-mechanicky ovládaný úderník a jejíž vibrace snímá elektromagnetický snímač. Gong zpravidla obsahoval několik tyčí naladěných na různé tóny. Takovými zařízeními byly osazovány divadelní, filmové a koncertní sály. Jejich zvukem se svolávalo publikum před začátkem představení nebo při konci přestávky z bufetu. V nových či rekonstruovaných sálech plní tuto roli stejnojmenná elektronická zařízení, která jsou dnes instalována i do výtahů či vlaků.\n\nZvuk elektromagnetického gongu využíval i rozhlas NDR jako časové znamení - jeden úder vyznačil začátek hodiny.\n\nČeskoslovenská televize používala elektromagnetický gong pro označení přestávky ve vysílání.\n\n"}
{"id": "204018", "url": "https://cs.wikipedia.org/wiki?curid=204018", "title": "Škoda 14TrR", "text": "Škoda 14TrR\n\nŠkoda 14TrR je označení pro modernizované trolejbusy typu Škoda 14Tr. U některých provozovatelů jsou tyto vozy označovány jako 14TrM.\n\nStejně jako u dvoučlánkového trolejbusu 15Tr musely dopravní podniky poměrně dlouho čekat na nové nízkopodlažní standardní vozy Škoda 21Tr. I když jejich výroba začala v roce 1997, nemohlo být finančně únosné nahradit velké množství zastaralých vozů 14Tr těmito moderními trolejbusy. Proto se přikročilo (obdobně jako u typu 15Tr) k modernizacím starších vozů, které se po dokončení rekonstrukce velmi podobají do roku 2003 vyráběným modernizovaným verzím 14TrM.\n\nRekonstruované vozy byly odstrojeny na holý skelet, který byl opískován. Na trolejbusy byla dosazena nová (pouze lehce upravená) čela dle návrhu Ing. arch. Patrika Kotase, které již respektují současný trend osazování informačních panelů. Zmodernizován byl rovněž i interiér: byly osazeny nové sedačky, protiskluzová podlaha, nové zářivkové osvětlení. Rekonstrukce se dotkla i stanoviště řidiče, na vozy byly dosazeny také nové lehké laminátové sběrače.\n\nModernizace na typ 14TrR probíhaly v letech 1997 až 2009.\n\n"}
{"id": "204022", "url": "https://cs.wikipedia.org/wiki?curid=204022", "title": "Anna Andrejevna Achmatovová", "text": "Anna Andrejevna Achmatovová\n\nAnna Andrejevna Achmatovová, rusky А́нна Андре́евна Ахма́това, vlastním jménem: Anna Andrejevna Gorenková, (23. června / 11. června 1889, Oděsa – 5. března 1966, Domodědovo) byla ruská básnířka, překladatelka a literární vědkyně, spoluzakladatelka a členka básnické skupiny akméistů.\n\nAnna Achmatovová se narodila v roce 1889 na břehu Černého moře v letovisku Sarakipi (lázeňská oblast Velká Fontána) u Oděsy. Otec byl námořní strojní inženýr, později pracoval jako státní úředník. Brzy po narození se s rodiči přestěhovala do Carského Sela a tam žila až do svých šestnácti let. Studovala na Mariinském dívčím gymnáziu, kde se seznámila s díly Tolstého a Puškina a naučila se francouzsky. Během studií na gymnáziu v Carském Sele ji ovlivnil tehdejší tamní ředitel, básník Innokentij Fjodorovič Anněnskij. K Černému moři se často vracela v létě do Sevastopolu, s matkou a sourozenci po rozchodu rodičů v roce 1905 žila nějaký čas v nedaleké Jevpatorii. V letech 1906–7 studovala v Kyjevě na gymnáziu, kde byl jedním z vyučujících budoucí známý filozof Gustav Spet. Pokračovala ve studiu práv na vyšší škole v Kyjevě a později studovala na filozofické fakultě v Petrohradu. V roce 1910 se provdala za básníka a literárního teoretika Nikolaje Stěpanoviče Gumiljova, svého přítele z mládí. Na svatební cestu odjeli do Paříže, kde se seznámila s malířem Amedeem Modiglianim. Po návratu do Petrohradu ji manžel uvedl do místní umělecké společnosti. Jejich manželství se ocitlo v krizi a Gumiljov odjel pracovně do Habeše. Anna Achmatovová se vrátila do Paříže, kde se znovu setkala s Modiglianim. Stali se blízkými přáteli a i když jejich vztah trval jen několik týdnů, odrazil se v tvorbě obou umělců. Modigliani kromě řady kreseb vytvořil i její sochařské portréty a Achmatovová své city promítla do veršů. V pozdním věku napsala vzpomínkovou črtu Amedeo Modigliani (1958–1964)\n\nV roce 1911 byly v Rusku poprvé zveřejněny její verše pod jménem Anna Achmatovová a v dalším roce vyšla její první sbírka \"Večer\". Lyrické básně měly velký úspěch a Achmatovová se stala středem literárního života v Petrohradě. Byla členkou skupiny Cech básníků, kterou vedl její manžel a která se hlásila k novému směru akméismu. V říjnu 1912 se jí narodil syn Lev Gumiljov. Na podzim roku 1914 byla vydána její druhá kniha \"Růženec\", která jí přinesla velkou popularitu a byla do roku 1923 vydána v několika reedicích. V roce 1916 její manžel odjel do války a Achmatovová pracovala na své baladě-poémě \"U samého moře\", která vyšla knižně v březnu 1916. V roce 1917 byla vydána třetí básnická sbírka \"Bílé hejno\". Manželství bylo již dlouho udržováno jen formálně a v roce 1918 se rozvedli. Ještě téhož roku se provdala za vědce asyrologa Vladimíra Šilejka a nastěhovala se s ním do jeho bytu v petrohradském Domě fontán (bývalý palác šlechtického rodu Šeremetěvů), kde prožila s krátkými přestávkami dalších třicet let svého života. Achmatovová měla k tomuto místu pevný vztah a kulturní historie paláce byla pro ni trvalou inspirací.\n\nS novými společenskými poměry po říjnové revoluci 1917 se vyrovnávala jen obtížně. Mezníkem v jejím životě byl rok 1921, kdy se rozešla s Šilejkem a v srpnu byl zatčen její bývalý manžel Gumiljov a za tři týdny byl popraven za protisovětskou činnost. Achmatovovou jeho smrt těžce zasáhla a uvažovala o emigraci. Její vztah k vlasti a národu byl natolik silný, že se rozhodla dál žít v Rusku. V tomto období jí vyšly ještě dvě básnické sbírky \"Jitrocel\" (1921) a \"Anno Domini MCMXXI\" (1922), ale potom se na dlouhá léta odmlčela a její verše nebyly z rozhodnutí stranických orgánů publikovány. Uchýlila se do „vnitřní emigrace“ a psala tzv. do šuplíku. Pracovala jako knihovnice v Zemědělském institutu a věnovala se studiu díla A.S.Puškina. V roce 1922 začala žít v partnerském vztahu s historikem umění Nikolajem Puninem. V roce 1926 se oficiálně rozvedla s Vladimírem Šilejkem. Příjmení Achmatovová začala používat i v občanském životě a měla je zapsáno v osobních dokladech.\n\nV období stalinského teroru byl zatčen v roce 1935 její třiadvacetiletý syn Lev Gumiljov a Nikolaj Punin. Achmatovová odjela do Moskvy a s pomocí Borise.Pasternaka, který osobně napsal Stalinovi, dosáhla po týdnu jejich propuštění. Achmatovová byla sledována agenty a informátory NKVD, v této době spálila velké množství vlastních rukopisů. Existenční starosti a nevyhovující podmínky v přeplněném bytě v Domě fontán způsobovaly napětí ve vztahu Anny Achmatovové a Punina. V roce 1938 se rozešli. Zamilovala se do ženatého muže Vladimíra Garšina, profesora medicíny. Syn byl znovu zatčen v březnu 1938 a odsouzen k deseti letům nucených prací, trest byl později zkrácen na pět let. Sedmnáct měsíců Achmatovová chodila k leningradskému vězení a stávala v dlouhých frontách, aby mohla předat dopis nebo balíček pro syna. Své pocity a zážitky popsala v básnickém cyklu \"Rekviem\", napsaném v letech 1935–40 a poprvé vydaném v Mnichově v roce 1963.\n\nV době 2. světové války došlo k určitému uvolnění umělecké tvorby ze strany stalinského režimu, který využíval popularitu umělců k posílení národní hrdosti a odvahy k boji. V roce 1939 byla Achmatovová přijata do Svazu spisovatelů a v roce 1940 vyšla její sbírka \"Ze šesti knih\". Začala pracovat na svém rozsáhlém díle – \"Poémě bez hrdiny\", které dokončila až v roce 1960. V prvních válečných měsících vstoupila do leningradské domobrany a vystoupila v rozhlasovém vysílání s provoláním k obyvatelům města. Koncem září 1941 byla Achmatovová po prodělaném infarktu na naléhání lékařů evakuována z obleženého Leningradu nejprve do Moskvy a nakonec do Taškentu, kde v roce 1943 napsala mnoho básní s vlasteneckou tématikou Do starého bytu v Domě fontán se vrátila v květnu 1944 a byla jí přiznána určitá společenská privilegia spojená i s materiálními výhodami. Vladimír Garšin, jemuž za blokády zemřela hladem manželka, byl psychicky nemocen a ukončil milostný vztah.\n\nPolitické poměry v SSSR po 2. světové válce byly založeny na neomezené moci J.V. Stalina, který v zájmu rozšíření vlivu SSSR ve světě vyžadoval od svých občanů absolutní loajalitu a tvrdě potlačoval projevy nezávislosti, svobodného myšlení a sympatií k západnímu světu. Od umělců se očekávala aktivní podpora režimu. V srpnu 1946 byla přijata rezoluce ÚV KSSS o časopisech \"Zvezda\" a \"Leningra\"d, kterou byla zahájena ideologická a propagandistická kampaň v kulturní oblasti. Směřovala proti umělcům, kteří se stali symboly nadějí na proměnu země a poválečné uvolnění. V rámci této kampaně se obětí hrubých útoků leningradského kulturního tajemníka Andreje Ždanova stali především populární spisovatelé Achmatovová a Zoščenko kteří si uchovali nezávislost ve své tvorbě. Jejich díla byla podrobena ostré kritice a odsouzena jako „proniknutá duchem pesimismu, výchově mládeže škodlivá a pro sovětskou literaturu nepřijatelná“. Oba umělci byli vyloučeni se Svazu sovětských spisovatelů a následoval absolutní zákaz publikační činnosti. Na určitou dobu jim byly odebrány i potravinové lístky, syn Lev Gumiljov byl vyhozen z univerzity. Kampaň vyvrcholila v roce 1949 tzv. leningradským případem, kdy bylo popraveno mnoho stranických funkcionářů. Lev Gumiljov byl znovu zatčen a odsouzen k desetiletému pobytu v táboře nucených prací. Současně byl uvězněn také Nikolaj Punin, její celoživotní přítel a důvěrník, který v roce 1953 v gulagu zahynul. Svého syna se Achmatovová snažila zachránit i tím, že v roce 1950 napsala básnický cyklus \"Sláva míru\" a oslavné verše o Stalinovi. Vytrvale zkoušela získat přímluvu za jeho propuštění, napsala Stalinovi osobní dopis. Lev Gumiljov byl propuštěn z lágru až v roce 1956 a dlouho žil v přesvědčení, že matka pro něho mohla udělat víc.\n\nV roce 1951 byla na návrh A.Fadějeva znovu přijata do Svazu spisovatelů, publikovat vlastní verše však nemohla. Věnovala se překladům poezie z mnoha jazyků a literárně vědecké činnosti zaměřené na díla Puškina a Lermontova. V roce 1955 jí Literární fond SSSR přidělil malou dřevěnou chatičku na břehu moře v Komarovu nedaleko Leningradu, která se stala místem setkávání mnoha spřátelených umělců. Rehabilitace a uznání se dočkala až počátkem 60. let. Vyšlo několik výborů jejích veršů (v roce 1965 \"Běh času\") a vzpomínkových textů. Její nejzávažnější díla \"Rekviem\" a \"Poéma bez hrdiny\", která uzavřela v tomto období, byla však v SSSR v plném znění publikována až v roce 1989. Její tvorba byla ceněna i v zahraničí, dvakrát byla navržena na Nobelovu cenu za literaturu. V roce 1964 jí bylo umožněno osobně převzít v Taormině na Sicílii prestižní literární cenu Etna-Taormina. V červnu 1965 jí byl udělen čestný doktorát Oxfordské univerzity.\n\nZemřela 5. března 1966 v moskevském sanatoriu Domodědovo. Pohřeb se konal 10. března v Leningradě za účasti tisíců lidí. Pochována byla v Komarovu. Její syn Lev Gumiljov spolu se svými studenty posbírali kameny, z nichž vytvořili na hrobě stěnu jako symbol zdi křížů, u které stávala jeho matka s balíčky pro vězněného syna.\n\nAchmatovová je představitelkou modernistického básnického směru, tzv. akméismu. Z počátku psala především milostnou a vlasteneckou lyriku. Následně vytvářela postsymbolické básně a později v návaznosti na dění v zemi tragické lyrické básně o stalinském teroru.\n\nSvé první verše napsala v jedenácti letech. Poprvé publikovala pod patronací N. Gumiljova v roce 1907 v pařížském časopise Sirius jako Anna Gorenko. Od roku 1911 její verše vycházely v různých časopisech. Na přání otce, který nechtěl, aby používala své vlastní příjmení, začala používat pseudonym Achmatovová. Bylo to příjmení její prababičky, která byla údajně potomkem mongolského chána Achmata.\n\nJejí raná poezie byla ovlivněna symbolisty. V roce 1913 se spojila s Gumiljovem a Mandelštamem v nové literární skupině Akmeisté, která odmítala symbolistický mysticismus a vracela se ke klasickým básnickým základům stručnosti a přesnému vyjádření emocionální zkušenosti. Psala verše velmi přístupné, srozumitelné, citlivé a snadno zapamatovatelné.\n\nV její tvorbě z tohoto období převažuje milostná lyrika ve spojení s přírodou, melancholické verše o lásce jsou zpracované formou krátkých příběhů. Později se objevují vlastenecké motivy.\n\nV poémě \"U samého moře\" \"(У самого моря\") zachytila pocity dospívající dívky, která odmítá lásku mladého chlapce, protože čeká na vysněného muže a zklamání z nenaplněného očekávání. Báseň napsaná v roce 1914 a vydaná v roce 1921 odráží její vzpomínky na letní pobyty na Krymu.\n\nV průběhu prvního období své tvorby vydala pět básnických sbírek:\n\n\nSborník \"Večer\" se převážně zaobírá tragickými momenty v lidských životech, jsou tu loučení, nešťastná láska, melancholie. Velkou popularitu jí přinesla druhá sbírka \"Růženec\", v níž je zřejmý postupný odklon od symbolismu – poetické deníkové zápisky, lyrické miniatury z denního života. Třetí sbírka \"Bílé hejno\" vyšla roku 1917 a zaznívají v ní nejen intimní tóny, ale také ohlasy války a revolučních událostí. Sbírka \"Jitrocel\" obsahovala 38 básní napsaných většinou v letech 1917-18 dovršila lyrická témata z přechozího období. V dalších reedicích byla často publikována jako součást sbírky \"Anno Domini\". Tklivé básně ze sbírky \"Anno Domini MCMXXI\" se podobaly modlitbám, zádušní mši za jejího exmanžela a za hodnoty jeho věku.\n\nZačátkem dvacátých let měla její poezie obrovský úspěch, ale později se až do poloviny třicátých let odmlčela.\n\nNová etapa její tvorby je spojena s osudy jejích blízkých lidí pronásledovaných stalinským režimem. Mění se její básnický rukopis, milostná lyrika ustupuje a hlavním tématem jejích rozsáhlých lyricko-epických cyklů se stává tragický osud ruského národa v době totality vycházející z osobní zkušenosti. Od poloviny třicátých let postupně vznikala její dvě vrcholná díla \"Rekviem\" a \"Poéma bez hrdiny\", obě však byla v Sovětském svazu publikována až po její smrti.\n\n\nautobiografická poéma, kterou psala v letech 1935–1940, dodatky 1957–1961. Publikována byla poprvé v Mnichově v roce 1963, kdy dílo vydal v originále ruský Spolek spisovatelů v zahraničí. V SSSR vyšlo až v roce 1987 v časopise \"Okťabr\". Vyjadřuje pocity smutku a bezmoci matky po zatčení syna a muže. Básnický dokument, v němž sdílí utrpení se svým národem v době stalinismu.\n\n\ndílo, které vznikalo postupně od roku 1940, Achmatovová uzavřela až roku 1962. Jako samizdat se v SSSR objevovalo od roku 1960, i když fragmenty byly publikovány ve sbornících básní od roku 1958. Kompletní znění bylo poprvé vydáno v New Yorku v roce 1963 v almanachu \"Vzdušné cesty\". V SSSR byla Poéma zařazena ve sbornících Anny Achmatovové v sedmdesátých letech, cenzurou však byly vyřazeny některé části. Celá básnická skladba, složená ze čtyř zpěvů, byla vydána v SSSR až roku 1989\n\nJe to osobní zpověď autorky a současně historický obraz a psychologická studie epochy od stříbrného věku až po 2. světovou válku. Hlavním hrdinou je Petrohrad (Leningrad), milované město kde prožila většinu svého života. Vzpomínky na předválečné mládí a literární začátky se prolínají s tvrdou realitou obleženého Leningradu. V alegorickém průvodu maskovaných postav defilují před autorkou v Domě fontán historické osobnosti i celá generace přátel s tragickým osudem.\n\nDalší sbírky vydané v tomto období:\n\n\nAnna Achmatovoá byla charismatická, krásná žena. Se svou vysokou štíhlou postavou a důstojným vystupováním budila pozornost v každé společnosti. Mnoho umělců ztvárnilo její podobu ve svých dílech. Nejznámnější z nich je Amedeo Modigliani, který během jejich kontaktů v Paříži roku 1911 vytvořil kromě množství kreseb také několik sochařských portrétů. Kresba, kterou měla nejraději visela dlouhá léta v jejím bytě v Domě fontán. \n\nZ ruských umělců její první portrét vytvořil Savelij Abramovič Sorin v letech 1913–14. Známý je portrét od grafika, spisovatele a vědce Kuzmy Sergejeviče Petrova-Vodkina z roku 1922. Avantgardní malíř Natan Isajevič Altman namaloval portrét Anny Achmatovové v roce 1914. Ze stejného roku je portrét od Olgy Ludmilovny Della-Vos-Kardovské. Sochařské portréty vytvořil N. J. Daňko v letech 1924 a 1926.\n\nZ dalších umělců to byli:\n\nZinaida Serebrjaková (1922), Taťjana Nikolajevna Glebovová (1934), Vladimír Alexejevič Milaševský (1921), Jurij Pavlovič Anněnkov (1921) , Lev Alexandrovič Bruni (1922), Nikolaj Andrejevič Tyrsa (1928), Georgij Semjonovič Verejský (1929), Nina Josifovna Kogan (1930) , Gerta Michajlovna Nemenová (1960–1963), Alexandr Grigorjevič Tüschler (1943)\n\nBoris Vasiljevič Anrep, se kterým se seznámila v roce 1914 vytvořil pro National Gallery v Londýně mozaiku Compassion (Slitování) s postavou Anny Achmatovové v roce 1952.\n\n\n"}
{"id": "204029", "url": "https://cs.wikipedia.org/wiki?curid=204029", "title": "Viktor Kožený", "text": "Viktor Kožený\n\nViktor Kožený (* 28. června 1963 Praha) je irský občan českého původu žijící v současné době na Bahamách. Spojené státy americké a Česká republika se jej snaží přivést před soud a je na něj vydán mezinárodní zatykač.\n\nPochází z rozvedeného manželství. Matka se podruhé provdala za historika umění Květoslava Chvatíka. V roce 1979 rodiče s patnáctiletým Viktorem emigrovali do Mnichova. Poté Kožený již sám v roce 1982 odešel studovat do USA. V roce 1989 získal na Harvard University bakalářský titul v oboru ekonomie. Půl roku pak pracoval v Londýně jako investiční bankéř u firmy Flemmings.\n\nV roce 1991 se Kožený vrátil do Prahy a stal se vlivnou osobou v probíhající kupónové privatizaci. Občané mohli získávat za kupóny přímo akcie privatizovaných podniků, nebo předat kupóny tzv. investičním privatizačním fondům.\n\nDíky masivní reklamě slibující do roka „jistotu desetinásobku“ (tj. desetinásobnou návratnost poplatku 1035 Kčs za kupónovou knížku s kolkem) získaly Koženým založené Harvardské investiční fondy přes milión kupónových knížek. Fondy neměly nic společného s americkou Harvard University. \n\nV roce 1994 Kožený opustil Prahu a přesunul se do daňového exilu na Bahamy. V září roce 1995 získal za poplatek irské občanství.\n\nV roce 1996 bylo šest Harvardských investičních fondů kuponové privatizace z první vlny spolu s firmou Sklo Union Teplice transformováno na Harvardský průmyslový holding. V lednu 1998 Kožený koupil Harvardský průmyslový holding ve veřejné obchodní soutěži. Zaplatil za něj dvěma směnkami se splatností na konci roku 1999 ve výši 10,559 miliardy korun.\n\nKožený je v Česku stíhán kvůli operacím z let 1995 až 1997, při nichž spolu se svým nejbližším spolupracovníkem Borisem Vostrým připravil o majetek akcionáře Harvardského průmyslového holdingu. 14. října 2003 vydal Obvodní soud pro Prahu 4 na oba muže mezinárodní zatykače.\n\nKožený nalákal skupinu soukromých investorů k účasti na ázerbájdžánské obdobě české kupónové privatizace, která však skončila krachem. Investoři o vložené prostředky přišli a podezírají Koženého, že podstatnou část z nich zpronevěřil.\nDva bývalí američtí úředníci souhlasili, že budou svědčit proti svému bývalému zaměstnavateli Koženému v ázerbájdžánské úplatkářské aféře. Bývalý agent amerického protidrogového úřadu DEA a analytička ministerstva obrany v dokumentech federálního soudu na Manhattanu přiznali, že Kožený podplácel ázerbájdžánské prominenty s cílem získat v privatizaci ropnou společnost Socar. Mezi korumpovanými byl podle nich i bývalý ázerbájdžánský prezident Hejdar Alijev.\n\nTýdeník Respekt v únoru 2009 zveřejnil dopis z 24. října 1997, kterým tehdejší šéf poradců českého premiéra Václava Klause Jiří Weigl doporučil Viktora Koženého ázerbájdžánskému prezidentu Hejdaru Alijevovi jako průkopníka privatizačních procesů, jehož zkušenost může být užitečná i pro privatizační projekty v Ázerbájdžánu.\n\nV roce 2005 byl Kožený na Bahamách na základě americké žádosti o vydání zadržen. V USA byl s dalšími dvěma muži obviněn z úplatkářství velkého rozsahu, kterého se měli dopustit v Ázerbájdžánu.\n\nV dubnu 2007 byl propuštěn na Bahamách z vězení a v říjnu 2007 rozhodl bahamský odvolací soud, že do USA vydán nebude (soud první instance rozhodl, že může být vydán a stíhán, ale za menší rozsah trestných činů, než USA původně žádaly). USA prohlásily, že budou o vydání nadále usilovat. K dispozici mají ještě dva stupně odvolání.\n\nV červenci 2007 odmítl ministr vnitra Ivan Langer žádost bývalého policejního vyšetřovatele Václava Lásky o zbavení mlčenlivosti, aby mohl v USA vypovídat v kauze Viktora Koženého. Podle mluvčí Aleny Vokráčkové byla důvodem „odlišnost právních systémů obou zemí“.\n\nV únoru 2008 začal před Městským soudem v Praze proces proti Koženému a proti jeho společníkovi Borisi Vostrému, který žije v Belize. Oba jsou stíháni jako uprchlí. Kožený vyzval žalobce, aby zveřejnil obžalobu, což žalobce odmítl. Kožený proto vyzval své obhájce ex offo, aby obžalobu zveřejnili oni.\n\n"}
{"id": "204033", "url": "https://cs.wikipedia.org/wiki?curid=204033", "title": "Rostock", "text": "Rostock\n\nRostock (česky \"Roztoky\") je bývalé hanzovní město v severním Německu. Jde o největší město spolkové země Meklenbursko-Přední Pomořansko. Městská čtvrť Warnemünde, ležící 12 km severně od centra města, se nachází přímo na břehu Baltského moře. Ve městě žije obyvatel.\n\nNázev města pochází z jazyka polabských Slovanů – v 6. století se tu usídlili Chyžané patřící ke kmenovému svazu Luticů. Ti svou osadu pojmenovali \"rastokъ\", čili \"Roztok\" – místo, kde se řeka rozšiřuje nebo rozděluje. V průběhu staletí se jméno příliš neměnilo, z let 1165 a 1171 je doložená podoba \"Rozstoc\", dále se pak vyskytovaly různé varianty jako \"Rostoch\", \"Rotstoc\", \"Rotstoch\" a \"Roztoc\", až se v roce 1366 jméno konečně ustálilo na dnešním \"Rostock\".\n\nSousední obce: Graal-Müritz, Gelbensande, Rövershagen, Mönchhagen, Bentwisch, Broderstorf, Roggentin, Dummerstorf, Papendorf, Kritzmow, Lambrechtshagen, Elmenhorst/Lichtenhagen a Admannshagen-Bargeshagen.\n\n\n"}
{"id": "204034", "url": "https://cs.wikipedia.org/wiki?curid=204034", "title": "Živnostenská banka", "text": "Živnostenská banka\n\nŽivnostenská banka (ŽB, známá také jako Živnobanka) patřila mezi nejstarší české banky. Byla založena roku 1868, v letech 1935-1941 pro ni bylo vybudováno nové pražské sídlo na místě čtyř domů na nároží ulic Na příkopě a Senovážné čp.980-984/II (č.o. 24-28). V roce 1945 byl znárodněna, v letech 1949-1956 existovala jako právnická osoba s výrazně omezenými aktivity, pak byla přičleněna ke Státní bance československé a její budova od té doby sloužila jako hlavní bankovní dům státu. Roku 2002 se stala součástí italské finanční skupiny UniCredit. V roce 2007 se sloučila s HVB Bank Czech Republic a působí pod novým jménem UniCredit Bank Czech Republic and Slovakia.\n\nBanka byla založena 4. listopadu 1868 pod názvem \"Živnostenská banka pro Čechy a Moravu\" jako akciová společnost se zaměřením na financování malých a středních českých podniků a také byla zastřešující organizací sítě malých českých spořitelních a úvěrových družstev. Byla první bankou v rakousko-uherském mocnářství, jež byla financována výhradně českým kapitálem. Jejím cílem bylo podporovat rozvoj nově zakládaných českých firem, ale ucházela se také o vklady malých střadatelů - živnostníků a majitelů malých českých společností. Před první světovou válkou získala minoritní podíl v Srbské úvěrové bance. Těsně před vypuknutím války měla Živnostenská banka 1068 zaměstnanců, 11 poboček v Čechách a na Moravě a pobočky ve Vídni, Krakově, Lvově a Terstu. V té době spravovala téměř třetinu veškerého kapitálu v českém bankovnictví. Centrálu měla v Praze v budově v ulici Na Příkopě u Prašné brány v místech dneší budovy České národní banky.\n\nPo vytvoření Československé republiky banka rychle rostla, protože hrála úlohu klíčové banky nového státu. Její expanzi výrazně napomohl nostrifikační zákon, který přinutil akciové společnosti, aby převedly svá sídla na území nového státu, kde měly své továrny a závody. Živnostenská banka odkoupila větší množství průmyslových firem, které původně vlastnily německé a rakouské společnosti. Proti ostatním bankám působícím v té době v Československu byla její kapitálová síla i velikost bilance výrazně větší. Banka značně profitovala z toho, že změnila svou strategii a začala poskytovat úvěry velkým průmyslovým společnostem. O změnu strategie a prudký růst se zasloužil ředitel banky a zkušený bankéř Jaroslav Preiss.\n\nV roce 1922 byla založena v pobočka v Londýně. Banka podporovala fúze velkých českých průmyslových korporací (například vytvoření strojírenského kolosu ČKD) a systematicky budovala své průmyslové impérium. Jako nejsilnější banka v předválečném Československu kontrolovala některé z největších firem v zemi – na vrcholu slávy v roce 1929 ovládala 66 průmyslových podniků. Banka se stala významnou investiční silou ve střední a východní Evropě.\n\nPo anexi Rakouska Německem 13. března 1938 Němci vytvořili Vídeňskou zemskou banku (Länderbank Wien) sloučením vídeňské Merkurbank, jež byla majetkem Dresdner Bank, rakouské části Středoevropské zemské banky se sídlem v Paříži a pobočky Živnobanky ve Vídni. Dne 29. září, následkem přijetí Mnichovské dohody, muselo Československo postoupit německé říši Sudety. Dresdner Bank převzala pobočky Živnobanky v Liberci, Ústí nad Labem, Karlových Varech a Teplicích. Živnostenská banka jako jediná česká banka unikla během druhé světové války, hlavně díky tomu, že její vlastnictví bylo rozdrobeno, přímému zabrání některou z německých bank. Správce banky ale především po roce 1943 rozprodával podniky, které vlastnila, Němcům. Musela též vydatně přispívat Německu na financování války.\n\nPo skončení války československá vláda znárodnila Živnobanku stejně jako všechny ostatní československé banky. V roce 1948 banka pohltila Pražskou úvěrní banku včetně její newyorské pobočky, která ovšem byla další rok zrušena. V letech 1949 až 1956 banka nadále existovala jako právnická osoba, vláda ale výrazně omezila její aktivity.\n\nZkušenosti Živnobanky s mezinárodním obchodem a transakcemi s cizími měnami a devizovým obchodem vedly vládu k tomu, aby ji v letech 1956 až 1988 pověřovala dovozními a vývozními operacemi s RVHP. Při nich hrála významnou úlohu její londýnská pobočka. ŽB spravovala všechny devizové účty Čechů a Slováků žijících v cizině, zahraničních firem působících v Československu a státních institucí z oblasti „neviditelného“ obchodu, například cestovního ruchu. V roce 1988 se banka vrátila i k firemnímu bankovnictví.\n\nV roce 1992 se Živnostenská banka stala první privatizovanou bankou ve střední a východní Evropě. Německá BHF Bank získala 40 % akcií, Mezinárodní finanční korporace (IFC) nabyla 12 % a zbylých 48 % připadlo fyzickým osobám a českým investičním fondům. V roce 1998 se největším akcionářem Živnobanky stala německá banka Bankgesellschaft Berlin, která koupila od BHF Bank její tehdy už 47% podíl na základním jmění. Další významné podíly patřily společnostem IFC a Crédit Commercial de France. V roce 2000 se podíl Bankgesellschaft Berlin v Živnobance zvýšil na 85,16 procenta. Banka měla pobočky v Praze, Brně, Českých Budějovicích, Karlových Varech, Liberci, Ostravě, Pardubicích a Zlíně. Pro operace na Slovensku měla rovněž zastoupení v Bratislavě.\n\nV roce 2002 Bankgesellschaft Berlin prodala banku skupině UniCredit. V roce 2005 skupina UniCredit koupila německou HVB Bank, která působila i v Česku. Začala se připravovat fúze bank skupin HVB a UniCredit na trzích střední a východní Evropy. V roce 2007 se Živnostenská banka 139 let po svém vzniku přejmenovala na UniCredit Bank ČR a fúzovala s HVB Bank ČR. Vznikla čtvrtá největší banka v Česku se silným postavením v korporátním financování a bilanční sumou 230 miliard korun. Generálním ředitelem banky je generální ředitel bývalé Živnostenské banky Jiří Kunert.\n\n"}
{"id": "204036", "url": "https://cs.wikipedia.org/wiki?curid=204036", "title": "Lipská hora", "text": "Lipská hora\n\nLipská hora (367 m n. m.), někdy také nazývaná \"Lipanská hora\", je vrch nedaleko Lipan (v současnosti část obce Vitice), v jehož okolí se odehrála známá bitva u Lipan.\n\nNa jejím vrcholu se nachází pískovcový památník s husitským kalichem z roku 1881 – Lipanská mohyla. Jde o připomínku bitvy z 30. května 1434. V 19. a první polovině 20. století se na Lipské hoře konaly národní a dělnické manifestace. Z vrcholu kopce je daleký výhled na Českobrodsko, střední Polabí, Kouřimsko a Posázaví.\nPřes vrchol Lipské hory vede Čertova brázda, mohutná pravěká severojižní stezka mezi brody na Sázavě a na Labi. Při sestupu z vrcholu Lipské hory do obce Lipany splývá Čertova brázda hlubokým úvalem místní komunikace. Uprostřed obce komunikace odbočuje vlevo a Čertova brázda pokračuje, místy zasypána a pak jako hluboká brázda příležitostné vodoteče k okraji obce. Za obcí, směrem k Chotouni se zachoval 360m dlouhý úsek splývající s vodotečí. Zbytek brázdy směrem k Chotouni, přes dva kilometry dlouhý rovný úsek, byl v minulém století zavezen. Zůstala po něm jen hranice v katastru a spatřit jej můžete jako rozhraní polí viditelné dobře např. na družicových snímcích.\n"}
{"id": "204037", "url": "https://cs.wikipedia.org/wiki?curid=204037", "title": "Valentino Rossi", "text": "Valentino Rossi\n\nValentino Rossi (* 16. února, 1979, Urbino, Itálie) je italský profesionální motocyklový závodník a devítinásobný mistr světa, z toho 7x zvítězil v tzv. královské kubatuře třídy MotoGP, 1x v kubatuře 125 cm³ a 1x v kubatuře 250 cm³ ve Velké ceně silničních motocyklů. Obecně je považován za jednoho z nejlepších motocyklových jezdců všech dob.\n\nV roce 2006 mu jen těsně unikl osmý titul mistra světa a v sezóně 2007 se před něj dostal Casey Stoner, ovšem v roce 2008 opět ukázal svou nadvládu. Podle amerického sportovního týdeníku Sports Illustrated je Rossi sedmým nejvíce vydělávajícím sportovcem světa a druhým, který žije mimo Ameriku. Odhaduje se, že jeho roční příjmy dosahují 30 milionů dolarů.\n\nValentino šel ve stopách svého otce, Graziana Rossiho. Ve Velké ceně začal za tým Aprilia závodit v roce 1996 ve třídě do 125 cm³ a hned další rok světový šampionát vyhrál. V následujícím roce už za Aprilii startoval ve třídě do 250 cm³ a v roce 1999 zvítězil i v této třídě. V roce 2001 vyhrál třídu do 500 kubických centimetrů, v té době za tým Honda, a série úspěchů pokračovala tentokrát už v královské třídě MotoGP (bývalá třída do 500 cm³) i v letech 2002 a 2003. Za tým Yamaha získal titul mistra světa i v letech 2004 a 2005. Šestý titul v řadě mu v roce 2006 těsně unikl a Rossi se musel spokojit s celkovým druhým místem za Američanem Nicky Haydenem. I sezóna 2007 se dá označit za smolnou. Rossimu první místo uniklo o jediný bod, protože poslední závod sezóny kvůli zlomenině ruky nedokončil. Druhý byl Dani Pedrosa a mistrem světa se stal Casey Stoner. Sezóna 2008 startovala v duchu velkého očekávání, zda Rossi dokáže po dvou letech opět získat titul. Valentino vítězstvím v GP Číny odstartoval velice úspěšnou sezonu, plnou bojů, hlavně s největším rivalem a obhájcem titulu Australanem Stonerem. Bitva do posledního kola v závodě v americkém Laguna Seca je považována za jeden z nejlepších za poslední roky v královské kubatuře. Rossi překonal v této sezoně hranici 90 vítězství a tím překonal ikonu motorismu, Angela Nieta. V závodě v japonském Motegi si zajistil titul mistra světa pro rok 2008. V následující sezoně vyhrál Rossi 6 závodů a v Sepangu si zajistil svůj devátý titul mistra světa. V tomto roce také získal v holandském Assenu své sté vítězství a stal se tak druhým jezdcem v historii, který překonal hranici sta vítězství. Sezóna 2010 byla smolná již od samého začátku, protože Valentino si poranil šlachy v rameni během tréninku na motocrossové motorce. Rossi sice vyhrál úvodní závod v Kataru, ale již při tréninku ve čtvrté GP Itálie v Mugellu si Rossi po pádu přivodil otevřenou zlomeninu holenní kosti na pravé noze. Kvůli tomuto zranění musel vynechat poprvé závod v grand prix. Vrátil se až po čtyřech závodech a to na GP Německa. Zranění ramene a nepříliš dobré výsledky znamenaly vzestup jeho týmového kolegy Jorge Lorenza. Ten se také měl stát týmovou jedničkou a odsunul Valentina Rossiho na druhou kolej. Proto se Rossi rozhodl o ukončení spolupráce s Yamahou a podepsal kontrakt na dva roky s továrnou Ducati. Již při testu ve Valencii nebyl však Rossi s motorkou spokojen a začalo dlouhé trápení s motorkou Ducati.\n\nValentino Rossi se narodil ve městě Urbino ve střední části Itálie nazývané Marche a vyrostl ve městě Tavullia. Jako správný syn úspěšného motocyklového závodníka (v roce, kdy se Valentino narodil, skončil Graziano Rossi třetí ve světovém šampionátu - třída do 250 cm³) řídil Valentino už ve dvou letech minibike a dalo by se říci, že od té doby mílovými kroky buduje svou až neskutečnou kariéru.\n\nJako první si Rossi zamiloval motokáry. Graziano ve skutečnosti koupil motokáru jako náhražku za minibike, neboť Valentinova matka Stefania považovala minibiky za příliš nebezpečné a trvala na tom, aby Graziano nalezl pro jejich syna alespoň o něco bezpečnější sport. Jenže rysem rodiny Valentina Rossiho je věčná touha hnát se stále rychleji vpřed, a tak Graziano brzy začal motokáru upravovat: svému tehdy pětiletému synovi vylepšil stroj tím, že zvýšil objem motoru z 60 na 100 cm³.\n\nAčkoli se Valentino věnoval i takovým věcem, jako byla kytara a fotbal, jeho zájem o školu a vzdělávání vůbec opadal. A tak i matčin pokus přimět ho k tomu, aby přešel na školu se zaměřením na fotbal, ztroskotal. Valentina však začaly lákat závodní boxy a nejrůznější závody motocyklů.\n\nKdyž bylo Valentinovi 9 let, pokusil se Graziano pomocí zfalšovaných dokumentů získat pro syna juniorskou licenci na motokáry, legálně mohl tuto licenci získat až v deseti letech. Tento pokus se však nakonec nezdařil.\n\nV roce 1990 vyhrál Valentino oblastní šampionát. V té době se však nadchl pro novou věc – minimotorky. Během roku 1991 na minimotorce zvítězil v šestnácti oblastních závodech.\n\nZprvu byly minimotorky pro Valentina jen zábavou, závodil zejména na motokárách a byl úspěšný – na národním šampionátu v Parmě skončil pátý. Grazianovi se v hlavě začaly rodit plány o tom, že by Valentino mohl začít závodit na motokárách s motorem 100 cm³ nejen v Itálii, ale po celé Evropě. Tato dráha by ho později nejspíše směrovala k Formuli 1. Ukázalo se však, že je to pro rodinu finančně neúnosné a Valentino se od té doby věnoval výhradně minimotorkám. V letech 1992 a 1993 se postupně naučil vše potřebné a pak už získával jedno vítězství za druhým.\n\nRossiho talent byl obrovský. Aby ho mohl nadále rozvíjet, potřeboval k tomu však patřičnou motorku. V roce 1993 začal jezdit na motocyklu Cagiva Mito (125 cm³), se kterým však hned v první zatáčce, ne víc než sto metrů od boxů, havaroval. Motocykl se nechal opravit, jenže další pokus skončil hned v zatáčce druhé. Pro Rossiho to byl úsměvný, ale zároveň v jistém slova smyslu perný moment, v tu chvíli se totiž rozhodoval, zda jeho motocyklová kariéra má vůbec budoucnost.\nNásledující závodní víkend však Rossi dojel devátý. I když jeho výkony v první sezóně italského šampionátu Sport Production byly nestabilní, neustále se zlepšoval a v posledním závodu sezóny na okruhu v Misanu už startoval z pole position a nakonec skončil na stupních vítězů. Další rok si na motorce Mito, kterou mu poskytl manažer týmu Cagiva Claudio Lusuardi, už bez problémů dojel pro titul.\n\nMladého talentovaného jezdce si vyhlédl tým Aprília Sandroni, Valentino s Aprilií spolupracoval na vylepšeních pro model RS125R a následně za tento tým začal závodit ve třídě do 125 cm³. Rossi za Aprílii startoval poprvé v roce 1994 na italském mistrovství (celkově získal šesté místo) a v jejích barvách nastoupil i v následujícím roce: na evropském šampionátu skončil třetí, šampionát Itálie v roce 1995 vyhrál.\n\nV seriálu závodů Velké ceny silničních motocyklů v sezóně 1996 se však Rossimu vůbec nedařilo, několikrát spadl a pět závodů nedokončil. V srpnu však v České republice na brněnském okruhu vyhrál na motocyklu AGV Aprília RS125R svou první Velkou cenu. Celkově nakonec skončil devátý, především kvůli nevyrovnanosti svých výkonů, mnohdy ale překvapoval ohromující rychlostí. Mohlo by se zdát, že v této sezóně se Rossi především učil ovládat svůj motocykl, do začátku následující sezóny však své schopnosti vybrousil do té míry, že si v kubatuře do 125 kubických centimetrů s přehledem dojel pro titul mistra světa. Vyhrál jedenáct z patnácti závodů.\n\nS trochou nadsázky by se dalo říct, že v sezóně 1998 byla Aprília takřka navrcholu, mohla se totiž pyšnit nejen modelem RS250, ale i jezdci takových kvalit, jako byli Valentino Rossi, Loris Capirossi a Tecuja Harada. Jenže ani rychlý motocykl a zkušení týmoví kolegové Rossimu příliš nepomohli. Celou jeho první sezónu ve třídě 250 cm³ ho provázely problémy a obtíže a Rossi tento rok považoval za nejtěžší v celé své kariéře. Tlak na něho vyvíjela nejen Aprílie, která od něho očekávala vynikající a bezchybné výkony, ale také média a v podstatě všichni v jeho okolí. Na o něco horších výsledcích se zřejmě podepsal i fakt, že při automobilové havárii zemřeli dva jeho blízcí přátelé. V celkovém pořadí se ale Rossi nakonec umístil na druhém místě, o pouhé tři body za Lorisem Capirossim. V roce 1999 si už titul uniknout nenechal. Cestou posbíral pět pole position a zvítězil v devíti Velkých cenách.\n\nZa titul v kubatuře do 250 cm³ byl Rossi v roce 2000 odměněn nabídkou týmu Honda závodit za ni v tehdy nejvyšší třídě závodů silničních motocyklů – 500 cm³. Jeden ze členů nejvyššího vedení Hondy, Jeremy Burgess, tehdy pro Rossiho vybral model NSR500. Byl přesvědčen, že bude-li tento motocykl řídit právě Valentino Rossi, nemůže to skončit ničím jiným než úspěchem. Během prvního roku u Hondy měl Rossi velmi dobré zázemí, jeho osobním poradcem byl bývalý několikanásobný světový šampión ve třídě 500 cm³ Mick Doohan. I s tím dříve Jeremy Burgess spolupracoval. Do této doby spadá také počátek rivality mezi Rossim a Maxem Biaggim, který byl tehdy v pětistovkách nepochybně mužem číslo jedna. Ačkoli se spolu tito dva jezdci nikdy dřív nestřetli přímo na okruhu, během krátké doby bylo jasné, že rádi se mít rozhodně nebudou. Vzájemná rivalita z nich doslova čišela. Arogance spojená s lehkomyslnou přívětivostí v podání Rossiho narážela na pyšnou povahu Biaggiho, který si tehdy myslel, že je středem vesmíru. Média samozřejmě s chutí přikládala polínka do ohně jejich sporů a otiskovala každičkou pikantní zprávu, co se jim donesla k uším, ať už byly informace potvrzené, nebo šlo o pouhou domněnku. Rossi postupně odhaloval všechny silné stránky motocyklu NSR500 a svými nápady i nadále přispíval k jeho vylepšování. Trvalo to devět velkých cen, než Valentino Rossi poprvé stanul na nejvyšším stupínku stupňů vítězů, všem ale bylo jasné, že stejně jako v obou nižších kubaturách bude i tentokrát první sezóna víceméně testovací a čas tohoto jezdce přijde v sezóně následující. Rossi nakonec v celkovém pořadí skončil druhý, zvítězil Kenny Roberts Jr a Max Biaggi se musel spokojit s místem třetím.\n\nSvětovému šampionátu v roce 2001 už Rossi dle očekávání kraloval, zvítězil v 11 velkých cenách, včetně prvních tří a posledních čtyř. Touto sezónou však éra pětistovek končila, a to nejen pro Rossiho, ale pro všechny jezdce. Od roku 2002 se z ní stala královská třída MotoGP, ve které jezdci začali závodit na motocyklech o dvojnásobném objemu.\n\nV roce 2001 Rossi navíc zahájil spolupráci s americkým jezdcem Colinem Edwardsem. Na motocyklech Honda VTR1000SPW se zúčastnili vytrvalostního závodu Suzuka 8 Hours a navzdory tomu, že Rossi neměl se superbiky téměř žádné zkušenosti, v tomto závodě zvítězili.\n\nTřída pětistovek musela v sezóně 2002 ustoupit nově vzniklé třídě MotoGP. Dvoutaktní motory o objemu 500 cm³ byly nahrazeny čtyřtaktními s objemem 990 cm³, což týmům umožnilo vytvořit velice rychlé motocykly. Honda pro své jezdce připravila model RC211V. Tento motocykl s pětiválcovým motorem V5 chlazeným vodou měl již tradičně poněkud zvláštní tvar, dosahoval však fenomenální rychlosti.\n\nŘada jezdců se v roce 2002 potýkala s problémy, bylo třeba zvyknout si na silnější motocykl a doladit a vybrousit detaily. Přesně to Valentino Rossi potřeboval. Od první velké ceny sezóny v podstatě držel mistrovský titul pevně v rukou a ani na chvíli ho nepustil. Zvítězil v neuvěřitelných osmi z prvních devíti závodů a celkově nakonec posbíral 11 vítězství.\n\nI v roce 2003 Rossi zpravidla nechával své soupeře daleko za svými zády. Získal 9 pole position a 9 vítězství a zajistil si tak zisk třetího titulu mistra světa v řadě za sebou. Jedním z nejvýraznějších momentů v kariéře Valentina Rossiho se stala Velká cena Austrálie 2003, a to vzhledem k jedinečnosti okolností, za kterých se Rossimu podařilo zvítězit. Jezdec týmu Ducati Troy Bayliss havaroval, Rossi však ignoroval žlutý praporek signalizující nebezpečí na trati a předjížděl, za což byl penalizován deseti sekundami. Rossi byl v tu chvíli v čele závodu, odpoutal se tedy od zbytku startovního pole, každým kolem zvyšoval svůj náskok a do cíle nakonec dojel o 15 sekund dřív než všichni ostatní, což mu samozřejmě bohatě stačilo k tomu, aby svou penalizaci smazal a závod s přehledem vyhrál.\n\nV dubnu 2016 získ 113. vítězství Valentina Rossiho bylo víc než historické. Byl to úspěch, který ho dostal na dosah deseti vítězství od rekordu 122 vítězství Giacoma Agostiniho, který byl po mnoho desetiletí považován za nepřekonatelný. Těžko tomu uvěřit, ale jeho 87. vítězství v královské kubatuře bylo také první za 17 let v této kubatuře, kdy Rossi vedl od startu do cíle. Na závěr perlička, stalo se to následující závodní víkend po té, co jeho týmový kolega Jorge Lorenzo oficiálné oznámil odchod k Ducati, právě Lorenzo tímto způsobem často vyhrával závody.\n\nDebut v GP: VC Malajsie v Shah Alamu, 31. března 1996\nPrvní vítězství: VC České republiky v Brně, 18. srpna 1996\n\n\n<div style=\"float:left;\">\n\n<div style=\"float:left;\">\n"}
{"id": "204041", "url": "https://cs.wikipedia.org/wiki?curid=204041", "title": "Společenstvo", "text": "Společenstvo\n\nSpolečenstvo neboli biocenóza (z řeckého \"bios\" = život + \"koinos\" = společný) je soubor populací všech druhů rostlin, živočichů, hub a mikroorganismů, které žijí v určitém biotopu; existují mezi nimi určité vztahy. Je to živá část ekosystému, která je schopna samoregulace, přičemž biotop je místem, kde se společenstvo nachází. Vědní obor zabývající se zákonitostmi vztahů ve společenstvu je biocenologie. Společenstvo má určitý ráz, určený dominantními populacemi (např. populace dubu v lužním lese, trávy na louce apod.). Význam populace určíme z četnosti jejího výskytu nebo z její biomasy.\n\nPojem biocenóza byl poprvé vymezen německým zoologem a hydrobiologem, zakladatelem biocenologie Karlem Augustem Möbiem v roce 1877: \"„Biocenóza je průměrným vnějším životním podmínkám odpovídající výběr a počet druhů a individuí, vzájemně se podmiňujících a ve vymezeném území se trvale udržujících.“\"\n\nV geologii se pro společný výskyt charakteristické kombinace fosilních druhů v hornině používá název kongregace.\n\nZ hlediska, kterou skupinu organismů popisuje\n\n\nTyto části je možno dále dělit na dílčí společenstva (společenstvo mechů, ptáků, vyšších rostlin…).\n\nZ hlediska původu a ovlivnění člověkem\n\n\nZ hlediska prostorového uspořádání\n\nNapříklad v lese můžeme vertikálně rozlišit patrovitost:\n\n\nProstorově vyhraněnou součástí biocenózy je také pedocenóza, což je společenstvo půdních organismů, které se častěji označuje jako edafon.\n\nEkoton je přechodná zóna mezi společenstvy (biocenózami), kde dochází k plynulé přeměně jedné biocenózy v druhou. V těchto místech překrývání vzniká přechodové společenstvo (o šířce několik cm až desítky km). Zpravidla zde dochází k ekotonálnímu efektu, kdy v ekotonu u je vyšší počet druhů než v kterékoli z obou sousedních biocenóz, navíc se mohou vyskytovat druhy specifické pouze pro tuto přechodovou zónu. Typickým příkladem ekotonu je křovinatý lem na kraji lesa, kde se stýká lesní a luční společenstvo.\n\nMezi organismy a populacemi existují složité vzájemné vztahy, závislosti. Tyto vztahy se v čase vyvíjejí, struktura se mění z jednodušší na složitější (např. přibývají druhy, patra…) - probíhá ekologická sukcese.\n\nVztahy (interakce) lze rozdělit na:\n\n\n"}
{"id": "204043", "url": "https://cs.wikipedia.org/wiki?curid=204043", "title": "Tomáš Janků", "text": "Tomáš Janků\n\nTomáš Janků (* 27. prosince 1974, Jablonec nad Nisou) je bývalý český atlet, výškař.\n\nJeho největšími úspěchy jsou bronzová medaile z HME 1998 a stříbrná medaile z ME 2006. Na juniorském mistrovství Evropy v San Sebastiánu v roce 1993 získal bronz.\n\nJe pětinásobný mistr České republiky v hale z roků 1994, 1998 - 2000 a 2004. Pod otevřeným nebem získal deset titulů v letech 1993 - 94, 1996, 1998 - 2000, 2002, 2006 - 08. Je mistrem Československa z roku 1992.\n\nNejlepší osobní rekord v hale si vytvořil 6. února 2007 v Brně, v rámci Brněnské laťky. Hodnota 234 cm je zároveň rekordem mítinku. I pod otevřeným nebem Tomáš Janků předvedl 234 cm. Konkrétně se mu tento výkon povedl na Mistrovství Evropy v atletice ve švédském Göteborgu 9. srpna 2006, kde získal stříbrnou medaili.\n\nSvoji dlouholetou výškařskou kariéru ukončil po halové sezóně roku 2009. Jeho posledním závodem byla Valašská laťka pořádaná ve Valašském Meziříčí. V poslední halové sezóně předvedl nejlepší výkon 220 cm. Poprvé v Ostravě a poté v Třinci na Beskydské laťce.\n\nVystudoval Vysokou školu ekonomickou.\n\nV roce 2013 byl jmenován výkonným ředitelem organizačního výboru halového mistrovství Evropy v atletice 2015 v Praze. Funkci získal ve výběrovém řízení vypsaném Českým atletickým svazem.\n\nTomáš Janků žije s bývalou českou tyčkařkou Kateřinou Baďurovou, se kterou se 11. září 2010 na zámku v Liblicích oženil a má s ní dvě děti. Jeho bratr Jan Janků byl také výškař, po ukončení své závodní činnosti působí jako sportovní manažer. Rodiči obou byli rovněž výškaři – otec Jan Janků st. a Blanka Janků roz. Matějková.\n\n"}
{"id": "204044", "url": "https://cs.wikipedia.org/wiki?curid=204044", "title": "Sotto il Monte Giovanni XXIII", "text": "Sotto il Monte Giovanni XXIII\n\nSotto il Monte Giovanni XXIII je obec v Itálii, v oblasti Lombardie, v provincii Bergamo. Má asi 4 200 obyvatel.\n\nZnámá je především jako rodiště papeže Jana XXIII., občanským jménem Angelo Giuseppe Roncali. Odtud pochází i dovětek Giovanni XXIII v oficiálním názvu.\n\n\n"}
{"id": "204045", "url": "https://cs.wikipedia.org/wiki?curid=204045", "title": "Mercedes D.IV", "text": "Mercedes D.IV\n\nMercedes D.IV byl vodou chlazený čtyřdobý zážehový stojatý řadový osmiválec, vyráběný firmou Daimler během první světové války. Použití a celková výroba byla kvůli nízké spolehlivosti motoru poměrně malá, záhy byl ve výrobě nahrazen zcela novou konstrukcí používanou pod označením Mercedes D.IVa.\n\nKoncepce nového, výkonnějšího motoru vyšla z typu Mercedes D.III, kdy konstruktéři zvýšili počet válců z šesti na osm (oba motory měly stejné rozměry válců). Uspořádání válců zůstalo zachováno, takže vznikla poměrně neobvyklá (u rychloběžného motoru) konstrukce řadového osmiválce. Toto uspořádání není příliš rozšířené kvůli značné délce klikového hřídele. Ve skutečnosti se pak ukázalo že motor je značně nespolehlivý, jedním z důvodů byla právě koncepce řadového osmiválce, kdy v praxi hrozí reálné nebezpečí poškození motoru torzními kmity dlouhého hřídele (koncepce řadového motoru s více než šesti válci, popř. vidlicového motoru s více než dvanácti válci, se proto používá spíše jen u pomaluběžných motorů, kupř. u vznětových motorů stacionárních či lodních).\n\n"}
{"id": "204046", "url": "https://cs.wikipedia.org/wiki?curid=204046", "title": "Mercedes D.IVa", "text": "Mercedes D.IVa\n\nMercedes D.IVa byl řadový stojatý vodou chlazený šestiválcový letecký motor vyráběný firmou Daimler během první světové války, který ve své výkonové třídě nahradil nespolehlivý řadový osmiválec Mercedes D.IV.\n\nProblémy se spolehlivostí osmiválcového motoru Mercedes D.IV vedly ke konstrukci zcela nového typu, u kterého se konstruktéři vrátili k osvědčené koncepci řadového šestiválce.\n\nFirma motory vyráběla ve dvou provedeních, jako pravotočivý a levotočivý.\n"}
{"id": "204050", "url": "https://cs.wikipedia.org/wiki?curid=204050", "title": "Bullworker", "text": "Bullworker\n\nBullworker je zařízení pro izometrické posilování svalů, původně uvedené na trh počátkem 60. let 20. století. Bylo navrženo a patentováno německým vynálezcem Gertem F. Kobelem a stále se prodává v Evropě, Asii a USA.\n"}
{"id": "204055", "url": "https://cs.wikipedia.org/wiki?curid=204055", "title": "Protolaurasie", "text": "Protolaurasie\n\nProtolaurasie (Proto-laurasie) byl kontinent, který se vytvořil na jižní polokouli v mladších starohorách po rozpadu superkontinentu Rodinie, asi před 650 milióny let. Tvořily ho post-rodinské kontinenty Laurentie, Sibiř, Baltika a Západní Gondwana. (Západní Gondwana obsahovala část budoucí západní Afriky, část Jižní Ameriky a Floridu.)\n\nAsi před 600 milióny let, kdy se Protolaurasie rozkládala kolem jižního pólu jako dnes Antarktida, do ní ze severu narazila Protogondwana a spojením obou pevnin vznikl krátkodobě superkontinent Pannotie. Západní Gondwana pak už zůstala pohromadě s Protogondwanou (Východní Gondwanou) a Protolaurasie už se v původní podobě neobnovila.\n"}
{"id": "204087", "url": "https://cs.wikipedia.org/wiki?curid=204087", "title": "Protogondwana", "text": "Protogondwana\n\nProtogondwana (Proto-gondwana) byl kontinent, který se vytvořil na severní polokouli v mladších starohorách po rozpadu superkontinentu Rodinie, asi před 650 milióny let. Tvořila ho nejdříve Východní Gondwana (budoucí Mosambický pás, Indie, Východní Antarktida, Austrálie, Severní Čína, Bajkalský blok, Jižní Čína a Jihovýchodní Asie, Arábie a Írán).\n\nPo odtržení od Rodinie se Východní Gondwana nacházela na severní polokouli, jen malý cíp Mosambiku sahal pod rovník. Celý kontinent se však posouval k jihu. Asi před 650 milióny let se k němu připojila do té doby samostatná Západní Arábie. O pár desítek miliónů let později narazila Protogondwana do Konga a Patagonie. Výsledný superkontinent pokračoval dál vstříc Protolaurasii, která se v té době rozkládala kolem jižního pólu. Střetly se před 600 milióny let, vznikla Pannotie a oba proto-kontinenty zanikly.\n\nZ Protolaurasie se na srážce podílely oblasti Západní Gondwany, konkrétně Západoafrická deska a Amazonie. Tím se zformovalo území budoucí Gondwany, Afriky a Jižní Ameriky.\n"}
{"id": "204088", "url": "https://cs.wikipedia.org/wiki?curid=204088", "title": "Alexej Alexejevič Abrikosov", "text": "Alexej Alexejevič Abrikosov\n\nAlexej Alexejevič Abrikosov rus. Алексей Алексеевич Абрикосов, (* 25. června 1928, Moskva - 29. března 2017, Palo Alto) byl ruský (resp. dříve sovětský) fyzik a nositel Nobelovy ceny za fyziku (2003) za přínos v oblasti supravodičů.\n\nSupravodiče II. typu nemohou být popsány pomocí teorie BCS. Teprve Abrikosov vytvořil teoretický popis těchto supravodičů. Jeho práce je schopna pomocí parametru uspořádání matematicky popsat, jak externí magnetické pole proniká materiálem a chování materiálu při zvyšování intenzity tohoto pole.\n\n"}
{"id": "204090", "url": "https://cs.wikipedia.org/wiki?curid=204090", "title": "Pannotie", "text": "Pannotie\n\nPannotie byl superkontinent, který se krátkodobě vytvořil na Zemi v mladších starohorách asi před 600 milióny let. Vznikl srážkou Protogondwany, která se pohybovala ze severní polokoule k jihu, s Protolaurasií, rozkládající se tehdy kolem jižního pólu.\n\nPannotie existovala nanejvýš pár desítek miliónů let. Poměrně záhy se od ní totiž odtrhla Laurentie, Baltika a Sibiř. Pevninu, která zbyla, už nazýváme Gondwana.\n"}
{"id": "204092", "url": "https://cs.wikipedia.org/wiki?curid=204092", "title": "Laurasie", "text": "Laurasie\n\nLaurasie byl severnější z obou kontinentů, na které se ve druhohorách rozpadl superkontinent Pangea. Zformovala se v rámci Pangey před 300 až 250 milióny let, když se k Pangee na severovýchodě připojila Sibiř. Před 200 až 150 milióny let se Laurasie oddělila od jižnější Gondwany a Pangea zanikla. Mezi Laurasií a Gondwanou vznikl na západě Atlantský oceán, zatímco na východě je už dříve odděloval oceán Tethys.\n\nLaurasii daly jméno dvě velká území, která v ní ležela: Laurentie (Severní Amerika, poprvé včetně Floridy) a Asie. Mezi nimi samozřejmě leželo území dnešní Evropy, poprvé včetně Pyrenejského a Apeninského poloostrova, zatím však chyběla Čína a rozsáhlé oblasti Jihovýchodní Asie. Ty se připojily asi před 100 milióny let, tedy v době, kdy už se Laurasie téměř rozpadla na Eurasii a Severní Ameriku.\n\nO Laurasii se někdy chybně hovoří i před vznikem Pangey. Tehdy však nešlo o Laurasii, ale \"Laurussii\", resp. Eurameriku. Té do Laurasie chyběly podstatné části budoucí Asie, jako je Sibiř a Kazachstánie.\n"}
{"id": "204093", "url": "https://cs.wikipedia.org/wiki?curid=204093", "title": "Euramerika", "text": "Euramerika\n\nEuramerika (též \"Laurussia\" (neplést s Laurasií) nebo \"Starý červený kontinent\") byl prvohorní kontinent, který, jak název napovídá, v sobě spojoval geologický materiál dnešní Evropy (bez Středomoří) a Severní Ameriky (bez Floridy).\n\nEuramerika vznikla v devonu před 420 milióny let, když se na rovníku a jižně od něj srazila Baltika s Laurentií. Srážka způsobila kaledonské vrásnění, které dalo vzniknout severní části Apalačských hor, horám v Británii a Skandinávii.\n\nV karbonu před 350 milióny let do Eurameriky narazila Gondwana a vznikl nový superkontinent Pangea. Srážka Eurameriky s Gondwanou vyvolala hercynské vrásnění, při němž vznikla jižní část Apalačských hor, Meseta v severní Africe a Hercynská pohoří v Evropě. Euramerika jako kontinent zanikla.\n\n\n"}
{"id": "204098", "url": "https://cs.wikipedia.org/wiki?curid=204098", "title": "Důl Pniówek", "text": "Důl Pniówek\n\nDůl Pniówek [pňuvek] (polsky Kopalnia Węgla Kamiennego „Pniówek“, KWK Pniówek) je činný černouhelný důl společnosti Jastrzębska Spółka Węglowa. Důlní pole dolu sa nachází na územích obcí Jastrzębie-Zdrój a Pawłowice.\n\nVýstavba dolu probíhala od roku 1966 a oficiální zahájení provozu dolu proběhlo 4. prosince 1974. Výstavbou dalších částí důlního komplexu postupně rostla denní výkonnost dolu, která v roce 1986 dosáhla hodnoty 12 500 tun uhlí denně.\n\nPůvodně samostatný důl se k 1. říjnu 1982 stal součástí tzv. Zrzeszenia Kopalń Węgla Kamiennego (Sdružení černouhelných dolů). K opětovnému osamostatnění dolu došlo v roce 1990, ale již od 1. dubna 1993 se důl stal součástí důlní společnosti Jastrzębska Spółka Węglowa.\n\n"}
{"id": "204105", "url": "https://cs.wikipedia.org/wiki?curid=204105", "title": "Pohádky o mašinkách", "text": "Pohádky o mašinkách\n\nPohádky o mašinkách je kniha originálních pohádek či bajek Pavla Naumana, v nichž jsou hlavními postavami lokomotivy a železničáři. Příběhy se odehrávají na pražském Smíchovském nádraží a okolních tratích. První vydání vyšlo v Praze v nakladatelství Fr. Borový v roce 1942, kniha vyšla v přinejmenším devíti vydáních (Borový 1947, ČSS 1949 a 1954, SNDK 1960, ČSS 1967, Paseka 2007 a 2010 ) a nedatované vydání kolem roku 1991 Pavla Naumana (syna spisovatele) ve spolupráci s Institutem pro středoevropskou kulturu a politiku (označeno jako sedmé vydání, ). Všechna vydání byla ilustrována Kamilem Lhotákem. V roce 1958 byly vydány i ve slovenském překladu (Anna Miháliková) v nakladatelství Mladé letá. Místopisné názvy byly upraveny pro okolí Bratislavy.\n\nPodle knihy byl v roce 1985 natočen i stejnojmenný desetidílný animovaný večerníček (premiérově vysílán 25. října až 3. listopadu 1987), který režíroval Eduard Hofman a namluvil Vladimír Ráž, v roce 2003 či 2005 vydal Universal Music na CD zvukovou verzi všech dílů. V roce 1995 vydal Bonton Music a v roce 2001 ve zkrácené verzi Supraphon na kazetě zvukovou nahrávku tří pohádek (v roce 1992 je namluvil Pavel Zedníček). DTP Studio v Praze vydalo v roce 2003 multimediální set kombinující tištěnou knížku s interaktivním CD, které obsahuje též audioverzi jedné pohádky (O dlouhé lokomotivě) v podání Karla Greifa, kompletní e-knihu v textové i zvuková podobě i fotografie skutečných parních lokomotiv. Od pondělí 1. listopadu 2010 vysílal Český rozhlas 2 Praha dvanáctidílný seriál \"Hajaja - Pohádky o mašinkách\", připravený studiem Olomouc.\n\nV první pohádce si nechá nejvyšší pan železničář u zlého černokněžníka Zababy postavit největší lokomotivu na světě. Jeho pýcha je ale ztrestána a nikdo si s jeho obrovskou lokomotivou, která hned při první zkušební jízdě za mokropeským mostem vykolejila, neví rady. Až malý chlapeček Pašíček jim poradí. Lokomotivu rozřežou na řadu menších mašinek, o nichž jsou následující pohádky. Stejně jako v bajkách jsou na lokomotivách předváděny lidské vlastnosti jako pýcha, statečnost, mlsnost či skromnost. Hlavní kladnou lidskou postavou je pan Blahoš z výtopny, který nakonec pomůže k polepšení i černokněžníku Zababovi.\n\n"}
{"id": "204119", "url": "https://cs.wikipedia.org/wiki?curid=204119", "title": "Fraser", "text": "Fraser\n\nFraser může znamenat:\n\n\n\n\n"}
{"id": "204120", "url": "https://cs.wikipedia.org/wiki?curid=204120", "title": "Šachetský potok", "text": "Šachetský potok\n\nŠachetský potok je drobný vodní tok ve Středočeském kraji. Pramení jižně od obce Kosoř, teče podél západního úpatí vrchu Klapice Černou roklí do pražského Radotína. Odvodňuje údolí mezi vrchem Klapicí a Kosoří. Přímo pod Kosoří se do něj zleva vlévá drobný bezejmenný potok. Ústí v Radotíně pod cementárnou zprava do Radotínského potoka.\n\nLevé úbočí rokle je chráněné jako národní přírodní památka Černá rokle, pravé úbočí jako přírodní rezervace Klapice.\n"}
{"id": "204123", "url": "https://cs.wikipedia.org/wiki?curid=204123", "title": "Radotínský potok", "text": "Radotínský potok\n\nRadotínský potok je levostranný přítok Berounky, do které se vlévá v Radotíně zhruba 3,7 km před jejím ústím do Vltavy ve výšce 192 m n. m. Pramení u obce Ptice ve výšce kolem 400 m n. m., délka toku je 22,6 km, povodí 68,5 km. \n\nProtéká Ptice, Úhonice, Drahelčice, Rudnou, Krahulov, Nučice, Tachlovice, Chýnice, Choteč samotu Cikánka a Radotín. Na horním toku protéká po náhorních rovinách Pražské plošiny, pod Tachlovicemi se zařezává do hlubšího údolí. Má jen malé přítoky. Nad Cikánkou se do něj zleva vlévá Zmrzlík neboli Mlýnský potok, u cementárny zleva Lochkovský potok a pod cementárnou na začátku Radotína zprava Šachetský potok z Černé rokle a zleva Skalní potok ze Slavičího údolí.\n\n"}
{"id": "204125", "url": "https://cs.wikipedia.org/wiki?curid=204125", "title": "Oakland (rozcestník)", "text": "Oakland (rozcestník)\n\nOakland může být:\n\n\n\n\n\n"}
{"id": "204134", "url": "https://cs.wikipedia.org/wiki?curid=204134", "title": "Černý jako já", "text": "Černý jako já\n\nČerný jako já (\"Black like me\", 1961) je próza amerického novináře a spisovatele Johna Howarda Griffina. Je to dílo na hraně publicistiky a beletrie. Hlavním tématem je rasismus v Americe konce 50.let. Griffin (běloch) udělal ve spolupráci s kožním lékařem experiment: bral tablety pro postižené chorobným běláním kůže a dlouhé hodiny trávil pod ultrafialovou lampou. Po určité době dosáhl takového ztmavnutí kůže (spolu s použitím líčidla), že byl k nerozeznání od etnického černocha. Poté šest týdnů cestoval Amerikou – nejprve se asi týden zdržoval v New Orleans a pak se vydal do jižních států USA. V knize Černý jako já popisuje tento experiment, zážitky z cesty a reakce na první uveřejnění svých zkušeností v novinách a televizi. Kniha je označována za jednu z nejsilnějších výpovědí o rasismu, jaké kdy byly napsány.\n"}
{"id": "204137", "url": "https://cs.wikipedia.org/wiki?curid=204137", "title": "Cesta slepých ptáků", "text": "Cesta slepých ptáků\n\nCesta slepých ptáků je název prvního dílu a obvykle i celé sci-fi trilogie Ludvíka Součka. Volně navazuje na román Julese Verna \"Cesta do středu Země\" a formou sbírky rozhovorů a reportáží popisuje kontakt s mimozemskou civilizací. První díl vyšel v roce 1964. Romány vycházejí z dobových reálií šedesátých let 20. století, v nichž se také odehrávají.\n\nLékař Jiří Kameník, jehož vášnivými koníčkem jsou brouci z tribu Leptoderini, operuje islandského psychiatra Gudmundura Bjelkeho s akutním zánětem slepého střeva. Oba lékaři se spřátelí, a Bjelke se za Kameníkovu péči odvděčí zasláním několika islandských exemplářů Leptoderinů, které nasbíral jeho přítel, horský a jeskynní průvodce Leif Thorgunn. Ačkoliv všechny nálezy pocházejí ze stejného místa, kráteru Sneffels, vypadají že patří k různým, dosud neznámým druhům. Když přijede Bjelke na dvouměsíční pracovní návštěvu, Kameník tak má možnost s ním tuto entomologickou záhadu probrat. Během Bjelkeho návštěvy se oba lékaři přou, zda Island navštívil spisovatel Jules Verne. Kameník, který informace čerpal z několika spisovatelových životopisů, tvrdí, že Verne Island nikdy nenavštívil, zatímco Bjelke tvrdí, že Hans Bjelke, literární průvodce hlavního hrdiny románu \"Do středu země\", který údajně sestoupil do středu Země právě kráterem Sneffelsu, je jeho dědeček. Kameník a Bjelke pátrají po dalších stopách Vernovy přítomnosti na Islandu a důvodech, proč by Verne tamější návštěvu tajil. Jako důkaz jim poslouží Vernův deník, ve kterém chybí několik listů a poslední záznamy jsou zjevně vymazány.\n\nV doprovodu Leifa Thorgunna a fotografky Aleny Králové se Kameník s Bjelkem vypraví na průzkum do kráteru Sneffels. V kráteru objeví vchod do jeskynního systému, zvaného „Díra sv. Patrika“. Zde objeví \"slepého ptáka\", zvláštní, v každém případě neislandský ornament vytesaný do skály a vyložený neznámým radioaktivním kovem. Ten představuje první stopu, že Island navštívila mimozemská civilizace a právě její stopy nalezl i Jules Verne při své výpravě na Island. Ze strachu se pak pokoušel svůj nález a návštěvu Islandu vůbec utajit. Poté, co se hrdinové zotaví z nemoci z ozáření, vypraví se čtveřice do Díry sv. Patrika znovu. Sestoupí komínem do hloubi jeskyně, a nalezne další doklady mimozemské návštěvy: sochy obyvatel Islandu v dobovém oblečení z 18. století, zhotovené z neznámé hmoty, obrazovky s promítáním mimozemského života, a Černou chobotnici, mimozemské stvoření. Při manipulaci s hlavolamem vytesaným do skály se jim podaří vypustit létající talíř, který z vrcholu Scartaris vzlétne směrem k Marsu.\n\nVe druhém díle se rozmnožuje množství stop po mimozemské civilizaci i starých Vikinzích. Ukazuje se, že Vikingové dopluli až do Jižní Ameriky a zanechali po sobě popis setkání s touto civilizací. Z něj vyplývá, že část Vikingů byla odvezena ke kolonizaci Marsu.\n\nNa základě předchozích objevů je vyslána expedice na Mars. Zjišťuje, že vikinské osídlení je před katastrofou, protože vyčerpaná mimozemská civilizace je není schopna nadále podporovat. Pokusí se jim pomoci a s částí zachráněných Vikingů se vrací na Zem.\nV roce 2012 vznikl také pokus o zfilmování tohoto díla v režii Pavla Jandourka ( http://www.kinobox.cz/film/263489-cesta-slepych-ptaku )\n"}
{"id": "204138", "url": "https://cs.wikipedia.org/wiki?curid=204138", "title": "Albrechtice u Rýmařova", "text": "Albrechtice u Rýmařova\n\nAlbrechtice u Rýmařova (původně jen \"Albrechtice\", německy \"Olbersdorf\"), dříve také nazývané Helvíkov, jsou vesnice ležící v okrese Bruntál, východně od Rýmařova. Roku 1930 měla obec 315 obyvatel, po vysídlení téměř zanikla. Dnes je správní součástí města Břidličná. Uprostřed obce stojí zarostlý barokní kostel s torzem hřbitova. Vedle zřícenin fary stojí bývalá škola. Opodál u cesty ke kostelu je malá otevřená kaplička. Zástavba je dramaticky prořídlá, tvoří ji zpravidla chalupářsky upravené zbytky usedlostí a několik soukromých zemědělců, věnujících se především chovu na pastvinách v okolí. Albrechtice měly ve znaku volavku.\n\nPrvní písemná zmínka o obci pochází z roku 1317.\n\nPočet obyvatel Albrechtic u Rýmařova podle sčítání nebo jiných úředních záznamů:\n\nV Albrechticích u Rýmařova je evidováno 39 adres, vesměs čísla popisná (trvalé objekty). Při sčítání lidu roku 2001 zde bylo napočteno 35 domů, z toho 14 trvale obydlených.\n\n\n"}
{"id": "204145", "url": "https://cs.wikipedia.org/wiki?curid=204145", "title": "Orkla", "text": "Orkla\n\nOrkla je řeka v Norsku (Trøndelag). Je 170 km dlouhá. Rozloha povodí činí 3000 km².\n\nPramení v masívu Dovrefjell. Teče převážně v úzké soutěsce, přičemž vytváří mnohé peřeje a vodopády. Ústí do Orkdalsfjordu jihozápadního ramene Trondheimského fjordu Norského moře západně od města Trondheim.\n\nPrůměrný roční průtok vody činí přibližně 50 m³/s.\n\nNa řece byla vybudována kaskáda vodních elektráren.\n"}
{"id": "204148", "url": "https://cs.wikipedia.org/wiki?curid=204148", "title": "Ostrov mrtvých", "text": "Ostrov mrtvých\n\nOstrov mrtvých (německy \"Die Toteninsel\") je název pravděpodobně nejznámějšího obrazu švýcarského malíře Arnolda Böcklina. Jméno obrazu pochází z dopisu samotného Böcklina svému prvnímu zadavateli z roku 1880.\n\nBöcklin namaloval celkem pět verzí obrazu mezi léty 1880 a 1886. V každé verzi je na obraze skalnatý ostrov strmě vystupující z moře, který je uprostřed porostlý smutečními cypřiši. Do skal jsou zapuštěny výklenky, které slouží jako pohřební komory. K ostrovu se blíží loďka se stojící postavou v bílém, bílou rakví a veslařem. Podle řecké mytologie je převozníkem Charón a voda okolo řeka smrti Acherón, přes kterou převáží Charón bíle zahaleného zemřelého k uložení do hrobu. Vizuálním předobrazem této malby byly Böcklinovi, toho času žijícímu ve Florencii, Pontinské ostrovy, skupina vulkanických ostrovů nedaleko Capri.\n\nArnold Böcklin dokončil první verzi obrazu v květnu 1880 na objednávku mecenáše Günthera Alexandera, nicméně obraz si nakonec ponechal. Ještě v průběhu práce na prvním obraze dostal Böcklin v roce 1880 objednávku od Marie Berny, pozdější hraběnky z Orioly, na vytvoření „obrazu ke snění“. Böcklin jí vyhotovil druhou verzi Ostrova mrtvých, ze začátku ještě bez rakve a bílé postavy, které ovšem brzy do této i do první verze doplnil. Druhou verzi poté nazval \"Ostrov hrobů\" (Die Gräberinsel). Třetí verze vznikla roku 1883 pro Böcklinova galeristu Fritze Gurlitta, který chtěl dosáhnout prodejního úspěchu s rytinou tohoto díla od Maxe Klingera. Tato třetí verze byla roku 1933 nabídnuta na uměleckém trhu k prodeji, kde si ji zakoupil Adolf Hitler, který tento obraz velmi obdivoval. Dílo nejdříve umístil v Berghofu na Obersalzbergu, od roku 1940 pak obraz visel v Novém říšském kancléřství.\n\nKvůli finanční tísni vznikla v roce 1884 čtvrtá verze úspěšného námětu, kterou později koupil sběratel umění baron Heinrich Thyssen a umístil ji do berlínské pobočky své banky. Tam bylo také dílo zničeno během bombardování Berlína za druhé světové války, zachovala se pouze černobílá fotografie. Pátou verzi obrazu si roku 1886 objednalo Muzeum výtvarných umění v Lipsku, kde visí dodnes.\n\nObraz je silně autobiograficky ovlivněn. Téma smrti hrálo v Böcklinově životě i díle vždy důležitou roli. Za svého života ztratil osm ze svých čtrnácti dětí, on sám onemocněl tyfem a utrpěl záchvat mrtvice. Od třetí verze výše opatřoval Böcklin vždy jednu z pohřebních komor na obraze svými iniciálami. Někteří kritici v tom spatřují lítost nad koncem evropské kultury na prahu přetechnizovaného 20. století. I ve svých dalších obrazech se totiž Böcklin věnuje smrti a konci, například ve svém \"Portrétu umírající Kleopatry\" nebo \"Smrti hrající na housle\".\n\nMorbidní atmosféra obrazu Ostrov mrtvých dosáhla v depresívní atmosféře konce století velké popularity, kterou si obraz udržuje dodnes. Všechny verze díla měly rovněž velký vliv na pozdější malíře a dodnes existuje nespočet nových interpretací.\n\n\nRoku 1888 dokončil Arnold Böcklin obraz s názvem \"Ostrov života\" (\"Die Lebensinsel\"). Představuje, možná jako určitý protipól, rovněž malý ostrov, na němž se ovšem rozpustile koupou bohové, plavou labutě, prochází skupinky lidí a ostrov porostlý bujnou přírodou. Tento obraz visí stejně jako první verze Ostrova mrtvých v Muzeu umění v Basileji.\n\nDíla klasické hudby\n\n"}
{"id": "204149", "url": "https://cs.wikipedia.org/wiki?curid=204149", "title": "Koč", "text": "Koč\n\nKoč byla malá speciální plachetnice, která se začala používat od 15. století na ruských velkých řekách a severních mořích. \n\nKoč byla dlouhá 15 až 24 metrů a široká 4,5 až 6 metrů. Nosnost lodě byla asi 50 tun. Aby vydržela sevření v ledovém krunýři měla ploché dno a speciální tvar trupu který byl zhotoven z vyschlého borovicového dřeva. Část trupu pod čárou ponoru byla někdy pobita zinkovým plechem jako ochrana před ledovými krami. Posádka měla obvykle 10 až 15 členů, maximálně 30 členů. Loď neměla žádné palubní nástavby a proto posádka bydlela v jediném podpalubí.\n\nMalé koče měly jeden jednodílný stěžeň s jednoduchou ráhnovou plachtou, která byla někdy sešita ze sobích kůží. Větší koče měly ještě přední stěžeň s menší ráhnovou plachtou a zadní menší stěžeň s vratiplachtou. Kormidlo bylo zavěšené na čepech uprostřed zádě. Kormidelník ho ovládal z nekrytého stanoviště jednoduchou pákou.\n\n"}
{"id": "204150", "url": "https://cs.wikipedia.org/wiki?curid=204150", "title": "Karabiner 98k", "text": "Karabiner 98k\n\nKarabiner 98 Kurz (často zkráceno jako Kar98k, K98 nebo K98k) byla základní pěchotní zbraň německé armády ve druhé světové válce a nejrozšířenější typ německé opakovací pušky v tomto období.\n\nMauser Kar 98k – Karabiner Modell 1898 Kurz (\"Karabina vzor 1898 krátká\") je opakovací puška ráže 7,92 mm s válcovým odsuvným závěrem se třemi uzamykacími ozuby, ovládaným pákou, systému Mauser.\nByla navržena a do výzbroje německé Branné moci zavedena v roce 1935, a v zásadě je svou funkcí shodná s předchozími puškami systému Mauser do té doby zavedenými v německé armádě, Gewehr 98 a Karabiner 98b, od obou se odlišuje kratší délkou hlavně a na rozdíl od Gew 98 má dolů ohnutou páku závěru. Ve srovnání s puškami 98 má rovněž zdokonalený způsob plnění nábojové schránky a změněnou konstrukci podavače nábojů, který po vystřelení posledního náboje zabrání zavření závěru.\nNa zbraň lze upevnit bajonet a puška byla uzpůsobitelná i pro vystřelování puškových granátů. V průběhu válečné výroby bylo provedeno množství úprav a výrobních zjednodušení (pažby z lacinějších druhů dřeva nebo z překližky, pokusně i z plastu, nábojové schránky z plechu, zjednodušení objímek hlavně apod.)\n\nByla standardní puškou německých pozemních sil po dobu druhé světové války, ačkoliv vedle ní v menších množstvích sloužily i jiné pušky systému Mauser, ať starší typy Kar 98b či zbraně Německem ukradené v okupovaných evropských zemích. Na sklonku války začala být Kar 98k doplňována i samonabíjecími puškami vzor 1941 a 1943 či útočnou puškou StG 44, nicméně jejich výroba nikdy nedosáhla takového počtu, aby jimi mohla být Kar 98k plně nahrazena.\n\nPo válce pokračovaly v jejím používání dříve okupované evropské země, na jejichž území zůstaly značné počty těchto pušek, případně i výrobní zařízení pro ně. Mezi tyto státy patřilo i Československo, které je používalo pod označením puška vz. 98N. současně je i vyváželo, například do nově vznikajícího státu Izrael, který je u druholiniových jednotek používal až do šedesátých let, ovšem po roce 1958 přerážované pro náboj 7,62 x 51 mm NATO.\n\nI v současné době se lze někdy setkat s původní puškou Kar 98k jako loveckou nebo sportovní zbraní, ačkoli nejčastěji je pouze cenným sběratelským objektem. V některých případech se však stalo, že, zejména v méně rozvinutých oblastech světa, byla nalezena Kar 98k jako zbraň používaná povstaleckými ozbrojenými silami.\n\n\n\n\n"}
{"id": "204152", "url": "https://cs.wikipedia.org/wiki?curid=204152", "title": "Šét", "text": "Šét\n\nŠét ( , , \"Šít\") je v knize Genesis v Bibli třetí syn Adama a Evy a bratr Kaina a Ábela. Narodil se po bratrovraždě, kdy Kain zabil Ábela. V době narození Šéta bylo Adamovi 130 let.\n\nŠét zplodil syna Enoše, když mu bylo 105 let, a po něm další děti. Zemřel ve věku 912 let. Od Šéta vede přímá rodová linie k Noemu, praotci popotopních národů, a ke Kristu.\n\n"}
{"id": "204154", "url": "https://cs.wikipedia.org/wiki?curid=204154", "title": "Arnold Böcklin", "text": "Arnold Böcklin\n\nArnold Böcklin (16. říjen 1827 – 16. leden 1901) byl švýcarský malíř, kreslíř, grafik a sochař. Je považován za jednoho z nejvýznamnějších výtvarných umělců 19. století v Evropě. Po Böcklinovi bylo nazváno i stejnojmenné secesní písmo, které ve Stuttgartu roku 1904 navrhl Otto Weisert.\n\nV letech 1845 až 1847 studoval Arnold Böcklin na Umělecké akademii v Düsseldorfu. Poté podnikl studijní cestu po Švýcarsku, Nizozemsku a Francii. Byl činný v ateliéru Johanna Gottfrieda Steffana a v letech 1850 až 1857 pracoval v Římě. Roku 1858 obdržel na doporučení Anselma Feuerbacha zakázku od hannoverského konzula v Palermu Karla Wedekinda na vymalování jídelního sálu v jeho palermské vile. Od roku 1860 do 1862 vyučoval jako profesor na výmarské umělecké akademii. Po své smrti byl pohřben na protestantském hřbitově Camposanto degli Allori u Florencie.\n\nSpolečně s Ferdinandem Hodlerem, Maxem Klingerem a Lovisem Corinthem je Böcklin jedním z hlavních představitelů švýcarského / německého symbolismu, který se rozešel s dominantním akademickým malířstvím a převládajícím naturalismem druhé poloviny 19. století.\n\nSurrealisté jako Giorgio de Chirico, Salvador Dalí a Max Ernst viděli v Böcklinovi jednoho ze svých předchůdců a oslavovali ho jako „geniálního a ironického umělce“.\n\nK jeho nejvýznamnějším dílům patří mimo jiné jeho \"Autoportrét se smrtí hrající na housle\" (1872) a pět verzí jeho Ostrova mrtvých (1880–1886).\n\n\"\"Portrétní umění je nejbědnější druh malířství, neboť je jím umělec nejvíc vázán. (Waetzold 1908)\"\"\n\n\n"}
{"id": "204156", "url": "https://cs.wikipedia.org/wiki?curid=204156", "title": "Pilař (jez)", "text": "Pilař (jez)\n\nJez Pilař je 3,0 metru vysoký jez s kolmým spádem na kilometru 116,8 řeky Lužnice, nedaleko obce Majdalena; zvýšením vodní hladiny zajišťuje přívod vody pro umělý kanál Zlatá stoka. Původně byl dřevěný, později, v roce 1930, byla vybudována pevná kovová konstrukce jezu.\n\nPatří mezi vodácky nejnebezpečnější jezy na řekách České republiky. Za velké vody proud nad jezem silně táhne a již za středního a zejména za velkého vodního stavu se pod jezem tvoří nebezpečný vodní válec (silné vývařiště), ve kterém utonula již řada vodáků (v červnu 2006 se uvádělo více než 30). Nejnovější statistiky uvádějí již dokonce na 40 obětí – v tom jsou započítány i oběti, jejichž těla se nikdy nenašla – patrně je proud Lužnice odnesl do rybníka Rožmberka, a tam navěky odpočívají v bahně. Vodáci jej přenášejí obvykle po levém břehu. Ve vývařišti je pro zpomalení proudu vybudována po celé šířce řeky 60 cm ze dna vyčnívající betonová zídka, která při převržení plavidla působí těžká zranění.\n"}
{"id": "204160", "url": "https://cs.wikipedia.org/wiki?curid=204160", "title": "Šebeka", "text": "Šebeka\n\nŠebeka byla válečná plachetnice, kterou používali od 16. do 19. století ve Středozemním moři především Arabové a pro svoji rychlost si ji oblíbili také piráti. \n\nŠebeka byla dlouhá kolem 30 metrů a šířka tvořila asi 1/5 délky. Nosnost lodě byla maximálně 100 tun. Nízký a štíhlý trup vycházel ze středomořské galéry. Na přídi čněl dlouhý a ostrý beran, který sloužil jednak k prorážení boků nepřátelských lodí a jednak k uchycení lanoví. Na zádi se stavěla malá kajuta vysunutá výrazně dozadu nad pákové kormidlo.\n\nŠebeka měla tři jednodílné stěžně a na každém z nich byla upevněna jednoduchá trojúhelníková latinská plachta. Při bezvětří a při manévrování v přístavu sloužily k pohonu také dvě řady vesel. Postupným vývojem se vesla přestala používat a na předním stěžni se objevily ráhnové plachty. Děla byla umístěna nejen na bocích, ale i na přídi a na zádi.\n\n\n"}
{"id": "204161", "url": "https://cs.wikipedia.org/wiki?curid=204161", "title": "Dikobraz srstnatonosý", "text": "Dikobraz srstnatonosý\n\nDikobraz srstnatonosý, též dikobraz běloocasý (\"Hystrix indica\") je dikobraz běžný v jihovýchodní a Střední Asii, vyskytuje se také na Blízkém východě. Mezi všemi dikobrazy je to druh s nejsevernějším rozšířením.\n\n\n\nDikobraz srstnatonosý je velký hlodavec se zavalitým tělem a silnými končetinami opatřenými dlouhými drápy. Srst na břiše, hlavě a končetinách je tvořena hrubými chlupy tmavě hnědé barvy, na temeni hlavy je delší a tvoří „hřívu“. Chlupy vyrůstající na krku, hřbetě a ocasu jsou přeměněné v typické černo-bílé ostny různé délky.\n\nNejdelší ostny vyrůstají na krku a ramenou a mohou být až 30 cm dlouhé. Mezi dlouhými úzkými ostny se skrývá další řada kratších, ale za to silnějších bodlin, na ocase jsou pak obecně ostny kratší a téměř bílé. Některé z těchto ocasních ostnů jsou navíc duté a při třesení vydávají chřestivý zvuk.\n\nDikobraz srstnatonosý je velice přizpůsobivé zvíře, vyskytuje se prakticky v celé jihozápadní a Střední Asii v pásu od Bangladéše přes Indii a Nepál až po Blízký východ, jeho areál zahrnuje mimo jiné Izrael, Turecko i Saúdskou Arábii. Mezi dikobrazy má nejsevernější rozšíření, je běžný v Kazachstánu, Arménii i Ázerbájdžánu. Vyskytuje se též v Himálaji a to až do výšky 2400 m n. m.\n\nDávají přednost kamenitým stráním a úbočím kopců, nicméně to není podmínkou a dikobrazi žijí také v travnatých a křovinatých biotopech nebo v lesích.\n\nDikobraz srstnatonosý je zvíře s noční aktivitou, přes den spí ve vyhrabaných norách, ve škvírách pod kameny nebo v jeskyních. Živí se výhradně rostlinami, pojídá hlízy, kůru stromů i listy, mladé výhonky, ovoce i semena. Také okusuje kosti, aby tak získal stopové prvky.\n\nJe monogamní, březost trvá asi 240 dní. Novorozená mláďata jsou dobře vyvinutá, mají otevřené oči a jejich těla jsou už krytá krátkými měkkými bodlinami, které časem ztvrdnou. Obvykle přicházejí na svět 2–4 mláďata. Dikobraz se dožívá v průměru 10 let, ale je zaznamenán i jedinec, který se dožil 22 let.\n\nV případě ohrožení se dikobraz naježí a začne výhrůžně chrastit ostny. V případě, že to nepřítele neodežene, pokusí se jej nabodnout na ostny, které se při zapíchnutí do kůže snadno uvolňují. Dikobraz tak dokáže způsobit těžká zranění nebo dokonce zabít i tygra nebo levharta.\n\nVe své domovině je zemědělským škůdcem.\n\nDikobraz srstnatonosý je nejčastěji chovaným dikobrazem. V Evropě jej chová asi 220 veřejných institucí. Nejvíce přitom v Německu (takřka 90). V Česku ho proto můžeme nalézt v řadě zoologických zahrad.\n\nZe zoo v Unii českých a slovenských zoo se jedná o:\n\n\nVe všech zmíněných zoo s výjimkou Zoo Jihlava byla v roce 2017 odchována mláďata.\n\nNa Slovensku jsou chováni ve třech velkých zoologických zahradách, které jsou členy Unie českých a slovenských zoologických zahrad (Zoo Bojnice, Zoo Bratislava, Zoo Spišská Nová Ves), i několika dalších zařízeních.\n\nPrvní příslušníci tohoto druhu přišli do Zoo Praha v roce 1942 a pocházeli z Nizozemska. Další dikobrazi se objevovali průběžně a také se začala rodit mláďata (celkem několik desítek). Jedním z pražských rodáků byl i samec Ferdinand, který se proslavil tím, že se stal nejstarším dikobrazem na světě. V srpnu 2011 oslavil třicáté narozeniny. Zemřel v květnu následujícího roku.\n\nKe konci roku 2017 bylo chováno 5 zvířat tohoto druhu včetně dvou mláďat toho roku narozených. V průběhu roku 2018 se narodila čtyři mláďata. Ke konci roku 2018 bylo chováno devět jedinců. Další mláďata se narodila v březnu 2019, jedno přišlo na svět také v červenci 2019.\n\nExpozice tohoto druhu dikobraza se nachází v dolní části zoo před pavilonem Sečuán.\n\n\n"}
{"id": "204170", "url": "https://cs.wikipedia.org/wiki?curid=204170", "title": "Kyselina ftalová", "text": "Kyselina ftalová\n\nKyselina ftalová je aromatická dikarboxylová kyselina. Racionální vzorec je CH(COOH) a jedná se o bílou krystalickou látku. Patří do skupiny ftalových kyselin a jejími izomery jsou kyseliny isoftalová a tereftalová.\n\n\"Kyselina ftalová\" se v chemickém průmyslu používá k výrobě barviv (např. fenolftaleinu a naftoftaleinu), změkčovadel na bázi ftalátů (nejčastěji DEHP - bis(2-ethylhexyl) ftalát), sacharinu a k výrobě syntetických voňavek.\n\n\"Kyselina ftalová\" byla poprvé vyrobena v roce 1836 francouzským chemikem Augustem Laurenem oxidací naftalenu, který ji ve víře, že se jedná o kyselinu odvozenou od naftalenu, pojmenoval kyselina naftalenová. První, kdo objevil strukturu \"ftalové kyseliny\" byl Švýcar Jean Charles Galissard de Marignac, který \"kyselině ftalové\" dal její správné jméno.\n\nPři průmyslové výrobě se vychází z o-xylenu nebo naftalenu. Ty jsou v plynné fázi oxidovány vzdušným kyslíkem na katalyzátoru na bázi oxidu vanadičného za vzniku ftalanhydridu. Kyselina se z ftalanhydridu získává hydrolýzou, většinou se ale při dalších reakcích vychází přímo z ftalanhydridu, který je mimo jiné dostupnější.\n\nKyselina ftalová jako dvojsytná kyselina poskytuje dvě řady solí. Hydrogenftalát draselný se používá jako primární standard při acidobazických titracích. \n\nJako jedna z mála odštěpuje kyselina ftalová při dostatečném zahřátí vodu a vzniká její anhydrid - ftalanhydrid, který za této teploty sublimuje. Vznik anhydridu je umožněn vznikem výhodného pětičlenného kruhu. Kyselina i její anhydrid se používají k výrobě barevných indikátorů (fenolftalein).\n\n"}
{"id": "204172", "url": "https://cs.wikipedia.org/wiki?curid=204172", "title": "Briga", "text": "Briga\n\nBriga byla středně velká univerzální plachetnice, používaná od 18. do 19. století v různých námořních oborech od rybolovu po válečné využití.\n\nBriga byla dlouhá 30 až 50 metrů. Poměr délky k šířce byl 4 až 5:1. Briga měla střídmé tvary a ladné linie. Na horní palubě se nestavěly žádné vysoké palubní nástavby a výzdoba byla velmi omezená.\n\nBriga měla dva třídílné stěžně, z nichž první byl o něco kratší. Na nich byly upevněny ráhnové plachty ve třech úrovních, a to hlavní plachta, košová plachta a brámová plachta. Ve spodní části zadního stěžně a někdy i hlavního byla upevněna vratiplachta. Na přídi čněl dlouhý dvoudílný nebo třídílný čelen, na kterém bylo uchyceno podélné lanoví a soustava příďových trojcípých plachet (kosatky, létavky). Výzbroj této plachetnice se omezovala na několik děl a hlavní zbraní proti pirátům byla její rychlost a dobrá ovladatelnost. Tyto výhody ovšem využívali i piráti a korzáři.\n\nBrigou je například La Grace, která je pojmenována po plavidle českého exulanta a prvního známého českého námořního kapitána Augustina Heřmana. Jeho původní La Grace byla ovšem fregata.\n\n\n"}
{"id": "204194", "url": "https://cs.wikipedia.org/wiki?curid=204194", "title": "Jean Piaget", "text": "Jean Piaget\n\nJean Piaget [ - \"žán pjaže\"] (9. srpna 1896 – 16. září 1980) byl švýcarský filozof, přírodní vědec a vývojový psycholog, který se proslavil studiem dětského myšlení a teorií kognitivního vývoje či genetické epistemologie. Soustavným empirickým zkoumáním se pokusil vysvětlit, jak se v dětství vytvářejí základní struktury a předpoklady poznávání, které Immanuel Kant pokládal za apriorní. Byl druhým nejcitovanějším psychologem 20. století. Významně se přičinil o reformy školního vzdělávání a jak říká Ernst von Glasersfeld, byl také \"velkým průkopníkem konstruktivistické teorie znalostí\".\n\nPiaget se narodil v Neuchâtelu ve francouzskojazyčné části Švýcarska. Jeho otec, Arthur Piaget, byl profesorem středověké literatury na Neuchâtelské universitě. Piaget byl nadprůměrně nadané dítě se zájmem o biologii a přírodu, zvlášť ho zajímali měkkýši a ještě před ukončením střední školy publikoval několik prací. Svou dlouhou kariéru vědeckého výzkumu začal vlastně již v jedenácti letech publikací krátké práce o albínském vrabci. V průběhu svého života napsal Piaget více než šedesát knih a několik set článků.\n\nDoktorát v oboru zoologie obdržel na Neuchâtelské universitě, na universitách v Curychu (1918–1919) a v Paříži (1919–1921) studoval dětskou psychologii a pedagogiku. Během této doby publikoval dvě filozofické práce, které vyjadřují směr jeho tehdejšího myšlení, které však později zavrhl jako nezralé. Jeho zájem o psychoanalýzu jako psychologický přístup, který se právě tehdy bouřlivě rozvíjel, také spadá do tohoto období.\n\nRoku 1919 se přestěhoval ze Švýcarska do Paříže, kde učil na chlapecké škole Grange-aux-Belles vedené Alfredem Binetem, tvůrcem tzv. Binetova testu inteligence. Při známkování několika takových inteligenčních testů si všiml, že malé děti opakovaně chybovaly v určitých otázkách. Piageta tolik nezajímal samotný fakt, že děti chybovaly, ale že stále dělaly stejný druh chyb, který starší děti a dospělí nedělali. To ho vedlo k myšlence, že v poznávání čili kognitivních procesech se dětí podstatně liší od dospělých. Nakonec zveřejnil souhrnnou teorii o tom, jak jednotlivci procházejí několika kvalitativně odlišnými stupni kognitivního vývoje.\n\nV roce 1921 se Piaget vrátil do Švýcarska jako ředitel Rousseauova institutu v Ženevě, který před ním vedl Édouard Claparède. V roce 1923 se oženil se svou studentkou, Valentine Châtenay; společně měli tři děti, u nichž Piaget již od narození studoval, jak si osvojují jazyk. V roce 1929 přijal místo ředitele International Bureau of Education (IBE) a zůstal v čele této mezinárodní organizace až do roku 1968, kdy se stala ústavem UNESCO. Každý rok přednášel ředitelské přednášky pro radu IBE (IBE Council) a pro Mezinárodní konferenci pro veřejné vzdělávání (International Conference on Public Education), v nichž vyjadřoval svou představu vzdělávání.\n\nPiaget byl v letech 1929–1975 profesorem psychologie na Universitě v Ženevě a je známý zejména tím, jak uspořádal teorii kognitivního vývoje do jednotlivých stádií, čímž navázal na dřívější práci J. M. Baldwina. Každou etapu charakterizují všeobecné kognitivní struktury (schéma), které ovlivňují veškeré myšlení dítěte (strukturalistické pojetí ovlivněné filozofem Immanuelem Kantem). Každé stádium představuje dětské porozumění světu během daného období a každé, kromě posledního, je nepřesným zobrazením reality. Vývoj z jednoho stádia do dalšího je tedy způsoben hromaděním chyb v dětském chápání okolního prostředí; toto hromadění nakonec způsobí tak veliký nesoulad (disequilibrum), že musí dojít ke komplexnímu přeorganizování myšlenkových struktur.\n\nČtyři Piagetovy vývojové etapy jsou:\n\n\nTato chronologická období jsou pouze přibližná a protože studie prokázaly velké rozdíly mezi jednotlivými dětmi, nemohou být chápány jako ostře stanovené normy. Dále se tato stádia objevují v různých letech podle toho, jaká oblast znalostí je posuzována. Stáří stanovené pro jednotlivá stádia tedy pouze odráží, kdy jsou jednotlivá stádia obvykle dominantní, ačkoliv jedna a tatáž osoba může vykazovat příklady dvou, tří nebo dokonce i všech čtyř stádií myšlení ve stejnou dobu, přičemž záleží na oblasti znalostí a experimentu, kterému je jedinec podroben.\n\nI přesto základní pravidlo tvrdí, že v každé jedné oblasti znalostí se stádia objevují ve stejném chronologickém pořadí.\n\nNázor na neměnnost pořadí stádií vychází z toho, že znalosti nejsou jednoduše získány z okolního prostředí, ale jsou postupně vystavěny zevnitř. Tento názor byl velice vlivný v pedagogice, a je většinou nazýván konstruktivismus. Jakmile je poznání vnitřně vystavěno, je testováno na prostředí stejným způsobem, jakým vědec zkoumá platnost své teorie. Stejně jako vědec, jednotlivý žák může vyřadit, upravit nebo přestavět poznání podle jeho užitečnosti ve skutečném světě. Velká část této výstavby (a později přestavby) je vykonávána podvědomě.\n\nVidíme tedy, že Piagetova stádia vlastně zobrazují čtyři typy myšlenkových struktur. Chronologické pořadí je nevyhnutelné, protože každá fáze je potřebná k vystavění další úrovně, která je jednodušší, všeobecnější a účinnější. Podobně musíme nejdřív vyrobit součástky, abychom mohli postavit stroje, a poté koordinovat stroje, abychom mohli postavit továrnu.\n\nPiaget viděl děti jako \"malé filozofy\", které nazýval \"malinkými myšlenkovými pytlíky\" a vědci stavícími své vlastní teorie poznání. Někteří lidé použili jeho názory, aby se mohli zaměřit na to, co děti nezvládnou. Piaget je ale použil k pochopení kognitivního růstu a vývoje dětí.\n\nPiaget nepodal stručný a jasný popis vývojového procesu jako celku. Zhruba řečeno probíhá v cyklu:\n\n\nTento proces však není úplně plynulý. Jakmile se prokáže, že nový stupeň organizace, poznání a chápání je účinný, je rychle uplatněn i v ostatních oblastech. To způsobuje prudký a radikální přechod z jednoho stádia do druhého. Čas strávený v novém stádiu je vyplněn vylepšováním tohoto nového kognitivního stupně. Když znalosti, získané v jednom stádiu studia a zkušeností, vedou prudce a rapidně k novému, vyššímu stádiu pochopení, říkáme, že proběhl \"gestalt\".\n\nVzhledem k dialektické formě celého procesu, kde je každé nové stádium vytvořeno pomocí další specifikace, integrace a syntézy nových struktur ze starých, je pořadí kognitivních stádií spíše nutné než pouze vědecky správné. Každá nová fáze se objevuje jen díky tomu, že dítě již plně ovládá výsledky předchozích stádií a že ještě stále existují dokonalejší formy poznání a činností, kterých může dosáhnout.\n\nPiagetův model vývoje vysvětluje mnohé jevy lidského poznání, které dříve nebyly vysvětleny, a to proto, že pokrývá jak teorii o tom, jak získáváme znalosti o předmětech, tak i naše úvahy o vlastních činech. Například, poukazuje na to, jak děti postupně obohacují své porozumění věcí používáním dřívějších znalostí a uvažováním o nich, takže jsou schopné své znalosti organizovat v čím dál tím složitější struktury. Takže když dítě dokáže důsledně a přesně rozeznat různé druhy zvířat, může získat schopnost je uspořádat do vyšších celků jako třeba \"ptáci\", \"ryby\" a pod. Toto je důležité, neboť nyní dítě něco ví i o zvířeti, které dříve neznalo, jen díky tomu, že ví, do jaké skupiny patří - např. je-li to pták, pak klade vejce.\n\nZároveň uvažováním o svých činech dítě získává složitější vědomí o \"zákonech\", které určují různými způsoby, co je správné a co ne. Takto Piaget vysvětluje rostoucí vědomí dítěte o pojmech jako je \"správný\", \"právoplatný\", \"nutný\", \"řádný\" a pod. Jinými slovy, dítě buduje pravidla nejen o tom, co je účinné a správné, ale také \"ospravedlněné\".\n\nJedna z nejznámějších Piagetových studií se zaměřila na rozlišovací schopnosti dětí ve věku dva a půl a čtyři a půl roku. Studii začal s dětmi různého věku. Srovnal dvě řady se stejným počtem M&M's, v jedné řadě byly M&M's rozestavěny dál od sebe a v druhé blíž u sebe. Zjistil, že “Děti mezi 2 lety a 6 měsíci a 3 lety a 2 měsíci dokázaly správně určit relativní počet předmětů v obou řadách; mezi 3 lety a 2 měsíci a 4 lety a 6 měsíci děti udávaly, že delší řada s většími rozestupy jich má \"více\"; po 4 letech a 6 měsících děti opět určovaly správně.” Mladší děti původně nezkoumal, neboť pokud čtyřleté dítě nedokáže podržet počet, jak by to mohlo dokázat dítě mladší? Výsledky ale ukazují, že dítě mladší 3 let a 2 měsíců ovládají podržení počtu, ale starší děti tuto schopnost ztrácejí, a neobnoví ji dokud nedosáhnou čtyř a půl let. Tato schopnost může být dočasně ztracena kvůli přehnanému spoléhání se na strategie vnímání, které tvrdí, že delší řada sladkostí také obsahuje jejich větší množství, nebo je to způsobeno neschopností čtyřletých dětí situaci obrátit.\n\nNa konci tohoto experimentu bylo zjištěno několik skutečností. Za prvé, mladší děti mají rozlišovací schopnost, což ukazuje, že logická kapacita pro kognitivní operace se objevuje dříve, než se dříve předpokládalo. Tato studie také ukazuje, že mladé děti mohou být vybaveny určitými vlastnostmi pro kognitivní operace, které závisí na logické konstrukci úkolu. Výzkum také ukazuje, že pětileté děti vyvíjejí jednoznačné pochopení, dítě si předměty spočítá, aby určilo, v které řadě jich je víc. A konečně studie odhalila, že celková schopnost podržet množství není ve vrozené lidské výbavě.\nGenetická epistemologie je podle svého tvůrce Jeana Piageta interdisciplinární věda, nahrazující gnoseologii. Genetickou psychologii pokládá za část realizace geneticko-epistemologického záměru. Genetická epistemologie má vlastně nahradit filozofickou teorii poznání. Je nutno ji chápat jako pokusný krok v procesu vydělování věd z filozofie. Tento krok má však dvě stránky. Na jedné straně je vyjádřením objektivní možnosti vytvořit vědeckou teorii poznání, opřenou o moderní logiku, metodologii a teorii vědy. Na druhé straně vytlačuje na periferii některé základní problémy výrazně filozofického charakteru, které se nutně při zkoumání poznání vždy znovu objevují, jako je vztah poznání a skutečnosti.\n\nAčkoliv již nepatří mezi populární psychology, o Piagetově vlivu v globálním měřítku svědčí činnost Společnosti Jeana Piageta (\"Jean Piaget Society\"), která pořádá každoroční konference a přitahuje mnoho účastníků. Jeho teorie kognitivního vývoje ovlivnila mnoho rozličných oblastí:\n\n\nNa druhé straně Piaget zřejmě výrazně neovlivnil terapeutické metody nebo modely.\n\nPiaget je zřejmě jedním z nejvlivnějších vývojových psychologů: ovlivnil nejen práce Lva Vygotského a Lawrence Kohlberga, ale celé další generace vědců. Ačkoliv důkladné prověřování jeho teorie vedlo k četným vylepšováním a zkvalitňováním původního modelu a vzniku neo-piagetovských a post-piagetovských teorií, Piagetův původní model se prokázal jako velice silný..\n\nBěhem 70. a 80. let 20. století Piagetova práce inspirovala také reformu evropské i americké výchovy, a to jak v teorii, tak v praxi, což vedlo k přístupu více zaměřenému na dítě.\n\nHistorické změny myšlení byly modelovány v piagetovských pojmech. Široce řečeno, tyto modely zmapovaly změny v moralitě, intelektuálním životě a kognitivním stádiu na historických proměnách (typicky ve složitosti sociálních systémů).\n\nNěkteré významné příklady:\n\nPůvod lidské inteligence byl také studován v piagetovských pojmech. Wynn (1979, 1981) analyzoval pravěké acheuléenské a oldowanské nástroje v pojmech porozumění prostorovým vztahům, nutných k vytvoření obou typů. Obecněji, Robinsonovo \"Birth of Reason\" (\"Zrození rozumu\", 2005) navrhuje široce založený model pro vývoj piagetovské inteligence.\n\nPiagetovy modely poznání byly použity i mimo okruh studia lidí. Komunita primatologů vyhodnocuje vývoj a schopnosti primátů v pojmech Piagetova modelu; mezi významné osobnosti patří Sue Taylor Parker a Francesco Antinucci. Souhrn rozsáhlé literatury sepsali Parker a McKinney (1999).\n\nPokud vezmeme v úvahu jeho novokantovské předpoklady, jeho zaměření na témata jako logické a matematické uvažování, morální úsudek, odporování, jazyk, oprávněnost a podobně, je překvapující, jak málo pozornosti Piaget vyvolal u filozofů. Někteří ale k jeho práci přihlíželi, například filosof a sociální teoretik Jürgen Habermas v práci \"Teorie komunikativního jednání\". Filozof Thomas Kuhn použil Piagetův model pro výklad proměn způsobů myšlení (paradigmat) v teorii vědeckých revolucí.\n\nPiagetovy práce také ovlivnily počítačové vědy a umělou inteligenci. Seymour Papert použil Piagetovy výsledky při vytváření jazyka \"Logo\" a Alan Kay na nich založil programovací systém Dynabook, který vznikl v Xerox PARC. Tyto diskuse vedly k vyvinutí Alto prototypu, který objevil základy grafického uživatelského rozhraní (GUI) a ovlivnil vytvoření uživatelských rozhraní v 80. letech 20. století a později.\n\n\n\n\n\n\n\n\n\n"}
{"id": "204196", "url": "https://cs.wikipedia.org/wiki?curid=204196", "title": "Pontinské ostrovy", "text": "Pontinské ostrovy\n\nPontinské ostrovy (také známé jako souostroví Ponza podle hlavního ostrova) je souostroví v Tyrhénském moři nedaleko západního pobřeží Itálie. Ostrovy jsou kolektivně pojmenovány podle největšího ostrova celé skupiny - Ponza. Dalšími členy souostroví jsou Ventotene, Palmarola, Zannone, Santo Stefano a Gavi.\n\nSouostroví je výsledkem vulkanické činnosti a je obydleno po tisíce let. Při vykopávkách na ostrovech byly objeveny neolitické artefakty a obsidiánové výrobky z doby bronzové. Ostrovy také obývali Etruskové, kteří do nich vytesali „Modré jeskyně“. Nejstarší záznamy o ostrovech pochází z doby Římské republiky a popisují její vítězství nad Volsky roku 338 př. n. l. Pověst říká, že souostroví je zbytkem ztraceného Tyrhénského království, které se potopilo do moře i s úzkým pruhem země, spojujícím království s pevninou.\n\nZa vlády císaře Augusta bylo podporováno osidlování souostroví a nově příchozí se usadili od ostrova Ponza až po Ventotene. Řím používal oba ostrovy nejen jako útočiště, ale také jako místo exilu pro politicky nepohodlné spoluobčany. O necelé dva tisíce let je ke stejnému účelu používal i fašistický režim.\n\nPontinské ostrovy byly ve středověku opuštěny kvůli neustálým nájezdům Saracénů a pirátů. Během 18. století ostrovy znovu kolonizovalo Neapolské království, které se později i s ostrovy stalo součástí Italského království.\n\nDrobné vinice, divoké květiny, odlehlé pláže a jeskyně činí v současnosti z Pontinských ostrovů oblíbenou turistickou destinaci.\n\n"}
{"id": "204199", "url": "https://cs.wikipedia.org/wiki?curid=204199", "title": "Lomže", "text": "Lomže\n\nLomže ( ) je město v severovýchodním Polsku, 150 km od Varšavy a 81 km od Białystoku. Lomže je třetím největším městem Podleského vojvodství, podle nejnovějších údajů zde žije obyvatel.\n"}
{"id": "204203", "url": "https://cs.wikipedia.org/wiki?curid=204203", "title": "Ventotene", "text": "Ventotene\n\nVentotene je ostrov v Tyrhénském moři nedaleko pobřeží Kampánie v Itálii. Jde o zbytek prastaré sopky a je součástí Pontinských ostrovů. V římských dobách byl ostrov znám jako \"Pandataria\" a \"Pandateria\". Jde zároveň o obec patřící do provincie Latina (Lazio).\n\nOstrov je podlouhlého tvaru, dlouhý přibližně 3 km s maximální šířkou 800 m. Dva kilometry východně je situován ostrov Santo Stefano, 40 km na západ leží ostrov Ponza.\n\nStejnojmenná obec má v současnosti 633 stálých obyvatel, k obci náleží i ostrov St. Stefano, na kterém je nyní uzavřená rozsáhlá věznice.\n\nOstrov byl dobře znám císaři Augustovi, který na něj uvrhl na pět let svou dceru Julii starší v roce 2 př. n. l. v reakci na její rozsáhlé cizoložství. Rovněž císař Tiberius ostrov využil jako vězení pro svou praneteř Aggripinu starší v roce 29, která tam zemřela na podvýživu. Poté co se její syn Gaius (lépe znám jako Caligula) stal roku 37 císařem, odjel na \"Pandaterii\" vyzvednout její ostatky a odvezl je do Říma, kde je nechal pohřbít. Rovněž Aggripinina nejmladší dcera Julia Livilla byla donucena k exilu na ostrově na příkaz svého strýce, císaře Claudia. Císaře k tomuto činu přemluvila jeho manželka Messalina v roce 41. O něco později byla rovněž diskrétně vyhladověna k smrti a její ostatky byly pravděpodobně převezeny do Říma poté, co se její sestra Aggripina mladší stala císařovou ženou a získala vliv. V roce 62 byla na \"Pandaterii\" vykázána další členka iulsko-claudijské dynastie Claudia Octavia, první žena císaře Nerona. Na příkaz svého manžela tam byla i popravena.\n\nNa tento ostrov byla také deportována Sv. Flavia Domitilla, po které jsou v Římě pojmenovány katakomby, a která ukryla mnoho svatých (nebo léčila jejich zranění, způsobená mučením). Byla vnučkou císaře Vespasiana a na ostrově pravděpodobně i zemřela.\n\nZa vlády Mussoliniho byl na ostrově v letech 1939 až 1943 zřízen vězeňský tábor, kde se tísnilo na 700 oponentů režimu (včetně 400 komunistů). Jedním z vězňů byl také Altiero Spinelli, který tam napsal text, později známý jako \"Manifest z Ventotene\", navrhující podobu budoucí sjednocené federalistické Evropy.\n\nBěhem druhé světové války sloužil ostrov jako základna pro 114 mužů německé armády, kteří zde chránili klíčový radar. V noci 8. října 1943 do přístavu tajně vplula americká loď a vyložila 46 výsadkářů. Ti se rychle zkontaktovali s místním odbojem, který pak Němcům lživě tvrdil, že je na ostrově skupina výsadkářů, podporovaná nepřátelskou flotilou. Německý velitel nechal ve strachu zničit pozice i zbraně a vzdal se Američanům. Teprve poté si uvědomil svůj omyl, ale již bylo pozdě, Ventotene bylo osvobozeno bez jediného výstřelu 9. října 1943 ve tři hodiny ráno.\n\n"}
{"id": "204205", "url": "https://cs.wikipedia.org/wiki?curid=204205", "title": "Kullervo", "text": "Kullervo\n\nLegenda o Kullervovi je popsána v Kalevale ve zpěvu 31 - 36.\n\nBratři Untamo a Kalervo se přou o pozemek. Untamo a jeho muži porazí Kalerva a vyvraždí celý jeho rod. Naživu ponechají pouze jednu těhotnou ženu, která krátce nato porodí Kalervova syna jménem Kullervo. Untamo chce chlapce zabít, ale žádný ze tří pokusů se nezdaří, proto se Untamo rozhodne učinit z Kullerva otroka ve svém domě. Kullervo ale vzdoruje, a proto je prodán Ilmarinovi, pro něhož má hlídat dobytek. Ilmarinova žena se k němu chová špatně a ze zlé vůle upeče pro Kullerva chléb, do nějž zapeče kámen. Při krájení chleba se Kullervovi zlomí čepel a on slibuje pomstu. Celé stádo zavede do močálu a místo něj nažene domu divou zvěř, která Ilmarionovu ženu zahubí. Kullervo uprchne a dozvídá se, že jeho rodiče a sestra jsou stále ještě naživu. Najde rodný dům a dozví se, že sestra zmizela. \n\nKullervo je vyslán svým otcem, aby zaplatil daně. Na zpáteční cestě potká dívku a svede ji, neboť ani jeden z nich netuší, že jsou sourozenci. Když se sestra dozví pravdu, utopí se. Zoufalý Kullervo se vrací domů a chce rovněž spáchat sebevraždu, ale matka mu v tom zabrání. Kullervo se rozhodne, že se pomstí, a zavraždí Untama i jeho rodinu. Po návratu domů nalezne své rodiče mrtvé. Vyhledá místo v lese, kde svedl svou sestru, a probodne se vlastním mečem.\n"}
{"id": "204206", "url": "https://cs.wikipedia.org/wiki?curid=204206", "title": "Klarälven", "text": "Klarälven\n\nKläralven, na horním toku Trysilelva je řeka v Norsku (Innlandet) a ve Švédsku (Värmland). Je 460 km dlouhá, z čehož 300 km teče Švédskem. Rozloha povodí činí 11 800 km².\n\nNa horním toku protéká přes jezera Rogen a Femunden. Teče převážně přes hornatou a kopcovitou krajinu. Úseky s peřejemi a vodopády se střídají jezery. Ústí do jezera Vänern u Karlstadu.\n\nZdroj vody je sněhový. Nejvyšších vodních stavů dosahuje na jaře a na začátku léta. Průměrný roční průtok vody v ústí činí 165 m³/s. Led na řece zůstává na dolním toku 5 měsíců a na horním toku 7 měsíců.\n\nNa řece je několik velkých vodních elektráren. Po řece se plaví dřevo. Vodní doprava je možná od města Munkfors (Švédsko).\n\n (s uvedenou délkou 500 km)\n"}
{"id": "204210", "url": "https://cs.wikipedia.org/wiki?curid=204210", "title": "Tóra Bóra", "text": "Tóra Bóra\n\nTóra Bóra (paštunsky: توره بوړه , \"„černá jeskyně“\" ) je komplex jeskyní v Bílých horách na východě Afghánistánu v provincii Nangarhár, asi 50 km východně od Chajbarského průsmyku a 10 km severně od hranic s Federálně spravovanými kmenovými územími v Pákistánu.\n\nBěhem americké invaze do Afghánistánu v roce 2001 zde Američané svedli bitvu s Talibanem a al-Káidou. Američané věřili že jde o skrýš vůdce al-Káidy Usámy bin Ládina. Navzdory porážce al-Káidy a Tálibánu se Američanům a jejich spojencům nepodařilo Usámu bin Ládina v této oblasti najít.\n\nV roce 2001 byla v oblasti pevnost al-Káidy a Tálibánu byla popisována jako několikapatrový jeskynní komplex zásobený elektřinou z hydroelektráren na horských potocích, nebo jako komplex schopný zajistit ubytování pro více jak 1 000 bojovníků. Byl zde také velký sklad munice jako třeba střely FIM-92 Stinger vyřazené v roce 1980. Objekt byl vybudován v místních jeskyních za pomoci CIA na počátku 80. let během Sovětské invaze do Afghánistánu.\n"}
{"id": "204213", "url": "https://cs.wikipedia.org/wiki?curid=204213", "title": "Bedeman", "text": "Bedeman\n\nBedeman je dnes již zaniklý komiksový fanzin, který v roce 2002 založil autor českých komiksových internetových stránek Sakyk. Kvalita formy i obsahu se číslo od čísla zvyšovala, až v posledním devátém vydání byl Bedeman silně profesionální. Specializoval se na českou komiksovou tvorbu. Zanikl z finančních problémů.\n"}
{"id": "204214", "url": "https://cs.wikipedia.org/wiki?curid=204214", "title": "Namsen", "text": "Namsen\n\nNamsen je řeka v Norsku (Trøndelag). Je 210 km dlouhá. Rozloha povodí činí 6200 km².\n\nOdtéká z jezera Store Namsvatn. V korytě je mnoho peřejí a také vodopád Fiskemfoss, který je vysoký 32 m. Ústí do Namsenského fjordu Norského moře nedaleko přístavu Namsus.\n\nPrůměrný roční průtok vody činí přibližně 155 m³/s.\n\nŘeka se využívá k výrobě vodní energie, plavení dřeva a lovu lososů.\n"}
{"id": "204221", "url": "https://cs.wikipedia.org/wiki?curid=204221", "title": "CREW", "text": "CREW\n\nCREW, od roku 2003 CREW je český komiksový časopis, specializovaný na tvorbu pro dospělé. Vychází nepravidelně od konce roku 1996, byť je inzerován jako dvouměsíčník. Zároveň je CREW název pro nakladatelství a vydavatelství specializující se na vydávání komiksů. \n\nCREW s.r.o. byla založena v květnu 1997 Mgr. Petrem Litošem, Vladimírem Veverkou, Štěpánem Kopřivou, Jiřím Pavlovským atd. Rok nato ze společnosti odchází V. Veverka (držitel práv na ochranou známku a tedy vydavatel časopisu), za další rok CALIBRE s.r.o. (která krátce nato končí v likvidaci). Zůstávají pouze Litoš, Pavlovský a Kopřiva, kteří se dále zabývají pouze nakladatelskou činností.\n\nČasopis CREW vydávaný po tomto rozpadu Veverkou je kritizován a jeho deklarovaná periodicita není dodržována. V dubnu 2003 Mgr. Litoš společně s Pavlovským zahajují vydávání komiksového časopisu s názvem CREW. Krátce nato kupují od Veverky práva na ochranou známku na „CREW“ a pod tím to názvem začíná fungovat i nakladatelství ve spolupráci s nakladatelstvími BB art a Netopejr.\n\nV únoru 2007 dochází k výmazu všech společníků v Obchodním rejstříku a následném zapsání Mgr. Litoše, J. Pavlovského a Š. Kopřivy. Litoš a Pavlovský jsou členy redakce magazínu, Kopřiva se věnuje literatuře a filmu.\n\nV červenci 2017 rozhodl městský soud v Praze o likvidaci společnosti CREW s.r.o. \n\nČasopis se snaží poskytnout průřez zahraniční, převážně anglo-americkou komiksovou tvorbou pro dospělé. Kromě samotných komiksů v něm vycházejí i teoretické články o komiksu, jeho tvorbě, trendech a autorech. V čísle 21/2002 vyšla například v českém překladu část teoretické studie Scotta McClouda \"Understanding Comics\", psaná a kreslená formou komiksu.\n\nPrvní číslo vyšlo na přelomu let 1996/1997, poslední (21) v roce 2002 a časopis s měnící se periodicitou vychází dosud.\n\nNejznámějším a ekonomicky nejúspěšnějším je vydávání řady komiksových knih o kocouru Garfieldovi, o Sandmanovi či Spider-manovi. Vedle toho vycházela buď v edici Modrá crew nebo samostatně řada komiksových knih (Sin City, Lobo, Thorgal, ap.).\nRedakce získala v roce 1997 Cenu Akademie science fiction, fantasy a hororu v kategorii Nejlepší vydavatelský počin.\n\nCREW\nCREW\n\n"}
{"id": "204222", "url": "https://cs.wikipedia.org/wiki?curid=204222", "title": "Zásobník nábojů", "text": "Zásobník nábojů\n\nZásobník nábojů a nábojová schránka jsou zařízení, v nichž jsou u některých palných zbraní skladovány náboje. Obecně se používají i do jiných střelných zbraní jako jsou například vzduchové zbraně, nebo i samostříly. Používají se obvykle u zbraní opakovacích, u kterých je podávání náboje prováděno ručním ovládáním závěru zbraně, nebo u zbraní automatických, u kterých je pro podání náboje nejčastěji použita část energie předešlého výstřelu. \n\nZásobník je výměnný a tedy oddělitelný od zbraně. Zařízení plnící stejnou funkci, které je pevnou součástí zbraně se podle české odborné terminologie nazývá nábojová schránka. \n\nV některých jiných jazycích neexistují dva různé pojmy. Zásobník se rozlišuje na odnímatelný a pevný. V důsledku tohoto rozdílu je v mnoha českých překladech a dokonce i původních textech používán pojem zásobník namísto pojmu nábojová schránka.\n\nVe smyslu české odborné terminologie se obvykle jedná o nábojovou schránku. Jde o trubici uloženou rovnoběžně s osou zbraně. Obvyklé je umístění pod hlavní, používané zejména u nejstarších typů opakovacích pušek. Jde o obvyklé provedené u většiny opakovacích a samonabíjecích brokovnic. Výjimkou je například Franchi SPAS-15 u které je umístěn nad hlavní. Existují i další provedení, u kterých trubicová nábojová komora prochází například pažbou zbraně. \n\nStřelivo tvoří obvykle významnou část váhy zbraně. Důsledkem této konstrukce je změna těžiště zbraně během střelby. \n\nTuto konstrukci lze použít pouze pro střelivo kde nevzniká riziko nechtěného odpálení náboje v důsledku dotyku přední části náboje a dna druhého náboje. \nJde o nejrozšířenějším typ zásobníku. Nejčastější provedení, v podobě rovnoběžnostěnu, existují různé variace. Např. mohou být jednořadové, dvouřadové a víceřadové uložení nábojů. Jednořadové uložení nábojů (malá kapacita) se vyskytuje pouze u části pistolí a velká část civilních i vojenských pistolí má v současnosti dvouřadové uložení nábojů, stejně tak samopaly a útočné pušky (zvýšená kapacita). Pistolové zásobníky mívají až na speciální vojenské varianty jednořadé vyústění, naopak samopalové a puškové zásobníky jsou většinou s dvouřadým vyústěním, kdy náboje jsou podávány střídavě z levé a pravé strany vyústění. Důvodem dvouřadého vyústění bývá větší spolehlivost podávání nábojů při vysoké kadenci zbraně. Další výhodou zásobníků s dvouřadým vyústěním je snadnější ruční doplňování střeliva do zásobníku, které vyžaduje méně síly.\nPro zbraň FN P90 byla vyvinuta unikátní varianta schránkového zásobníku. Zásobník je patentován. Má velkou kapacitu a jeho tvar umožňuje spojení s tělem zbraně. Má dvě části. V první z nich jsou náboje umístěny kolmo ke zbrani. V druhé části dochází k otáčení náboje tak že náboj se dostane do osy hlavně. \n\nNěkdy též rotační. Jde o otočný válec, uložený rovnoběžně s osou hlavně, v němž jsou náboje uloženy rovnoběžně s jeho osou. Podávání nábojů je provádno otáčením válce okolo jeho osy a součástí jeho konstrukce není vnitřní pružina. Toto provedení se liší od všech ostatních tím, že tělo válce plní zároveň funkci nábojové komory. Tím vzniká požadavek na pevnost provedení válce což souvisí s jeho hmotností a omezuje kapacitu. Revolverové válce lze přiřadit k nábojovým schránkám. \n\nPro otáčení válce bývá u většiny konstrukcí nutná určitá vůle, která vede ke ztrátě části energie při výstřelu. \nVe tvaru nízkého válce s osou ve směru hlavně. Na rozdíl od revolverového je nepohyblivý a posun nábojů je zajištěn pružinou. Může mít velkou kapacitu. Náboje jsou odebírány za pomoci pohybu podavače závěru. Byl v minulosti používán u některých samopalů, například Špagin nebo Suomi. I v současnosti jsou pro některé zbraně vyráběny velkokapacitní zásobníky, kromě bubnových například tzv. „motýlí“ dvojbubny pro zbraně typu AR-15. Tento typ zásobníků má také jednořadé vyústění.\nKonstrukčně jde o kombinaci bubnového a trubkového zásobníku. Jakoby by byl bubnový zásobík roztažený ve směru osy válce. Tím je tvar změněn na delší úzký válec. Zásobník nemění tolik obrys a rozměry zbraně a je zachována velká kapacita. Použit například u zbraně Calico M960. \nExistuje jako zásobník i nábojová schránka. Náboje jsou uloženy do válcového prostoru s osou ve směru hlavně. Posun nábojů je zajištěn pružinou o otočným podavačem. Nábojová schránka tohoto typu byla použina například na kulovnicích systém Mannlicher-Schönnauer. Jedna z konstrukcí, kde jsou použity cívkové zásobníky, jsou kulovnice Steyr-Mannlicher. \nNáboje jsou uspořádány do kruhu v plochém disku obvykle špičkou do středu. Příkladem může být například kulomet Vickers-Berthier. Tento typ zásobníků má také jednořadé vyústění. \nNábojové rámečky (anglicky: \"en bloc clip\") je zařízení podobné zásobníkům. Není ale schránkou ve které jsou náboje uloženy celé. Nábojový pásek jen drží daný počet nábojů pohromadě a usnadňuje nabití zbraně. Vkládá se do zbraně celý s náboji a vyjímá se (nebo je ze zbraně vyhozen) po vystřílení posledního náboje (nebo při přebíjení).\nNábojové pásky (anglicky: \"stripper clip\") jsou zařízení, která mají usnadnit nabíjení zbraní s nábojovou schránkou. Nábojový pásek drží daný počet nábojů pohromadě v poloze, která umožní rychlé naplnění nábojové schránky. \nStejnému účelu jako zásobník nábojů slouží u některých zbraní, například kulometů, nábojový pás. Tento bývá v případě ručních kulometů umístěn ve schránce připevnitelné na kulomet, například ve schránce bubnovitého tvaru (RPD) či jiných schránkách obvykle umístěných na straně pouzdra závěru (kulomet M60, vz. 59) Existují i kulomety, které je možné zásobovat jak z pásu, tak ze zásobníku (kulomet vz. 52/57, FN Minimi)\n\nDle konstrukce mohou být nábojové pásy dvojího typu: tkané (pevné, při střelbě se zůstávají v celku) a kovové (tvořené spojenými články, které se (většinou ) při střelbě rozpadají)\nZásobníkem nebo nábojovou schránkou mohou být vybaveny i jiné než palné zbraně. V takovém případě zásobník nebo schránka obsahují pouze střely do dané zbraně. Může jít o zbraně mechanické - samostříl, nebo zbraně používající energii stlačeného plynu jako například větrovky nebo plynové zbraně.\n\n"}
{"id": "204225", "url": "https://cs.wikipedia.org/wiki?curid=204225", "title": "Aargh!", "text": "Aargh!\n\nAargh! je brněnský fanzin, který založili Tomáš Prokůpek a Tomáš Kučerovský v roce 2000. Vychází relativně nepravidelně a soustředí se na evropskou komiksovou tvorbu. Český komiks je zde zastoupen jen zřídka, přesto na stránkách Aarghu! publikovala už řada českých autorů (Jiří Grus, Karel Jerie, Pavel Čech, Jan Bažant). Každé číslo je zaměřeno tematicky na určitou oblast Evropy, nebo na určitý námět či žánr. Vyšlo již čtrnáct čísel. Časopis se jmenuje stejně jako fanzin Alana Moorea z 80. let 20. stol.\n\n"}
{"id": "204226", "url": "https://cs.wikipedia.org/wiki?curid=204226", "title": "Zenerova dioda", "text": "Zenerova dioda\n\nZenerova dioda neboli referenční dioda je polovodičová součástka s PN přechodem, která se užívá především v zapojení ke stabilizaci napětí. Konstrukčně určena k zapojení v závěrném (nepropustném) směru, k čemuž je přizpůsobena tím, že její průraz v tomto směru není destruktivní (snese opakovaný průraz v závěrném směru). V propustném směru se chová jako klasická usměrňovací dioda. Jméno nese po svém vynálezci, Clarenci Zenerovi.\n\nZenerovy diody se dělí na dva základní druhy:\nDioda se používá převážně v stabilizovaných napěťových zdrojích, jako koncová, výstupní část. Slouží k tomu, aby při velké změně velikosti odebíraného proudu napětí nekolísalo vůbec, nebo jen velmi málo. Může být také součástí ochranných obvodů, kde omezuje napěťové špičky.\n\nVyužívá se toho, že na ní vzniká výrobou přesně definovaný úbytek napětí s minimální změnou v závislosti na odebíraném proudu. Toto referenční napětí může pak sloužit k řízení dalších regulačních obvodů, např. pro zdroje s vyšším proudovým odběrem je Zenerova dioda použita pro vytvoření referenčního (požadovaného) napětí, výkonovým stabilizačním prvkem je např. tranzistor, zapojený jako emitorový sledovač.\n\nZenerova dioda se vždy využívá v závěrném režimu či zpětném, tzn. že funkční je tehdy, je-li na katodě kladné napětí a na anodě záporné napětí.\n"}
{"id": "204236", "url": "https://cs.wikipedia.org/wiki?curid=204236", "title": "Wilhelm Dilthey", "text": "Wilhelm Dilthey\n\nWilhelm Christian Ludwig Dilthey (19. listopadu 1833, Wiesbaden-Biebrich – 1. října 1911, Seis am Schlern, Autonomní provincie Bolzano) byl německý filosof, psycholog a pedagog, představitel filosofie života.\n\nDilthey pocházel z reformované kazatelské rodiny, studoval historii, teologii a filosofii v Berlíně a v Heidelbergu, promoval 1864 prací o Schleiermacherově etice a 1867 se stal profesorem v Basileji, později v Kielu, ve Vratislavi a od 1883 do 1908 v Berlíně. Souborné vydání jeho díla má přes 30 svazků.\n\nProti metodě přírodních věd, která se během 19. století nesmírně rozvinula, postavil Dilthey humanitní či společenské vědy (doslova „duchovní vědy“, \"Geisteswissenschaften\" – např. historii, právo, literární vědu) a snažil se vybudovat jejich vědeckou metodu. Přírodní vědy zkoumají svět z hlediska příčinnosti, kdežto úkolem „duchovních věd“ je podle něho chápat a vysvětlovat vztahy mezi životem, vyjadřováním a rozuměním. Z povahy věci musí být historické, tj. chápat své předměty a témata v dějinném vývoji, a jejich hlavní metodou je hermeneutika, tj. snaha o věrné porozumění a výklad textů a jiných dokladů.\n\nDruhým velkým Diltheyovým tématem byl život a živé, jež se podle něho nedá zcela pochopit jen experimentální metodou věd o neživém. Život totiž charakterizuje úsilí každého organismu udržet se naživu, růst a rozmnožovat se, jen v oblasti živého lze najít např. svobodu a odpovědnost. Živé organismy žijí v jisté symbióze se svým prostředím, na němž závisejí a na něž také různě reagují. Jsou tedy dráždivé, vnímavé a schopné i vzájemné komunikace.\n\nTřetí velkou oblastí Diltheyova zájmu byla výchova a vzdělávání. Všímal si různých etap lidského dětství a dospívání a hledal pro ně přiměřené způsoby výchovy. Patří tak mezi zakladatele moderní pedagogiky a filosofie výchovy.\n\nKromě filosofie a pedagogiky ovlivnil Dilthey také sociologii, zejména prostřednictvím svého kolegy a přítele G. Simmela, a to svým důrazem na chápání a rozumění. Mezi přímé Diltheyovy žáky patřili němečtí filosofové a pedagogové Hans Lipps, Herman Nohl, Theodor Litt, Eduard Spranger, Georg Misch a Erich Rothacker. Na Diltheye polemicky navázal Martin Heidegger a vlastním pojetím hermeneutiky Hans-Georg Gadamer, oba však od něho převzali mnoho impulsů a myšlenek (např. myšlenku „hermeneutického kruhu“). Ditheyovy myšlenky a dílo ovlivnily celou řadu dalších – hlavně německých – filosofů, jako byl Theodor W. Adorno, Ernst Cassirer, Karl-Otto Apel nebo Jürgen Habermas. U nás se jím zabýval Jan Patočka a řada pedagogů.\nW. Dilthey založil a rozvinul psychologii \"popisnou\" (beschreibende) a \"rozumějící\" (verstehende). Pokusil se o nové zdůvodnění duchovědy z hlediska metodologického. Vycházel přitom z intuitivního prožívání a pochopení duševna, což stavěl do protikladu k vysvětlujícím postupům přírodních věd. Za základní vědu považoval psychologii \"rozumějící\", která postihuje duchovní podstatu jevů v psychice jednotlivců i větších lidských skupin a jejich souvislost se světem kulturně historických hodnot. Pomocí popisu a intuitivního pochopení duchovních zážitků se snažil porozumět základům historických, společensko-kulturních jevů.\n\nDilthey se pokoušel řešit problematiku života z individualistických a idealistických pozic, odmítal možnost objektivního příčinného objasnění. Je označován jako zakladatel tzv. \"filozofie života\". Tato linie německé filosofie ovlivnila nejen dobové následovníky, ale i novější existencialismus.\n\nProslul jeho spor s H. Ebbinghausem, reprezentujícím směr přírodovědný, analyzující a kauzálně „vysvětlující“. Obdobná diskuse pokračuje ještě v druhé polovině 20. století, např. mezi behavioristou B.F.Skinnerem a C. Rogersem., představitelem humanistické psychologie.\n\n\n"}
{"id": "204237", "url": "https://cs.wikipedia.org/wiki?curid=204237", "title": "Schodněnskaja (stanice metra v Moskvě)", "text": "Schodněnskaja (stanice metra v Moskvě)\n\nSchodněnskaja ( ) je stanice metra v Moskvě. Nachází se v severní části sedmé linky, na severozápadě ruské metropole.\n\nSchodněnskaja je podzemní stanice mělkého založení, vybudovaná v 70. letech (otevřena 1975) podle technologie, která byla vyvinuta a uplatněna poprvé v Charkově. Stanice má dva výstupy, každý vychází z jednoho konce střední lodi. Z podpovrchových vestibulů pak vedou východy na povrch v několika ulicích. Obklad Schodněnské tvoří mramor v načervenalých tónech, strop pak obkládají panely z hliníku. V současné době se jedná o stanici relativně vytíženou, denně ji využije kolem 70 tisíc cestujících.\n\n"}
{"id": "204244", "url": "https://cs.wikipedia.org/wiki?curid=204244", "title": "Palmarola", "text": "Palmarola\n\nPalmarola je skalnatý neobydlený ostrov v Tyrhénském moři u západního pobřeží Itálie. Je druhým největším členem Pontinských ostrovů a leží přibližně 10 km západně od hlavního ostrova Ponza.\n\nPalmarola má mimořádně skalnaté pobřeží poseté přírodními jeskyněmi, zátokami, útesy a skalisky. Ostrov je především přírodní rezervací, ale je zde i několik přístavů, kde můžou přistávat lodě, a několik restaurací, které během letní sezóny navštěvují turisté.\n\nPapež Silverius zde přebýval v exilu a na ostrově rovněž zemřel. Později byl kanonizován jako svatý Silverius a stal se patronem ostrova Ponza.\n\n"}
{"id": "204250", "url": "https://cs.wikipedia.org/wiki?curid=204250", "title": "Filip z Plessis", "text": "Filip z Plessis\n\nFilip z Plessis (1165 – 12. listopadu 1209) byl v letech 1201–1209 velmistr řádu templářů.\n\nPocházel z vlivného anjouského šlechtického rodu, jehož sídla se nacházela v západní Francii poblíž města Angers. Byl ženat a měl i několik dětí. Zúčastnil se jako laik třetí křížové výpravy. Prostředky na ní získal tak, že své statky prodal svému bratru Fulkovi.\n\nDalší zmínka o něm pochází až z roku 1201, kdy je již uváděn jako velmistr templářského řádu. Patřil k horlivým zastáncům vedení dalších křížových výprav proti muslimům, nejspíše proto, že se snažil odčinit neúspěchy křesťanů v předchozích letech. Proto se v roce 1209 postavil proti návrhu prodloužit příměří s egyptsko-syrským sultánem al-Ádilem uzavřené roku 1204.\n\nZa svého působení v čele řádu musel čelit množícím se majetkovým sporům s řádem johanitů a zároveň i kritice papeže Inocence III., který řád vinil z toho, že podlehl pýše a odchýlil se od svého původního poslání.\n\nZemřel v roce 1209, některé prameny uvádí i datum 13. listopadu.\n\n"}
{"id": "204255", "url": "https://cs.wikipedia.org/wiki?curid=204255", "title": "Zannone", "text": "Zannone\n\nZannone je ostrov v Tyrhénském moři nedaleko západního pobřeží Itálie. Je součástí Pontinských ostrovů. Celý ostrov má rozlohu přibližně 1 km² a leží 10 km od hlavního ostrova Ponza.\n\nOstrov je součástí Národního parku Circeo pro svou krásu a několik vzácných biomů. Ostrov je neobydlen, ale hlídán lesní stráží, která má na vrcholu nejvyšší hory Monte Pellegrino stanici a malou výstavku. Jsou zde také trosky benediktinského kláštera ze 13. století. Na ostrově nejsou žádné turistické kapacity a není povoleno zde zůstat přes noc, ačkoliv k samotnému vstupu na ostrov není potřeba žádné zvláštní povolení.\n\n"}
{"id": "204259", "url": "https://cs.wikipedia.org/wiki?curid=204259", "title": "Vasilij Dementěvič Poležajev", "text": "Vasilij Dementěvič Poležajev\n\nVasilij Dementěvič Poležajev (; 25. dubna 1909 – 1972, Moskva) byl jedním z významných budovatelů moskevského metra. Od roku 1929 žil v Moskvě, podílel se již na výstavbě prvního úseku v první polovině 30. let (Sokolničeská linka). Později se vypracoval na stavbyvedoucího při budování novějších úseků. V roce 1963 získal ocenění Hrdina socialistické práce. Roku 1972 byla otevřena stanice metra Poležajevskaja, pojmenovaná po něm.\n"}
{"id": "204265", "url": "https://cs.wikipedia.org/wiki?curid=204265", "title": "The Danny B. Blues Band", "text": "The Danny B. Blues Band\n\nThe Danny B. Blues Band je kanadská hudební skupina, která hraje hudbu stylu blues, kombinovanou se swingem a jazzem. Jejím zakladatelem je kanadský zpěvák a harmonikář Danny B. (to je jeho umělecký pseudonym, jeho skutečné jméno je Danny Balaka). Skupina vystupuje již více než 35 let, avšak své první album \"Much Too Late\" vydala teprve v roce 1997.\n\n"}
{"id": "204269", "url": "https://cs.wikipedia.org/wiki?curid=204269", "title": "Santo Stefano (ostrov)", "text": "Santo Stefano (ostrov)\n\nSanto Stefano je ostrov v Tyrhénském moři nedaleko západního pobřeží Itálie. Je součástí Pontinských ostrovů. Je to ostrov kruhového tvaru s průměrem méně než 500 m a Leží 2 km východně od ostrova Ventotene.\n\nStejně jako zbytek souostroví byl Santo Stefano vytvořen vulkanickou činností. Dominuje mu mohutné vězení, které vybudovali Bourboni, a které se používalo až do roku 1965. Mezi známými vězni byli například anarchista Gaetano Bresci, nebo fašistickým režimem vězněný budoucí prezident Itálie Sandro Pertini, Umberto Terracini, Giorgio Amendola, Lelio Basso, Mauro Scoccimarro, Giuseppe Romita, Altiero Spinelli a Ernesto Rossi.\n\nOd uzavření věznice je ostrov neobydlen až na občasné návštěvy turistů na lodích během dne.\n\nOd římských dob nesl ostrov několik jmen, jako např. \"Partenope\", \"Palmosa\", \"Dommo Stephane\" a \"Borca\"\n\n"}
{"id": "204270", "url": "https://cs.wikipedia.org/wiki?curid=204270", "title": "Bajonet", "text": "Bajonet\n\nBajonet (z francouzského slova „baïonnette“) případně bodák, dříve i bodlo, je bodná, případně i sečná zbraň podobná noži nebo dýce, upevňovaná k hlavni dlouhé ruční palné zbraně zejména pušky, aby jí bylo možno v případě potřeby použít k napadení nepřítele nebo obraně nositele této palné zbraně. V současnosti jde o zbraň spíše zřídka a většinou pouze nouzově využívanou (povětšinou když dojde munice a je nutno bojovat primitivními manuálními technikami v soubojích muže proti muži, takový souboj je obvykle veden nejen bajonety či noži, ale i polními lopatkami či jinými vhodnými předměty). Moderní bajonety mohou většinou plnit i jiné funkce, například bojového nože nebo nůžek na stříhání drátu.\n\nBajonet vznikl pravděpodobně v 17. století ve Francii, původně nejspíše zastrčením nože do hlavně pušky, kdy při tehdy používaných nepříliš spolehlivých mušketách dával svému držiteli možnost obrany proti útokům nepřátel. Zprávy o užití takovéhoto bodáku byly ve Francii zaznamenány již v roce 1647. Na druhou stranu, bajonet tohoto druhu vyřazoval i mušketu vojáka, který jím byl vybaven, a proto poměrně rychle dochází u francouzské pěchoty k zavedení bajonetu nasazovaného vedle hlavně. První pokusy s bajonetem nasazovaným vně hlavně provedla Francouzská armáda v roce 1678, ale neskončily úspěchem, protože bajonet nasazený pomocí prosté prstencové objímky na hlaveň muškety občas odpadl při výstřelu, anebo byl při bodání stlačován směrem od ústí hlavně.\n\nOkolo roku 1687 se objevuje tulejový bajonet opatřený objímkou s výřezem tvaru „L“, do něhož zapadl kolíček na hlavni muškety a bajonet byl po nasazení na ni zajištěn pootočením. Je možné, že k tomuto vývoji došlo paralelně v Anglii i Francii a různé zdroje jej přisuzují buď generálu Hughu Mackayovi nebo maršálu Vaubanovi. Některé jednotky francouzské armády takové bajonety obdržely pravděpodobně již roku 1689 a koncem sedmnáctého století byl tento typ již široce rozšířen v armádách většiny evropských mocností.\n\nŠpanělská armáda již začátkem 18. století experimentovala s bajonety výsuvnými nebo sklopnými, tvořícími integrální součást muškety, k jejichž rozšíření tehdy nedošlo, podobný princip byl však užit u některých zbraní vznikajících v polovině 20. století.\n\nS jeho rozšířením rychle mizí dosud existující pluky pikenýrů, protože voják vybavený mušketou s bajonetem v sobě kumuloval kapacitu obou doposud se doplňujících druhů pěších vojsk. Zavedení bajonetu ovlivnilo i dosavadní taktiku nasazení vojsk – nejen umožnilo obranu střeleckých pluků v sevřeném útvaru proti jezdectvu, nýbrž ovlivnilo i vznik lineární bitevní taktiky, v níž frontální bodákový útok sevřených řad sehrával důležitou roli.\nDélka bajonetu se postupem doby zvětšovala, někdy až do délky čepele přes 50 centimetrů a někteří vojevůdci, např. generalissimus hrabě Alexandr Vasiljevič Suvorov (známý svým výrokem: „Kulka je slepá, ale bajonet je moloděc.“) dávají přednost úderné síle linií bajonetů před palebnou silou mušket.\nBajonet se liší od bodáku zejména tím, že je na jedné či obou stranách (dle armády) naostřen.\nBajonet si svou roli zachoval až do poslední třetiny 19. století, kdy s rozvojem palebné síly moderních střelných zbraní se staly bodákové útoky těžko proveditelnými a pouze za cenu těžkých ztrát. Přesto byly prováděny ještě během první světové války a v menších měřítkách i během druhé světové války a v pozdějších konfliktech, avšak bajonet během zákopových bojů první světové války postupně ztrácí na významu i délce. Bajonet si dodnes stále zachoval svou hodnotu jako zbraň pro střety na krátkou vzdálenost a je většinou armád stále používán i jako součást příslušenství moderních útočných pušek.\n\n\n"}
{"id": "204277", "url": "https://cs.wikipedia.org/wiki?curid=204277", "title": "Bernie LaBarge", "text": "Bernie LaBarge\n\nBernie LaBarge (* 11. března 1953 v Ottawě) je kanadský kytarista, zpěvák, skladatel a textař. Už od svých 11 let hraje na kytaru, profesionálně pak od roku 1967.\n\n\n\n"}
{"id": "204278", "url": "https://cs.wikipedia.org/wiki?curid=204278", "title": "Gavi (ostrov)", "text": "Gavi (ostrov)\n\nGavi je ostrov v Tyrhénském moři nedaleko západního pobřeží Itálie. Se svou délkou 700 m je nejmenším z Pontinských ostrovů a leží 120 m od severního pobřeží ostrova Ponza.\n\nOstrov je dosti skalnatý a je neobydlený. Svým charakterem se zdá být předurčen za útočiště různých druhů zvířat a rostlin, včetně jednoho druhu ještěrky, který se nachází pouze zde, a včetně mnoha myší, králíků a škorpionů.\n\n"}
{"id": "204279", "url": "https://cs.wikipedia.org/wiki?curid=204279", "title": "Lexa Doig", "text": "Lexa Doig\n\nAlexandra Lecciones „Lexa“ Doig (* 8. června 1973, Toronto) je kanadská herečka, známá spíše pod jménem Lexa Doig. Asi její nejznámější role je ze seriálu \"Andromeda\" \"Rommie\", dále pak ze seriálu \"Hvězdná brána\" jako Dr. Carolyn Lam.\n\nLexin otec je původem Skot, její matka pochází z Filipín. Narodila se a vyrůstala v Torontu v Ontariu, kde její rodina vlastní část zdejšího divadla. Ve věku svých devíti let, po zhlédnutí opery \"Porgy a Bess\", zatoužila stát se herečkou.\n\nV šestnácti letech se přihlásila do modelingového konkurzu a byla přijata. Před tím, než v průběhu posledního ročníku předčasně ukončila studium střední školy, točila hlavně reklamy a věnovala se modelingu. Hrála v divadle v \"Romeovi a Julii\" a \"Jezinkách a bezinkách\", během zkoušení pro televizní a filmové role.\n\nLexa Doig hrála v několika reklamách a měla malou roli ve filmu producenta Gena Roddenberryho \"Earth: Final Conflict\", ale její první velká role byla v seriálu Williama Shatnera \"TekWar\", kde hrála \"cowgirl\", specialistku na sledování a získávání informací.\n\nLexa Doig dostala roli Tiny Backus v krátkém seriálu \"CI5: The New Professionals\". V roce 2000 hrála v dalším Roddenberryho seriálu \"Andromeda\" dvojroli umělé inteligence hvězdné lodě zobrazované na obrazovkách, či jako hologram a vlastní vtělení lodě jménem Rommie.\n\nV roce 2001 si hrála v hororu \"Jason X\" a poté v několika epizodách deváté a desáté řady \"Hvězdné brány\" doktorku Carolyn Lam. Později se objevila v roli profesorky Wendy Paulsonové v druhé řadě seriálu \"The 4400\". V roce 2010 si zahrála v šesti dílech seriálu \"V\" doktorku Leah Pearlman. V roce 2012 si zahrála teroristku v kanadském sci-fi seriálu \"Continuum\". V roce 2017 získala vedlejší roli Talie al Ghul v páté sérii seriálu \"Arrow\". Jednu z hlavních rolí získala v seriálu \"The Arrangement\".\n\n2. srpna 2003 se vdala za hvězdu seriálu Hvězdná Brána Michaela Shankse. 13. září 2004 se jim narodila dcera Mia Tabitha a v březnu 2006 syn Samuel David. Rodina žije střídavě v Torontu a Vancouveru, kde Michael Shanks točí \"Stargate\" s plány na stěhování do Los Angeles v blízké budoucnosti.\n\nJejími hobby jsou četba, jízda na kolečkových bruslích a hraní RPG (Dungeons and Dragons). Lexa a její manžel spolupracují s charitativní organizací Multiple Sclerosis Society of Canada.\n\n\n"}
{"id": "204288", "url": "https://cs.wikipedia.org/wiki?curid=204288", "title": "Gavi", "text": "Gavi\n\nGavi může znamenat:\n"}
{"id": "204290", "url": "https://cs.wikipedia.org/wiki?curid=204290", "title": "Ruka", "text": "Ruka\n\nRuka (lat. \"manus\") je od trupu nejdistálnější (nejvzdálenější) oddíl horní končetiny lidského těla, který umožňuje interakci jedince s okolím a manipulaci s předměty. Základním projevem ruky je schopnost \"úchopu\" umožněná díky palci protistojnému oproti ostatním prstům.\n\nV běžném jazyce se rukou rozumí primárně celá horní končetina lidského těla. \n\nRuka se skládá ze zápěstí a pěti prstů. Mimo jiné umožňuje pohyby pronace a supinace (otočení dlaně \"(palmy)\" ventrálním (dopředu) a dorsálním (dozadu) směrem). V základním anatomickém postavení směřují dlaně ventrálně (dopředu).\n\nVětšina lidí používá častěji pravou ruku a těmto lidem se říká praváci. Málo lidí používá častěji levou ruku a těmto lidem se říká leváci. Přednostní užívání levé nebo pravé ruky je jednou z dimenzí laterality.\n\n\n"}
{"id": "204294", "url": "https://cs.wikipedia.org/wiki?curid=204294", "title": "Danny B.", "text": "Danny B.\n\nDanny Balaka, známý především pod svým pseudonymem Danny B., je kanadský bluesový textař, skladatel, zpěvák a harmonikář, frontman skupiny The Danny B. Blues Band. \n\nPochází z Westonu v Ontariu, kam se čas od času vrací a kde také pořádá vystoupení. Již od mládí hrál na několik hudebních nástrojů, nejlépe ale ovládá harmoniku. Spolu s několika dalšími hudebníky založil před více než třiceti lety, roku 1972, skupinu The Danny B. Blues Band, která si získala popularitu nejen v Severní Americe, ale je také poměrně dobře známá i mezi posluchači blues v zámoří.\n\n"}
{"id": "204299", "url": "https://cs.wikipedia.org/wiki?curid=204299", "title": "Puškin (rozcestník)", "text": "Puškin (rozcestník)\n\nPuškin ( ) je původně ruské příjmení:\n\n\nPo Alexandru Puškinovi byly dále pojmenovány nejrůznější objekty:\n\n\n\n"}
{"id": "204301", "url": "https://cs.wikipedia.org/wiki?curid=204301", "title": "Fakulta sociálních studií Masarykovy univerzity", "text": "Fakulta sociálních studií Masarykovy univerzity\n\nFakulta sociálních studií (FSS MU) je druhou nejmladší fakultou Masarykovy univerzity. Vznikla v roce 1998 osamostatněním několika oborů z Filozofické fakulty MU. V červenci 2005 se fakulta přestěhovala z prostor filozofické fakulty do kompletně rekonstruované budovy na Joštově třídě, užívané do té doby fakultou lékařskou a původně postavené roku 1910 pro německou vysokou školu technickou.\n\nStudium je důsledně členěno na bakalářský, (navazující) magisterský a doktorský stupeň. K 31.12.2017 na fakultě studovalo celkem 2 998 studentů.\n\nVe srovnání možností studia politologie, psychologie nebo sociologie, které v letech 2011 a 2012 uskutečnily Hospodářské noviny a akademické pracoviště CERGE-EI, vyšla ve všech případech jako dlouhodobě nejlepší česká fakulta. Součástí fakulty jsou i specializovaná čtyři výzkumná pracoviště.\n\n\n\nV čele fakulty stojí děkan, který jejím jménem jedná a rozhoduje. Děkana na návrh fakultního akademického senátu jmenuje a odvolává rektor univerzity. Funkční období děkana je čtyřleté a stejná osoba může být děkanem nejvýše dvakrát v řadě. Děkan jmenuje a odvolává proděkany a rozhoduje o jejich činnosti a počtu.\n\nBarva fakulty je \"žlutozelená\" (Pantone 3295 C).\n\n"}
{"id": "204307", "url": "https://cs.wikipedia.org/wiki?curid=204307", "title": "Klimatizace", "text": "Klimatizace\n\nKlimatizace (označované zkratkou AC či A/C z anglického \"air conditioning\" [ˈeə kənˌdišəniŋ]) je zařízení pro úpravu teploty vzduchu uvnitř budov a dopravních prostředků. Jeho hlavní funkcí je snížení či zvýšení teploty a vlhkosti vzduchu, na rozdíl od ventilace (vzduchotechniky), jejíž hlavní funkcí je výměna vzduchu za čerstvý nasávaný z exteriéru.\n\nHlavní částí klimatizace je kompresor který uvádí chladivo do pohybu další části je tepelný výměník, (kondenzátor, výparník) ve kterém je ochlazován vzduch k dosažení požadované teploty a odváděna ochlazováním kondenzující vlhkost. Další částí je expanzní prvek kapilára,tryska, expanzní ventil či elektronický expanzní ventil který ovládá nástřik chladiva do výparníku. Ostatní části klimatizace: čtyřcestný ventil, filtrdehydrátor, sběrač chladiva, odhlučovač kapalného chladiva, tlakové přístroje na ochranu chladicího zařízení. Klimatizace má dvě části: venkovní jednotka a vnitřní jednotka, mezi sebou jsou propojeny měděným potrubím a elektrikou. Využití: domovní klimatizace a autoklimatizace může být propojena s ventilací, například v malém prostoru automobilu. nebo na ní může být nezávislá, například klimatizování velkého množství tepla produkovaného serverovnami.\n\nV Evropě se klimatizace užívá také pro průmyslové účely, v chirurgických sálech, inkubátorech, v laboratořích, ve výpočetních střediscích (serverovnách) a nákupních centrech. V USA je klimatizace podstatně rozšířenější. V teplých tropických a subtropických oblastech světa (zejména kolem rovníku, resp. v okolí obou obratníků) jsou klimatizovány všechny typy budov i dopravních prostředků prakticky neustále. Toto platí pouze v bohatých zemích, neboť klimatizace je energeticky i materiálově nákladná.\n\nKlimatizační zařízení se vyskytuje například již ve Vinohradské tržnici z počátku 20. století, první rozsáhlejší moderní zařízení v Československu bylo instalováno v budově Elektrických podniků a budově pensijního ústavu (dnes Dům odborových svazů) v letech 1932–1934 v Praze.\n\nKlimatizační zařízení pro vytvoření tepelné pohody v místnosti využívá několika fyzikálních principů, konkrétně pak:\n\n\nV 1. fázi jsou \"páry\" chladicí látky přivedeny do kompresoru, kde jsou \"stlačovány\" (a důsledkem stlačování i \"zahřívány\").\n\nVe 2. fázi je chladicí médium o vysoké teplotě a tlaku přivedeno do výměníku – kondenzátoru, kde je ochlazováno okolním vzduchem (médium kondenzuje). Uvolněné teplo je odváděno do venkovního prostoru ventilátorem.\n\nVe 3. fázi je kapalina transportována přes kapiláru nebo expanzní ventil, za kterým se prudce sníží tlak, a tím i teplota. Médium pokračuje do dalšího výměníku – výparníku. \"Kapalina se začne odpařovat\" a dále ohřívat, čímž odebírá teplo z prostoru výparníku, zpravidla ochlazované místnosti. Pro distribuci studeného vzduchu do místnosti slouží ventilátor, který je umístěn u výparníku.\nPoté je chladivo v plynném skupenství přiváděno do kompresoru a cyklus se opakuje.\n\nKlimatizace umožňuje pracovat i v opačném režimu – vytápěcím. Z jednotky se stane tepelné čerpadlo, kdy se odpadní teplo přivádí zpět do místnosti. Z kondenzátoru se stává výparník a z výparníku kondenzátor. Vnější jednotka je tak ochlazována a vnitřní naopak topí. Tohoto způsobu ohřevu vzduchu v místnosti se v podmínkách ČR i Evropy využívá minimálně, ve větší míře pak v období jara, podzimu a velmi mírné zimy (při teplotách nad cca 4 °C).\n\nNízké rozšíření je dáno především konzervativním přístupem k vytápění a rovněž i všeobecným chybným předpokladem, že klimatizace je energeticky i ekonomicky neefektivní a že nedokáže topit v mrazech. Moderní klimatizace střední cenové kategorie běžně topí do −15 °C při zachování vysoké efektivity (tzn. vysokého COP). Tyto mají COP srovnatelný s tepelnými čerpadly vzduch–voda, ovšem při násobně nižší pořizovací ceně.\n\nRozšíření tohoto způsobu vytápění napomáhají zejména budovy s nízkou potřebou energie na vytápění buď v podobě nástěnné jednotky (u domů s otevřenou dispozicí), nebo jednotky zabudované do systému řízeného větrání. Nevýhodou tohoto způsobu vytápění je produkce hluku ve vnitřním a vnějším prostoru (např. uvnitř 32 dB) a dále potřeba topit téměř nepřetržitě na stejnou teplotu po celý den pro dosažení dobrých provozně-ekonomických výsledků (např. při snižování teploty vzduchu během nepřítomnosti obyvatel domu se snižuje COP a roste hluk, protože jednotka pracuje krátkodobě na vysoký výkon, při kterém produkuje více hluku a je méně efektivní).\n\nChladicí médium je tekutina, která proudí skrz zařízení, aby ho ochránila před přehřátím a přenášela teplo produkované tímto zařízením do jiného zařízení, kde se využije nebo rozptýlí. Ideální médium má velkou tepelnou kapacitu, nízkou viskozitu, je levné, chemicky inertní, nehořlavé a nezpůsobuje ani nepodporuje korozi chladicího systému. Některé aplikace navíc vyžadují, aby bylo chladicí médium elektrickým izolantem.\n\nTyp chladicího média se liší od použití pro konkrétní aplikaci. Běžnými chladivy jsou amoniak, CO, fluorovodíky a fluoruhlovodíky (HFC). Použití chladiv na bázi freonů (CFC) je na základě Vídeňské úmluvy na ochranu ozonové vrstvy a Montrealského protokolu regulováno a postupně vylučováno.\nModerní klimatizační jednotky nejenom chladí, ale v zimě mohou fungovat i jako topení. Kromě toho pomáhají při snižování vlhkosti vzduchu, což brání vzniku plísní.\n\nPrvky principu klimatizace se objevily již ve starověkých civilizacích. Např. bohatí Římané měli své domy jednou zdí spojené s akvaduktem, který je ochlazoval. Za otce principu klimatizace v moderním pojetí je považován britský vědec Michael Faraday, který v roce 1820 zjistil, že stlačený amoniak (NH) v kapalném stavu dokáže chladit, pokud je postupně vypouštěno. Za skutečného vynálezce klimatizace je považován americký inženýr Willis Carrier, který instaloval 17. července 1902 první klimatizační systém. Tato klimatizace byla instalována v americkém New Yorku v tiskárně Sackett-Wilhelm, která si jej objednala, jelikož měla velké problémy s usycháním barev a mačkáním papíru kvůli vysoké teplotě a vlhkosti vzduchu. Carrierova klimatizace pracovala na principu vzduchu hnaného kolem trubek se studenou vodou. Tím docházelo ke srážení vodních par na těchto trubkách, čímž se ochlazoval okolní prostor.\n\nMožnost vysychání očí vedoucí k jejich pálení, bolesti hlavy, zatuhlých krčních svalů, vysušené kůže, angíny, nachlazení krku, zhoršení astmatu a podobně vlivem cirkulujícího vzduchu nastaveného mnohdy na extrémně nízké teploty oproti vnějšímu prostředí. Zásadním opatřením je dodržení stanoveného rozdílu mezi teplotou interiéru a venkovní teplotou. Dále špatnou údržbou klimatizačních zařízení může dojít k přemnožení a rozšíření choroboplodných mikroorganismů, zejména pak Legionelly (původce legionářské nemoci).\n\nOvšem pokud je prováděn pravidelný servis jednotky, lze se rizikům šíření mikroorganizmů zcela vyhnout. Naopak klimatizační jednotky, včetně filtrace, zvlhčovače, apod. bývají s výhodou používány v místech se zvýšenými nároky na čisté a hypoalergenní prostředí jako jsou operační sály, nemocniční prostředí atd.\n\nK roku 2018 má klimatizaci přibližně 8 % lidí z 2,8 miliard obyvatel nejteplejších oblastí planety, což je přibližně 1,6 miliard klimatizačních jednotek. I přesto jsou tato zařízení velkou zátěží pro elektrické sítě měst a životní prostředí. V teplých oblastech klimatizace představují v odběrových špičkách až 70 % celkové spotřeby elektřiny.\n\nKlimatizace se v městech podílí na vytváření horkého vzduchu, ohřívá své blízké okolí, prohlubují problém městských tepelných ostrovů. Lidem, kteří si klimatizace nemohou dovolit, klimatizace zhoršují životní podmínky. Za rok 2016 vypouštěly všechny klimatizace skrz svou spotřebu do ovduší 100 milionů tun oxidu uhličitého.\n\nVytvářejí optimální stav mikroklimatu pro pobyt lidí (jedná se o příjemné subjektivní pocity ale hlavně o optimální hygienické podmínky).\n\nPoužití:\n\n\nVětšinou je součástí technologického zařízení. Má vliv na kvalitu výroby, snižování výrobních nákladů nebo přímo podmiňuje funkci strojního parku. Mohou plnit i funkci zdravotně hygienickou.\n\nPoužití:\n\n\nVětšinou tam, kde nepracují lidé.\n\n\nNositelem tepla je vzduch, jehož úprava se provádí mimo klimatizovaný prostor ve strojovně.\n\n\nNositelem tepla je voda. Využívají ventilátorové konvektory (parapetní jednotky).\n\nSystémy voda–vzduch.\n\n\nJsou umístěny v jednotlivých místnostech v potřebném počtu tak, aby zajistily požadované hodnoty.\n\nPeltierův článek\n\nV odborné literatuře se pro obor klimatizačních systémů, který je zpravidla komplexnější, než pouhé chlazení vzduchu, používá zkratka HVAC (z anglického Heating, ventilation and air conditioning), volně přeloženo „Topení, větrání a klimatizace“.\n\n\n\n"}
{"id": "204316", "url": "https://cs.wikipedia.org/wiki?curid=204316", "title": "Války o rakouské dědictví", "text": "Války o rakouské dědictví\n\nVálky o rakouské dědictví je souhrnné označení pro války z let 1740 až 1748, které vypukly po smrti římského císaře Karla VI., když Bavorsko a Sasko odmítly uznat Pragmatickou sankci a nástupnictví Marie Terezie v Habsburské monarchii a pruský král Fridrich II. vznesl územní nároky na Slezsko. Zpočátku bylo předmětem sporů také nástupnictví na císařském trůnu, o který usilovali bavorský Karel Albrecht a manžel Marie Terezie František Štěpán. Války se rozrostly v mezinárodní konflikt, do něhož se na jedné či druhé straně zapojily další evropské mocnosti - Francie, Velká Británie a Španělsko. Jednotlivým zemím šlo nejen o územní zisky (na úkor Habsburské monarchie), ale i o mocenské postavení v Evropě. Boje o Slezsko bývají také nazývány jako slezské války.\n\nHlavním výsledkem válek potvrzeným v Cášském míru bylo pro Habsburskou monarchii (Rakousko) uznání nástupnictví Marie Terezie za cenu ztráty většiny Slezska ve prospěch Pruska.\n\nVe stejném období došlo k dalším dvoustranným konfliktům, které bývají pojímány jako samostatné války – jednalo se o koloniální války Španělska s Velkou Británií (válka o Jenkinsovo ucho), Velké Británie s Francií a dále o švédsko–ruskou válku. Do kontextu těchto bojů bývá řazeno i jakobitské povstání ve Skotsku.\n\nBěhem války o španělské dědictví uzavřel tehdejší císař Leopold I. se svými syny dohodu o nástupnictví označovanou tradičně jako Pactum mutuae succesionis. Předpokládal totiž, že založí nové habsburské rodové větve, starší Josef ve střední Evropě a mladší Karel ve Španělsku. Kromě vzájemného následnictví v případě vymření mužských členů rodiny bylo poprvé zmíněno nástupnické právo žen.\n\nPředčasná smrt Leopoldova syna Josefa I. roku 1711 způsobila nejen obrat ve válce o dědictví španělské, ale nutila posledního mužského příslušníka rodu rakouských Habsburků připravit řešení pro situaci, že by zemřel také bez dědice. 19. dubna 1713 byla vydána Pragmatická sankce, která v případě, že by Karlem VI. Habsburkové vymřeli, stanovovala následující pořadí dědiců: 1. dcery Karla VI., 2. dcery Josefa I., 3. dcery a poté sestry Leopolda I. a jejich potomstvo. Přestože se císař zasazoval o přijetí toho dokumentu jak sněmy jednotlivých zemí, tak sousedními panovníky a možnými nápadníky trůnu, vzápětí po jeho smrti 20. října 1740 byly nároky jeho dcery a nové panovnice Marie Terezie zpochybněny.\n\nCílem Marie Terezie bylo udržení habsburské monarchie ve zděděné podobě, její nástupnická práva však napadli kurfiřti bavorský, saský a braniborský. Bavorský panovník a manžel dcery Josefa I. Karel Albrecht si nárokoval císařskou korunu a habsburské dědičné země na základě středověkého Privilegia minus, saský kurfiřt a polský král Friedrich August své nároky odůvodňoval sňatkem s jednou z dcer Josefa I. Braniborský kurfiřt a zároveň pruský král Friedrich II. vznesl na základě polozapomenutých smluv z 16. století dědické nároky na některá slezská knížectví.\n\nSlezsko patřilo Habsburkům po vymření Piastovského rodu díky sankcím z 19. dubna 1713, které vytvořil císař Karel VI. Během císařovy doby byla existence sankce obecně potvrzena německými státy. S následujícím úmrtím císaře si však Prusko začalo klást na Slezsko nárok.\n\nFridrich II., král Pruska, založil požadavky nad tvrzením nesplnění Schwiebusové smlouvy, čímž slezské knížectví Lehnice, Volovsko a Břeh budou odevzdané Braniborsku po vymření Piastovské dynastie. V roce 1675 s úmrtím posledního Piastovce vymřel rod Piastovců. V této době nebyl žádný pokus o realizaci této staré smlouvy a pruský vladař byl za platbu ochoten se smlouvy zříci. \n\nZa postoupení Slezska Fridrich II. nabízel uznání Pragmatické sankce, finanční odškodné i podporu Marie Terezie proti útokům nepřátel. Mezitím však již nařídil mobilizaci. Vojenské operace zahájil 16. prosince 1740 vpádem do Slezska bez vyhlášení války, ještě dříve, než byly pruské návrhy ve Vídni odmítnuty. Ve Slezsku byl v té době poměrně malý počet rakouských vojáků, takže ho Prusové během šesti týdnů téměř celé ovládli, kromě několika pevností. Po pruském útoku požádala Marie Terezie o pomoc britského krále Jiřího II. Protože rozpad podunajského soustátí a narušení mocenské rovnováhy v Evropě nebyly ani v zájmu Británie, byla v únoru 1741 na setkání diplomatů v Drážďanech uzevřena tajná koalice Británie, Rakouska, Spojených provincií, Ruska, Hannoverska a Saska na obranu nedělitelnosti habsburské monarchie. K přislíbené vojenské a finanční pomoci se však nikdo neměl.\n\nArmáda Friedricha II. byla tehdy nejmoderněji vybavenou a vedenou armádou Evropy, naopak rakouské oddíly byly oslabeny nedávno skončenými válkami s Osmany a jejich organizace nebyla valná. Narychlo shromážděná rakouská armáda pod vedením podmaršála Neipperga podlehla Prusům v bitvě u Mollwitz (10. dubna 1741). Fridrich II. ovšem také potřeboval spojence, aby si Slezsko udržel. Připojil se proto k mezitím vzniklé francouzsko-bavorské koalici, k níž patřilo dále Španělsko, Neapolské království, Švédsko, Janovská republika, Portugalsko a později k ní přešlo i Sasko. Začátkem podzimu se Marie Terezie pod nátlakem okolí a vlivem zhoršené válečné situace odhodlala k jednání s Pruskem. Na tajné schůzce 9. října 1741 v Klein-Schellendorfu podepsal generál Neipperg příměří, kterým se Rakousko vzdalo Dolního Slezska. Rakouská vojska se stáhla, pruská vojska poté přezimovala ve východních Čechách.\n\nZačátkem roku 1742 Fridrich II. příměří porušil. Jeho vojska vpadla na Moravu a obsadila Olomouc. Následně táhl do Čech, kde se v bitvě u Chotusic (17. května 1742) střetl s rakouskou armádou vedenou švagrem Marie Terezie Karlem Lotrinským. Pruské vítězství donutilo Marii Terezii uzavřít příměří ve Vratislavi a berlínskou smlouvou z 28. července 1742 přistoupit na nevýhodný mír, kterým ztratila Kladsko a téměř celé Slezsko. Nutně však potřebovala uvolnění svých armád pro boje se zbylými členy koalice.\n\nJižní část Slezska (Opavsko avšak bez Hlučínska, které připadlo Prusku, a Těšínsko) zůstalo pod habsburskou kontrolou a bylo nazýváno české Slezsko a po roce 1849 rakouské Slezsko. Malé části polského Slezska (Osvětimsko, Zatorsko, Zywiec, Seveřsko) nebyly spojeny s touto válkou.\n\nFrancie, která měla zájem na oslabení rakouské monarchie, podporovala nároky bavorského kurfiřta Karla Albrechta na českou korunu i rakouské země. 18. května 1741 uzavřely Francie, Bavorsko a Sasko v bavorském Nymphenburgu smlouvu, na jejímž základě mělo být přerozděleno rakouské dědictví. (Prusko se připojilo později.) Čechy, Tyrolsko a Horní Rakousy měly připadnout Bavorsku, část Slezska a Morava Sasku, Rakouské Nizozemí Francii a většina Slezska Prusku. Spojená bavorsko-francouzská vojska vpadla v září 1741 do Horních Rakous a posléze do Čech. 26. listopadu byla obsazena Praha a 9. prosince 1741 se Karel Albrecht nechal českými stavy provolat králem.Marie Terezie, která nyní musela čelit nepřátelům na dvou frontách, se vypravila do Uher, aby získala vojenskou pomoc uherských oddílů. Získala na svou stranu uherskou šlechtu a poté, co byla 25. června 1741 v Prešpurku korunována uherskou královnou, byla úspěšná i při jednání s uherským sněmem, i když za cenu řady politických ústupků. Uzavření příměří s Pruskem uvolnilo Marii Terezii ruce a umožnilo habsburským vojskům vedeným polním maršálem Khevenhüllerem přejít do protiútoku. 12. února 1742, právě v den, kdy byl Karel Albrecht po svém zvolení císařem Svaté říše římské korunován svým bratrem arcibiskupem kolínským jako Karel VII., vstoupily rakouské oddíly do Mnichova. Rakouská armáda zamířila do Čech a po delším obléhání osvobodila i Prahu. Poslední bavorsko-francouzské jednotky opustily Prahu v prosinci 1742. Koncem dubna 1743 se vypravila do Prahy i Marie Terezie, aby se zde nechala 12. května 1743 korunovat českou královnou. Habsburská armáda okupovala Bavorsko s přestávkami více než dva roky, během válek byly bavorské země dost zpustošeny zejména nepříliš disciplinovanými uherskými oddíly. Poté co císař Karel VII. v lednu roku 1745 zemřel, jeho syn a následník Maxmilián III. Josef se vzdal nároků na císařskou korunu a 22. dubna uzavřel s Marií Terezií mír. Novým římským panovníkem se stal 13. září 1745 manžel Marie Terezie František I. Štěpán Lotrinský.\n\nPosílení pozice Marie Terezie bylo proti zájmům pruského krále Fridricha II. V červnu 1744 proto uzavřel spojeneckou smlouvu s Francií a v srpnu vpadl znovu do Čech. Poměrně rychle obsadil podstatnou část země, 15. září kapitulovala Praha. Vytlačit Prusy z Čech se rakouské armádě vedené Karlem Lotrinským, která se musela vrátit z Porýní, podařilo až v polovině prosince. Pruská okupace Prahy trvala přes dva měsíce, Praha byla osvobozena 26. listopadu. \n\nV lednu 1745 uzavřely Velká Británie, Rakousko, Nizozemsko a Sasko Varšavskou alianci na omezení vlivu Pruska. Při úspěšné protiofenzívě obsadily rakousko-saské oddíly Horní Slezsko. Fridrich II. však opět osvědčil své vojevůdcovské schopnosti a v průběhu roku 1745 dokázal v několika bitvách zvítězit. Když bylo rakousko-saské vojsko drtivě poraženo v bitvě u Hohenfriedbergu (4. června 1745), Británie doporučila Prusku uzavřít mír za podmínek z roku 1742 a uznala pruskou držbu Slezska. Marie Terezie se však se ztrátou Slezska nechtěla smířit. Teprve další porážky v bitvách u Žďáru (poblíž Trutnova), u Katholisch-Hennersdorfu a u Kesseldorfu (u Drážďan) ji přiměly přistoupit na mírová jednání za britského prostřednictví. Po kapitulaci Saska byl nakonec Drážďanskou smlouvou 25. prosince 1745 mír mezi Rakouskem, Saskem a Pruskem uzavřen. Prusku zůstalo Slezsko, oplátkou uznal Fridrich II. Františka Štěpána císařem a Marii Terezii jako \"císařovnu a královnu\". \n\nParalelně se slezskými válkami a bavorsko-rakouskou válkou probíhaly války mezi koalicemi i na jiných místech Evropy, které pokračovaly i po roce 1745. V severní Itálii musela rakouská vojska bojovat proti Španělsku a Neapolskému království, jejichž cílem bylo získání rakouského Milánska. Spojencem Rakouska na italské frontě byl sardinský král Karel Emanuel III. Aliance byla upevněna 13. září 1743 smlouvou z Wormsu, do níž se zapojila i Británie; za vojenskou podporu a zaručení držení Milánska a Parmy se však muselo Rakousko vzdát některých území ve prospěch Sardinského království. Milánsko bylo nakonec uhájeno, Parma musela být postoupena Španělům. Další oblastí, kde se od roku 1743 válčilo, bylo Porýní a Rakouské Nizozemí (též Jižní Nizozemí, dnešní Belgie). Zde bojovala alianční vojska Británie, Rakouska a dalších zemí (tzv. pragmatická armáda), proti Francii. V bitvě u Dettingenu ( 27. června 1743) zvítězila pragmatická armáda vedená britským králem Jiřím II. V roce 1744 napadla francouzská vojska Rakouské Nizozemí a po vítězné bitvě u Fontenoy (11. května 1745) pak okupovala většinu země. Do války byly zataženy i Spojené provincie. V červnu 1746 byla zahájena mírová jednání mezi Francií a Británií, která poté pokračovala v Cáchách.\n\nVálky o rakouské dědictví ukončil Cášský mír - mírová smlouva uzavřená 18. října 1748. Byla výsledkem mezinárodního kongresu, který se v Cáchách konal od 24. dubna 1748. Na kongresu zastupoval habsburskou monarchii Václav Antonín hrabě Kounic. Obsah smlouvy byl především výsledkem vyjednávání Británie a Francie, ostatní mocnosti se připojily. Obecně byl dohodnut návrat ke stavu před válkou, tzn. navrácení zachvácených území. Mimo jiné potvrdil Pragmatickou sankci (s tím, že však Habsburská monarchie musela odstoupit řadu území v severní Itálii) a zisk větší části Slezska (včetně Kladska) Pruskem.\n\n\n"}
{"id": "204317", "url": "https://cs.wikipedia.org/wiki?curid=204317", "title": "Papyrus (rozcestník)", "text": "Papyrus (rozcestník)\n\nPapyrus může být:\n\n\n"}
{"id": "204321", "url": "https://cs.wikipedia.org/wiki?curid=204321", "title": "Terminál (film)", "text": "Terminál (film)\n\nTerminál (anglicky \"The Terminal\") je film amerického režiséra Stevena Spielberga v hlavní roli s Tomem Hanksem, Catherine Zeta-Jones a Diegem Lunou. Scénář autorů Sachi Gervasiho a Jeffa Nathansona byl napsán podle povídky Andrew Niccoly a Sachi Gervasiho. Film byl inspirován skutečným příběhem Mehrana Karimiho Nasseri, který pobýval na letišti 17 let.\n\nFilm pojednává o Viktoru Navorskym (Tom Hanks) cestujícím z fiktivního státu \"Krakozie\", který je zadržen v mezinárodním prostoru newyorského letiště, protože jeho doklady po převratu v rodné zemi pozbyly platnost. Neumí místní jazyk a nemá žádné peníze, proto letištní šéf Frank Dixon doufá, že se brzy pokusí o útěk a on se o něj nebude muset starat. Viktor se ale postupně spřátelí s letištními pracovníky, kteří mu začnou pomáhat, najde si práci ve stavební skupině a seznámí se s krásnou letuškou Amelií (Catherine Zeta-Jones), která má ženatého přítele, který se ale se svou ženou nechce rozvést. Devět měsíců je nucen přežívat v tomto prostoru bez možnosti odejít do města nebo se vrátit do rodné země. nakonec se ale boje v Krakozii uklidní a on může konečně projít dveřmi do USA, aby získal poslední podpis jazzového hudebníka (ve filmu si Benny Golson v cameo roli zahrál sám sebe), který chyběl do sbírky jeho otce.\n"}
{"id": "204327", "url": "https://cs.wikipedia.org/wiki?curid=204327", "title": "FreeCell", "text": "FreeCell\n\nFreeCell je karetní počítačová hra pro jednoho hráče. Je považována za hru, ve které jsou důležitější dovednost a strategie před štěstím. I když existuje velké množství jejích počítačových variant, největší rozšíření této hry přineslo její implementace do MS Windows. Poprvé se aplikace objevila jako testovací program pro 32bitové prostředí, od Windows 95 je součástí všech dalších verzí až do verze Windows 7. Ve verzi Windows 8 již není obsažena, ale je možné si ji zdarma stáhnout z Microsoft Store na adrese http://apps.microsoft.com/windows/cs-cz/app/freecell-collection-free/3a34a9c8-d070-460d-8899-2277973d63fd.\n\nPo zamíchání se rozdá 52 karet lícem nahoru do 8 sloupců tak, že každá karta je viditelná a poslední je vidět celá. 4 sloupce mají 7 karet ostatní pouze 6. Nad těmito sloupci jsou 4 volná pole na odkládání momentálně nepotřebných karet a 4 domácí pole. Cílem hry je dostat všechny karty na domácí pole, každou barvu na jedno pole, od nejnižší (esa) po nejvyšší (krále).\n\nKarta, která je celá viditelná, může být přemístěna:\n\nPůvodní verze Microsoftu obsahovala 32000 náhodně generovaných her. Pozdější verze obsahovaly více her, původních 32000 však je jejich součástí. I v novějších Microsoft verzích zůstává původní soubor nápovědy s textem: „Předpokládá se (i když to není prokázáno), že každou hru lze vyhrát.“ Ovšem přísně vzato to nemůže být pravda. I Microsoft vložil do své aplikace tzv. „velikonoční vajíčka“ – dvě hry (číslo -1 a -2), které demonstrují, že existují hry, kdy jsou karty rozdané takovým způsobem, že je nelze vyhrát. Nicméně to vyvolalo vlnu zájmu, zda všechny z 32000 her lze vyhrát. Zkušení hráči dokáží vyhrát většinu her kromě hry s číslem 11982, která vzdoruje všem lidským hráčům i počítačovým programům, a je proto považována za neřešitelnou.\n\n"}
{"id": "204331", "url": "https://cs.wikipedia.org/wiki?curid=204331", "title": "Willis Lee", "text": "Willis Lee\n\nWillis August Lee (11. května 1888, Natlee, Kentucky – 25. srpna 1945) byl admirál Námořnictva USA za druhé světové války a sportovní střelec. Na 7. letních olympijských hrách 1920 v Antverpách získal pět zlatých, jednu stříbrnou a jednu bronzovou medaili.\n\nWillis Lee se narodil v malém městečku Natlee ve státě Kentucky. Roku 1908 dostudoval Americkou námořní akademii. Během dalších dvaceti let sloužil na řadě lodí a potom na pevnině jako výzbrojní inspektor. Zároveň reprezentoval americkou armádu i USA ve sportovní střelbě. Ve dvacátých letech byl velícím důstojníkem na třech torpédoborcích a posléze navštěvoval Námořní válečnou školu. Ve třicátých letech byl přeřazen k námořní cvičné divizi, velel lehkému křižníku \"USS Concord\". Na počátku roku 1942 byl povýšen do hodnosti kontradmirála a stal se asistentem náčelníka štábu velitele amerického námořnictva.\n\nV srpnu 1942 byl kontradmirál Lee poslán do Pacifiku, aby zde velel divizi bitevních lodí. Se svou vlajkovou lodí \"USS Washington\" se úspěšně zúčastnil bitvy u Guadalcanalu v noci ze 14. na 15. listopadu 1942. V prosinci 1944 byl jmenován viceadmirálem a velitelem rychlých bitevních lodí Pacifické flotily.\n\nV květnu 1945 byl vyslán do Atlantiku s pověřením velet speciální jednotce zabývající se vývojem metod boje s japonskými kamikaze. Během této služby podlehl 25. srpna 1945 srdečnímu záchvatu. Je pohřben společně se svou manželkou Mabelle Allen Leeovou (1894 – 1949) v 6. sektoru vojenského Arlingtonského hřbitova ve Washingtonu, D.C..\n\nWillis A. Lee byl nejúspěšnějším sportovcem 7. olympijských her 1920. Všechny úspěchy však získal v soutěžích družstev; navíc sportovní střelba měla v Antverpách plných 21 disciplín.\n\n70 závodníků ze 14 zemí tvořilo pětičlenná družstva pro závod, v němž se udělovaly dvě sady medailí – pro jednotlivce a družstva. Střílelo se vstoje, vkleče a vleže na vzdálenost 300 m. Účastnilo se i mladé Československo, které skončilo na předposledním místě. Vyhrál tým USA ve složení Morris Fisher, Carl Townsend Osburn, Dennis Fenton, Lloyd Spooner a Willis Lee, celkem dosáhl 4876 b., druhé skončilo Norsko, třetí Švýcarsko. Prameny neuvádějí pořadí Willise Lee v soutěži jednotlivců.\n\nTéto soutěže se účastnilo celkem 15 zemí po pěti členech každého družstva. I v této soutěži bylo Československo předposlední, zvítězilo Dánsko s 266 body. Tým USA skončil druhý (255 b.) ve složení: Carl Townsend Osburn, Lawrence Adam Nuesslein, Lloyd Spooner, Willis Lee a Thomas Brown. Bronzovou medaili získalo Švédsko.\n\nV této soutěži startovalo 15 pětičlenných družstev. Vítězné USA (289 b.) střílely v sestavě Carl Townsend Osburn, Lloyd Spooner, Morris Fisher, Willis Lee a Joseph Jackson. Za Američany skončila Francie, třetí bylo Finsko. Československo obsadilo 10. příčku.\n\nZávodilo 14 družstev po pěti závodnících (Československo se zlepšilo na 8. místo). Zvítězil tým USA (573 b.) ve složení Joseph Jackson, Willis Lee, Gunnery Ollie Schriver, Carl Townsend Osburn a Lloyd Spooner. Druzí byli Norové, třetí Švýcaři.\n\nV této soutěži střílelo 70 závodníků ze 14 zemí (Československo skončilo jedenácté). Zvítězily opět USA (Dennis Fenton, Gunnery Ollie Schriver, Willis Lee, Lloyd Spooner a Joseph Jackson), druhá byla Jihoafrická unie, třetí Švédsko.\n\nV konkurenci 10 pětičlenných družstev opět dominovali střelci z USA (1899 b.) ve složení Lawrence Adam Nusslein, Arthur Rothrock, Willis Lee, Dennis Fenton a Gunnery Ollie Schriver. Druhé skončilo Švédsko, třetí Norsko.\n\nV této soutěži se prezentovala jen 4 družstva (20 závodníků). Zvítězilo Norsko (178 b.) před Finskem, na USA zbyla bronzová medaile za 158 b. V týmu startovali Thomas Brown, Lawrence Adam Nusslein, Lloyd Spooner, Carl Townsend Osburn a Willis Lee.\n\nMezi čtyřmi družstvy vyhrálo Norsko (343 b.), na USA zbylo poslední, čtvrté místo. USA s Willisem Lee mělo stejné složení jako v předchozí disciplíně.\n\n\n"}
{"id": "204345", "url": "https://cs.wikipedia.org/wiki?curid=204345", "title": "Ponza", "text": "Ponza\n\nPonza (italsky Isola Di Ponza) je největším z italských Pontinských ostrovů, které se nacházejí 33 km jižně od mysu Circeo v Tyrhénském moři. Na ostrově se nachází stejnojmenná obec, která je součástí provincie Latina v Laziu.\n\nPonza je největší z Pontinských ostrovů, které tvoří zbytky vyhaslých sopek a jeho rozloha je 7,3 km². Ostrov má tvar půlměsíce s jedinou větší pláží - \"Spiaggia di Chiaia di Luna\" (Pláž půlměsíce) a několika malými plážemi, ukrytými na převážně skalnatém pobřeží, tvořeném skalami z kaolinu a tufu. Na ostrově se nachází mnoho pozoruhodných skalních formací, některé vypadají jako mnich, jiné jako obří pár kalhot (\"Arco Naturale O Spaccapolpi\"), další připomínají květinový záhon či trs hub.\n\nOstrov je proslulý svými Modrými jeskyněmi, které vytvořili Etruskové. Nejznámější jsou Hadí jeskyně a Římská galerie, což je starořímský tunel, který spojuje obec Ponza s písečnou pláží Chiaia di Luna na západní straně. Uprostřed ostrova jsou ruiny pohřebišť starých Egypťanů, Kananejců, Řeků a Féničanů. Na ostrově se také nachází několik malých obcí, jako např. Ponza, Santa Maria a Le Forna. Ponza se často zaměňuje s jinými blízkými ostrovy jako jsou Capri nebo Ischia, nicméně na Ponze se nevyskytuje aktivní sopečná činnost.\n\nObec Ponza je rybářským přístavem s dokem, schopným přijmout i velké lodě. Průmysl tvoří především turismus a stavba lodí, jejich oprava a rybaření. Ostrov je přístupný převozem (i pro automobily) a pěší se mohou dopravit také rychloloděmi. Převozy a lodě vyplouvají z Neapole, Terraciny, Formia a Anzia.\n\nKaolinový důl na severní straně ostrova byl již uzavřen. Ostrov má také mnoho zajímavých archeologických nalezišť. Napříč Ponzou vede silnice, je ovšem určena pouze pro malá auta.\n\nVětšina obyvatel, kteří zde žijí, chová králíky a kuřata. Mezi další chovaná zvířata patří kozy, ovce a holubi.\nOstrov byl obydlen již v neolitických dobách. Podle legendy byl pojmenován podle římského prefekta Piláta Pontského, nicméně mnoho historiků s tím nesouhlasí a poukazují na to, že se jméno \"Pontia\" nachází již ve Strabónově \"Geografice\". Není ovšem jisté, zda myslel Strabón právě ostrov Ponza.\n\nV pradávných dobách byl ostrov nazýván \"Tyrrhenia\". Legenda praví, že Ponza (resp. celé Pontinské souostroví) je to jediné, co zbylo z potopeného ostrova \"Tyrrhenia\", což poněkud připomíná příběh o Atlantidě. Ponzu s pevninou údajně spojoval úzký pruh země, ale ten se společně s ostrovem propadl do moře a zanechal nad hladinou jen několik menších ostrovů. Podle pověsti bylo na ostrově \"Tyrrhenia\" velké město. Rozsáhlý archeologický průzkum z posledních let naznačuje, že by to mohla být pravda. Nebyl by to první případ, např. v přístavu Pozzuoli kleslo a zase vystoupilo dno přístavu za posledních 5000 let několikrát a nad hladinu vystoupily staré římské chrámy.\n\nPonzu poprvé kolonizovali Etruskové z Etrurie. Ostrov byl tehdy hustě zalesněný, ale v současnosti jsou stromy minulostí a kopce jsou pokryty terasovitými poli. Nejvyšší kopec na ostrově, Monte Guardia, má ale na svých svazích více jak dvoumetrové zbytky hnijících kmenů pradávných stromů. Na terasovitých polích se pěstují vinné hrozny, opuncie a fíkovníky. Na ostrově je také několik promíchaných římských i etruských památek, často až 3000 let starých.\n\nV roce 29 n. l. byl na Ponzu deportován starší Caligulův bratr Nero Caesar a o rok později byl zavražděn. Dvě z jeho sester (Aggripina mladší a Julia Livilla) byly poslány do exilu na ostrov o deset let později za účast na spiknutí proti Caligulovi, ale v roce 41 n. l. byly povolány zpět do Říma. Podle tradice byla na ostrov odsunuta také dcera císaře Augusta Julia starší. Přebývat měla v \"Palazzo Giulia\" (Juliin palác), který byl speciálně pro ni na ostrově postaven, nicméně staří historikové se o této události nezmiňují.\n\nVe středověku byl ostrov Ponza opuštěn kvůli neustálým nájezdům Saracénů a pirátů. Roku 1552 porazila flotila Osmanské říše pod vedením Turguta Reise (na Západě známého jako Dragut) nedaleko Ponzy španělskou flotilu Karla V., císaře Svaté říše římské, kterou vedl slavný janovský admirál Andrea Doria. V průběhu 18. století ostrov rekolonizovalo Neapolské království. Dnes je ostrov oblíbenou turistickou destinací.\n\nOstrov se v polovině 19. století stal součástí Italského království a nyní tvoří část Italské republiky. Vzhledem k odlehlosti ostrova sloužil Ponza často jako trestanecká kolonie. Za fašistického režimu sloužily ostrovy Ponza a Ventotene jako vězení pro nepohodlné oponenty režimu. Etiopský vůdce Ras Immiru, kterého Italové zajali v roce 1936, byl uvězněn v domě ve vesnici Santa Maria. Sám Mussolini byl několik týdnů vězněn na ostrově poté, co byl v 1943 svržen a zatčen.\n\n"}
{"id": "204352", "url": "https://cs.wikipedia.org/wiki?curid=204352", "title": "Kama", "text": "Kama\n\nKama ( , , udmurtsky \"Кам\") je řeka v Permském kraji, v Udmurtsku a v Tatarstánu v Rusku. Je dlouhá 1805 km. Povodí řeky je 507 000 km². Je šestou nejdelší evropskou řekou a současně nejdelším přítokem Volhy, do níž ústí zleva a je s ní v místě soutoku srovnatelně velká. Její jméno znamená v udmurtštině „řeka“.\n\nPramení v centrální části Hornokamské vrchoviny v Udmurtské republice na severovýchodě evropské části Ruska západně od pohoří Ural. V horní části vytváří Kama oblouk a její tok se postupně stáčí k jihozápadu. Teče mezi hřbety Vysokého Zavolží širokou dolinou, která se místy zužuje. Na horním toku je koryto nestálé, členité a při březích je mnoho starých ramen. Pod ústím Višery se již stává vodnou řekou. Ve vzdálenosti 996 km od ústí pod přítokem Urolkou začíná vzdutí Kamské přehrady a pod její hrází začíná hned Votkinská přehrada. Na dolním toku tekla v až 15 km široké dolině, v níž se koryto široké 450 až 1200 m dělilo na ramena. V těchto místech byla vybudována Dolnokamská přehrada, která však nebyla naplněna na projektovanou úroveň hladiny. Pod ústím Vjatky se vlévá do Kamského zálivu Samarské přehrady na Volze, jejíž vzdutí někdy dosahuje až k ústí řeky Belaja.\n\n\nZdrojem vody jsou převážně sněhové srážky, ale také dešťové a podzemní voda. Během jara od března do června, kdy je hladina nejvyšší, proteče řekou více než 60% ročního odtoku. Rozsah kolísání úrovně hladiny činí až 8 m na horním toku a 7 m na dolním. Průměrný roční průtok vody u Kamské vodní elektrárny činí 1630 m³/s, u Votkinské vodní elektrárny činí 1750 m³/s a v ústí přibližně 4100 m³/s, maximální až 27 500 m³/s. Zamrzání se vyznačuje hojným vytvářením podvodního ledu a postupem ker, jež trvá 10 až 20 dní. Ledová pokrývka bývá na horním toku od začátku a na dolním od konce listopadu do dubna. Na jaře trvá průchod ledů 2 až 15 dní.\n\nVýstavba přehradní nádrže zlepšila podmínky pro vodní dopravu a ta je možná až do vesnice Kerčevskij ve vzdálenosti 966 km, kde je velký přístav a při vysoké úrovni hladiny ještě dalších 600 km. Dostatečně hluboké koridory na dolním toku byly nejprve uměle vyhloubeny a po napuštění Dolnokamské přehrady je již i tato část toku splavná bez problémů. Hlavní přístavy jsou Perm, Naberežnyje Čelny, Solikamsk, Sarupol, Berezniki, Levšino, Krasnokamsk, Čajkovskij, Kambarka, Čistopol. Z Permi je provozovaná pravidelná osobní lodní doprava do Moskvy, Nižného Novgorodu, Astrachaně a Ufy. Malebné břehy Kamy lákají čím dál víc turistů.\n\nTři velké vodní elektrárny na Kamě jsou součástí Volžsko-kamské kaskády. \n"}
{"id": "204353", "url": "https://cs.wikipedia.org/wiki?curid=204353", "title": "Antarctosaurus", "text": "Antarctosaurus\n\nAntarctosaurus (\"jižní ještěr\") byl obří sauropodní dinosaurus, který žil na území dnešní Jižní Ameriky (Argentina) před asi 88 až 80 miliony let.\n\nNejdelší známé fosilní stehenní kosti řazené k tomuto rodu (v rámci druhu \"A. giganteus\") měří kolem 235 cm, což by mohlo znamenat délku kolem 35 metrů a hmotnost asi 39,5, 69 nebo možná víc než 80 tun. Podle jiných odhadů byl dlouhý asi 33 metrů a dosahoval hmotnosti 9 slonů afrických (zhruba 50 tun). Tím by tento dinosaurus představoval jednoho z největších suchozemských živočichů vůbec, blížící se rozměry takovým gigantům, jako byl příbuzný \"Argentinosaurus\" nebo \"Puertasaurus\". Nepatří však vzhledem k nekompletnímu materiálu k dobře známým dinosaurům. V roce 2019 odhadl Gregory S. Paul hmotnost tohoto druhu asi na 45 až 55 tun, což je zhruba o 20 tun méně než u odhadu pro argentinosaura.\n\nDruh \"A. wichmannianus\" byl pouze středně velkým sauropodem, dosahujícím délky kolem 17 až 18 metrů a hmotnosti asi 12 až 15 tun.\n\n\n"}
{"id": "204359", "url": "https://cs.wikipedia.org/wiki?curid=204359", "title": "Rachel Portman", "text": "Rachel Portman\n\nRachel Mary Berkeley Portman (* 11. prosinec 1960, Haslemer, Spojené království) je britská skladatelka filmové hudby. Stala se první ženou, která obdržela Oscara za nejlepší původní hudbu (v roce 1996 za hudbu k filmu \"Emma\").\n\nV roce 1999 byla nominována na Oscara za \"Čokoládu\" a o rok později za \"Pravidla moštárny\". Kromě těchto, složila hudební doprovod i k dalším celovečerním filmům. Přestože její hudba pro film \"Nebezpečná krása\" nakonec nebyla použita a místo ní se jí ujal George Fenton, stále lze ve filmu najít některé její motivy.\n\nMezi její další díla patří dětská opera Malý princ (později adaptována pro televizi) a muzikál Domeček na prérii podle knížek Laury Ingalls Wilderové.\n\nV roce 1995 se provdala za filmového producenta Uberta Pasoliniho. Spolu mají tři děti: Annu, Giulii a Niky.\n\nOrganizace BMI jí 19. května 2010 udělila cenu Richarda Kirka, která je předávána pouze těm hudebním skladatelům, kteří měli významný vliv na oblast filmové a televizní hudby. Přepsala také historii BMI, jelikož se stala první ženou-skladatelkou, která toto ocenění získala, čímž se připojila do řady významných osobností, jako jsou Christopher Young, George S. Clinton, Mark Mothersbaugh, Danny Elfman, Alan Menken, Mike Post, Lalo Schifrin, John Barry a John Williams.\n\nV roce 2010 jí byl udělen Řád britského impéria.\n"}
{"id": "204366", "url": "https://cs.wikipedia.org/wiki?curid=204366", "title": "Ivan Nikitovič Kožedub", "text": "Ivan Nikitovič Kožedub\n\nIvan Nikitovič Kožedub (, ; 8. června 1920, Obražijevka – 8. srpna 1991) byl sovětský pilot a spojenecké letecké eso druhé světové války s 62 samostatnými sestřely . Byl trojnásobným Hrdinou Sovětského svazu a od roku 1985 byl maršálem letectva. Z dalších vyznamenání obdržel Leninův řád, Řád rudého praporu (7×), Řád Alexandra Něvského, Řád Vlastenecké války 1. stupně, Řád rudé hvězdy (2×).\n\nNarodil se v rodině rolníka 8. června 1920 ve vesnici Obražijevka v Černigovské guernii v Ukrajinské SSR. Později studoval na středním chemicko-technologickém učilišti. Navštěvoval aeroklub ve městě Šostka.\n\nV roce 1940 nastoupil do Rudé armády. V roce 1941 absolvoval \"Čugujevské letecké učiliště\" a později zde sloužil jako letecký instruktor. Po vpádu nacistických vojsk byla letecká škola evakuována do Střední Asie. Zde létal na cvičných strojích U-2 a I-16.\n\nNa frontu se mu podařilo dostat až po několika žádostech. V listopadu 1942 byl nakonec přidělen k 240. IAP v hodnosti \"staršij seržant\" a 26. března 1943 se poprvé zúčastnil v rámci Voroněžského frontu vzdušných bojů s nepřítelem nad kurským obloukem. Při tomto letu však po jeho stroji La-5 střílela vlastní protiletadlová obrana a tak se mu podařilo s problémy vrátit na základnu (podle jiných zdrojů jej napadl německý Messerschmitt Bf 110). \n\n6., 7. a 8. července sestřelil po jednom nepřátelském Ju-87. Kožedub byl brzy povýšen do hodnosti \"mladšij lejtěnant\", 9. července v jednom dni sestřelil dva stroje Messerschmitt Bf 109G a 16. července měl na svém kontě již 8 vítězství. V srpnu 1943 byl pověřen velením letky. Během tohoto měsíce v leteckých soubojích zničil tři Bf 109G, jeden Ju 87 a 22. srpna nad Charkovem jeden Focke-Wulf Fw 190. V sérii úspěchů pokračoval 9. září, kdy mu za oběť padl jeden Bf 109G a 30. září další Ju 87. Velkých úspěchů dosáhl během bojů v oblasti Dněpru v polovině října 1943, kdy sestřelil v průběhu jedenácti dní 10 nepřátelských strojů. Za celý měsíc říjen 1943 si připsal celkem 16 potvrzených sestřelů, včetně dvou bombardérů Heinkel He 111. Koncem roku byl povýšen do hodnosti \"staršij lejtěnant\" a stal se velitelem 3. eskadrily. Pluk měl základnu na letišti Kirovabad a bojoval nad 2. ukrajinským frontem.\n\nBěhem prvního měsíce roku 1944 zvítězil Kožedub nad Bf 109G (16. ledna) a 30. ledna v jednom dni setřelil další Bf 109G a jeden Ju 87. 4. února 1944 mu byla udělena první hvězda Hrdiny Sovětského svazu. Na frontě v té době odlétal 146 misí a měl na kontě 31 potvrzených sestřelených nepřátelských letadel. Kožedubovým 32. a 33. sestřelem se staly 14. a 21. března střemhlavé bombardéry Ju 87. 11. dubna ve vzdušném boji porazil jeden Bf 109G, 19. dubna u Vulturulu He 111, 28. dubna severně od města Jassy Ju 87 a 29. dubna dva bitevníky Henschel Hs 129.\n\nOd 2. května 1944 bojoval Ivan Kožedub na stroji La-5FN (s číslem 14), vyrobeným za peníze, které státu poskytl kolchozník z Stalingradské oblasti Vasilij V. Koněv. Již druhý den na tomto stroji sestřelil Ju 87 a 31. května u Skuljanu Fw 190. Svého 41. vítězství dosáhl Ivan Kožedub 1. června nad Ju 87, druhý den sestřelil Hs 129 a 3. června v jednom dni po třech Fw 190. Poslední sestřel u jednotky 240. IAP dosáhl 7. června. Jeho 46. obětí se v tento den stal stíhací letoun Bf 109G. Koncem června odevzdal svůj La-5FN č. 14 spolubojovníkovi K. A. Jevstignějevovi, který byl dvojnásobným Hrdinou SSSR, a následně byl přeložen k cvičnému pluku. Ale už v srpnu se stal zástupcem velitele 176. GIAP v hodnosti \"kapitan\". Bojoval pak v rámci 3. pobaltského frontu. Prvních dvou potvrzených sestřelů u nové jednotky dosáhl 22. září (dva Fw 190) a 25. září sestřelil další „stodevadesátku“. Koncem léta 1944 byl pluk vyzbrojován novými stíhacími letouny Lavočkin La-7 a byl přemístěn k 1. běloruskému frontu. Následovalo další povýšení do hodnosti \"major\". Kožedub získal stroj s číslem 27, na kterém létal až do konce války. Už 19. srpna roku 1944 mu byl za 256 misí a 48 sestřelů udělen 2. titul hrdiny SSSR.\n\nSérii vítězství na novém letounu La-7 zahájil 16. ledna 49. sestřelem stroje Fw 190.\n\nPři jednom z následujících bojových letů byl jeho stroj nad nepřátelským územím zasažen palbou, přičemž začala hořet palivová nádrž v křídle. V této situaci se rozhodl pro taran. Namířil svůj stroj k nejbližšímu nepřátelskému postavení, které zpozoroval a začal prudce klesat. Proud vzduchu však v té chvíli uhasil hořící křídlo. Okamžitě proto vyrovnal prudké piké a nakonec se se štěstím vrátil na základnu.\n\nDalší úspěchy se dostavily během bojů v Polsku a Německu. 10. února ve vzduchu zlikvidoval svůj 50. nepřátelský letoun, Fw 190D. 12. února 1945 při běžném hlídkovém letu nad frontou společně se svým „číslem“ V. А. Gromankovským zpozoroval 13 nepřátelských letounů Fw-190. V následném boji bylo pět z nich sestřeleno, z toho tři sestřelil západně od Letschinu Kožedub. 19. února nad Odrou sestřelil německý proudový Messerschmitt Me 262 I./KG(J)54. V měsíci březnu porazil celkem šest Fw 190. Poslední dva sestřely (Fw 190) zaznamenal nad Berlínem 16. dubna 1945.\n\nDodnes zůstává velmi kontroverzním tématem sestřel dvou amerických letounů P-51 Mustang v březnu 1945, kterými byl napaden, když se sestava sovětských strojů přiblížila k jednomu z amerických bombardovacích svazů. Sovětské La-7 byly totiž podobné německým Fw 190. V zapeklité situaci Kožedub nehodlal riskovat vlastní život a oba dotírající Mustangy sestřelil. Sestřely mu nebyly uznány ani zapsány do oficiálních záznamů.\n\nSetkání s Kožedubem a jeho pestře pomalovanou lavočkou číslo 27 se stalo osudným i pro americké piloty dvou P-51 Mustang. Ti jej 22. dubna 1945 nad Německem napadli, když se přiblížil podle amerických „měřítek“ příliš blízko jednomu svazu létajících pevností. Bylo známo, že američtí letci nad Evropou nerozeznávali německá a spojenecká letadla, většinou pálili po všem, co nemělo americké výsostné znaky. S tím se setkali i čeští piloti na lavočkách během Slovenského národního povstání, kdy je několikrát Američané nad Slovenskem napadli. Během dvou minut se jeden Mustang rozprskl na kousky, z toho druhého pilot stačil vyskočit na padáku.\n\nDruhou světovou válku Kožedub ukončil s více než 320 bojovými misemi a se svými 62 samostatnými sestřely ve 120 střetnutích se stal největším leteckým esem sovětských vzdušných sil, jakož i spojeneckých sil vůbec. Třetí hvězdu hrdiny SSSR Kožedub dostal 18. srpna 1945, až po skončení bojů v Evropě. Celkově byl pokládán za skvělého letce, své úspěchy dosahoval podobně jako Hans-Joachim Marseille díky velké přesnosti střelby, často dokonce z velkých úhlů.\n\nI po válce sloužil v sovětském letectvu. Prošel výcvikem na proudových strojích MiG-15. V roce 1949 absolvoval Akademii vzdušných sil, v roce 1956 \"Akademii generálního štábu SSSR\". Během války v Koreji velel 324. IAD. Jemu však bojové lety nebyly povoleny. Během války letci jeho divize zlikvidovali údajně až 239 nepřátelských strojů.\n\nV letech 1964 až 1971 byl prvním zástupcem velitele letectva Moskevského vojenského okruhu. Od roku 1971 sloužil ve velení vzdušných sil. V roce 1978 byl převelen do komise generálních inspektorů ministerstva obrany SSSR. V roce 1985 Ivan Kožedub dosáhl hodnost maršála letectva. Byl členem prezídia \"DOSAAF\" a nejvyššího sovětu SSSR.\n\n Zlatá hvězda hrdiny Sovětského svazu\n\n\n\n"}
{"id": "204368", "url": "https://cs.wikipedia.org/wiki?curid=204368", "title": "Průduch", "text": "Průduch\n\nPrůduch (odborně též stoma z řec. στόμα–ústa, množ. č. stomata) je struktura vyskytující se především na listech většiny vyšších rostlin, která slouží ke kontrolované výměně plynů (především CO a O) mezi rostlinou a okolím a také k odevzdávání vody do ovzduší. Průduchy se tak zařazují z hlediska funkce mezi tzv. provětrávací pletiva.\n\nPrůduch dosahuje rozměrů v setinách milimetru. Skládá se především ze dvou specializovaných pokožkových buněk, označovaných jako svěrací buňky, mezi nimiž je tzv. průduchová štěrbina. Někdy se kolem svěracích buněk tvoří ještě buňky vedlejší, které se účastní otevírání průduchů. Stavba i počet průduchů jsou u rostlin různé, závislé na přizpůsobení abiotickým faktorům prostředí (hlavně vlhkost půdy a ovzduší).\n\nMechanismus otevírání a zavírání průduchů je založen na regulovaném příjmu a výdeji vody. Pokud svěrací buňky nasávají vodu, mění se jejich tvar a průduch se otevírá. V opačném případě se průduchová štěrbina uzavírá. V příjmu vody hrají roli především kationty draslíku, které podle potřeby zvyšují a snižují koncentraci uvnitř svěracích buněk. Z vnějších faktorů může uzavření průduchů způsobit hlavně vadnutí rostliny (nedostatek vody) a vysoká teplota; nízká koncentrace oxidu uhličitého v pletivech naopak svěrací buňky otevírá. Rostliny žijící v suchém prostředí si vyvinuly množství adaptací, jak nepřízním takového podnebí odolat.\n\nAčkoliv si vědci všimli vypařování vody z listů již dříve, prvním, kdo pozoroval průduchy buněk, byl italský přírodovědec Marcello Malpighi, který tento objev publikoval ve svém díle \"\" (česky \"Rostlinná anatomie\") v roce 1675. Ten však paradoxně nebyl schopen přisoudit průduchům jejich pravou funkci. Naopak jeho současník Nehemiah Grew již hypotetizoval, že jím pozorované průduchy slouží k ventilaci vnitřního prostředí rostliny a přirovnal průduchy k vzdušnicím hmyzu. Velký rozvoj znalostí o průduších nastal v 19. století, kdy také bylo slovo „stoma“ poprvé použito švýcarským botanikem de Candollem (v roce 1827). Průduchy se v té době zabývali například Hugo von Mohl (objevil základní princip otevírání průduchů), či anatomové jako Simon Schwendener (klasifikoval průduchy podle jejich stavby). Dodnes se některé záležitosti ohledně mechanismu funkce průduchů intenzívně zkoumají, a to zejména na rostlinách křížatka obecná (\"Commelina communis\"), bob obecný (\"Vicia faba\") a kukuřice setá (\"Zea mays\").\n\nRostlina je pomocí průduchů schopná regulovat výměnu plynů otevíráním a zavíráním skuliny průduchu, a to tak, aby měla maximální přísun oxidu uhličitého při únosných ztrátách vody. Rovnováha mezi příjmem CO pro fotosyntézu a výdejem vody pro pohánění transpiračního proudu rostlinou se označuje jako fotosynteticko–transpirační kompromis. Průduchy jsou velmi efektivní výměník plynů: projde jimi každoročně 3×10 kilogramů uhlíku a celkový objem vody v atmosféře se jimi recykluje každý půlrok. Tvoří tak významný prvek v koloběhu uhlíku i v planetárním oběhu vody. U většiny vyšších rostlin odchází voda převážně právě průduchy. Výdej vody přes pokožku (kutikulární transpirace) oproti tomu činí nanejvýš 30 % (obvykle mnohem méně a u sukulentů pouze 1–2 %), výdej vody přes lenticely u dřevin je zcela zanedbatelný.\n\nPrůduchy však mají zřejmě i jiné, donedávna netušené funkce. Například ohýbání vzrostného vrcholu za světlem\ntzv. fototropismus) je zřejmě reakcí na skutečnost, že se voda vypařuje intenzivněji na osluněné straně rostliny, než na straně zastíněné. Na druhou stranu mohou průduchy pro rostlinu představovat výrazné riziko, protože jsou „otevřenými dveřmi“ pro vstup patogenů do těla rostlin. V určitých případech jsou rostliny schopné patogenní bakterie detekovat a následně průduchy zavřít. To však určité bakterie obchází tím, že vylučují do okolí látku koronatin, která průduchy otevírá násilím.\n\nPrůduchy se objevily již u prvních suchozemských rostlin, a tak se zdá, že jsou pro přežití fotosyntetizujících rostlin na souši zcela zásadní. Byly klíčovou adaptací v dobách, kdy rostliny dobývaly souš. Vznik průduchů se datuje do doby před přibližně 430–400 miliony lety a objeveny byly již u fosílií silurské rostliny \"Cooksonia\". Z vyšších rostlin chybí zejména u játrovek, tří rodů hlevíků a některých bazálních (primitivních) mechů. U mechorostů jsou obvykle průduchy přítomné na sporofytu (tzn. na tobolce), výjimečně i na gametofytu.\n\nNejjednodušší vysvětlení evoluce průduchů spočívá v tom, že se vyvinuly u předka všech vyšších rostlin, načež u vyjmenovaných mechorostů druhotně zcela vymizely. Existují však i odlišné hypotézy. Je například možné, že se průduchy vyvinuly u různých rostlin nezávisle. Druhotně vymizely průduchy také u plavuně druhu \"Stylites andicola\", která pohlcuje oxid uhličitý pomocí svých kořenů,) a u jistých nezelených druhů krytosemenných rostlin, jako je hlístník hnízdák (\"Neottia nidus-avis\") či hnilák (\"Monotropa\"). Dále obvykle nemají průduchy ani vodní rostliny, vyjma listů plovoucích na hladině (leknín, \"Nymphaea\").\n\nVelikost průduchů (délka) obvykle kolísá mezi 0,01–0,06 milimetru (větší bývají průduchy polyploidních rostlin a zastíněných listů). Největší průduchy byly zjištěny u vyhynulých rostlin \"Zosterophyllum\", které dosahovaly délky až 0,12 mm (120 µm). Průduchy se skládají ze dvou buněk svěracích ('), mezi nimiž je tzv. průduchová štěrbina ('). Svěrací buňky jsou obvykle v určitých částech ztlustlé, což podmiňuje mechanismus jejich funkce. Také plazmodezmy (kanálky ve stěně buněk) jsou u svěracích buněk nefunkční, což napomáhá udržovat nitrobuněčný tlak na požadované úrovni. Typickým rysem svěracích buněk je skutečnost, že obsahují chloroplasty, a proto mají zelenou barvu. Další uzpůsobení stavby průduchu obvykle úzce souvisí s prostředím, kde rostliny žijí.\n\nPrůduch vzniká v rané fázi vývoje listu z části tuniky známé jako meristemoid. Buňky meristemoidu prochází asymetrickým dělením (inadekvátní mitóza) na jednu velkou epiteliální a jednu malou mateřskou buňku svěracích buněk. Tato mateřská buňka se následně opět rozdělí na dvě buňky svěrací. Mezi nimi vznikne (tzv. schizogenně, tedy rozpuštěním přepážky mezi buňkami a následným oddělením buněk od sebe) průduchová štěrbina, přes niž probíhá výměna plynů. Samotná mateřská buňka se však může rozdělit dvěma způsoby, na jejichž základě rozlišujeme:\n\nPodobné je dělení průduchů na základě počtu, uspořádání a tvaru pokožkových buněk kolem průduchů:\n\nMnohá uzpůsobení stavby průduchu jsou v silné korelaci s prostředím, kde dané rostliny žijí. Významná je z tohoto hlediska poloha průduchů vzhledem k rovině listu:\n\nU suchomilných rostlin bývá navíc na vnější straně průduchu vrstva vosku (jehličnany, trávy, sukulenty), nebo jsou navíc průduchy obklopeny trichomy (oleandr, \"Nerium\"). Bývá u nich také menší hustota průduchů na mm. Některé rostliny si osvojily také jiné režimy otevírání průduchů, napomáhá tomu metabolicky zejména tzv. CAM cyklus. Jiné jednoduše zavírají průduchy např. za horkého poledne.\n\nSvěrací buňky jsou obvykle ledvinitého nebo piškotovitého tvaru, ale bylo popsáno množství odchylných druhů průduchů právě na základě jejich anatomie a mechanismu otevírání a zavírání:\n\nPrůduchy se neomezují jen na povrch listů, ale je možné je najít také na některých částech květu (kališní a korunní lístky, plodolisty i tyčinky), na některých dalších částech květu trav a na povrchu nezralých plodů kdouloně (\"Cydonia\"), jablka (\"Malus domestica\"), banánu (\"Musa\") či rajčete (\"Solanum lycopersicum\"), na vnitřní i vnější straně lusků i na samotných semenech hrachu. Navíc se nacházejí i na orgánech laiky považovaných za listy, jako jsou listeny a úponky. Výjimečně byly průduchy objeveny i na primárních kořenech, jako například u hrachu setého (\"Pisum sativum\"), nebo na hlízách, například u bramboru (\"Solanum tuberosum\").\n\nVýznamné jsou však především průduchy na listech. Na 1 mm listu bývá obvykle 50–300 průduchů, méně jich bývá u rostlin suchomilných a pravděpodobně i u prehistorických rostlin, které žily v prostředí s vyšší koncentrací oxidu uhličitého. Vyšší hustota průduchů je obvyklá u stromů. Nejčastěji jsou rozloženy náhodně a přibližně rovnoměrně, ačkoliv u některých kapradin tvoří dvojice (kapraď samec, \"Dryopteris filix-mas\") a u mnohých trav a jehličnanů jsou průduchy seřazeny v řadách za sebou. Obvykle jsou průduchy vyvinuty na spodní straně listů, ale zejména u některých jednoděložných jsou rozmístěny na obou stranách stejnoměrně. Podle umístění průduchů se rozlišuje několik základních typů listů:\n\nUvádějí se například tyto poměry počtu průduchů na straně horní ku počtu průduchů na straně spodní: třešeň 0 : 253, jedle bělokorá 0 : 98, pšenice setá 50 : 40, rozchodník ostrý 21 : 14, borovice lesní 74 : 84, leknín bílý 460 : 0 (tyto poměry jsou spíše čísla udávající počet průduchů na 1 mm, nula tedy znamená, že na dané straně nejsou průduchy vůbec).\n\nVětšina rostlin je schopná regulovat velikost průduchové štěrbiny (výjimkou jsou vrby (\"Salix\"), jež tuto schopnost ztratily a bez vody rychle vadnou). Mechanismus otevírání a zavírání průduchu je založen na změnách nitrobuněčného tlaku (turgoru) ve svěracích buňkách. Ty jsou vyztužené celulózovými fibrilami jen v jednom směru, a tak jsou poměrně pružné. Určité části stěny jsou však obvykle mnohem ohebnější než jiné části, a tak se změnou nitrobuněčného tlaku mění tvar buňky určitým požadovaným způsobem. Celý mechanismus otevírání a zavírání průduchů je založen na regulovaném příjmu a výdeji vody ze svěracích buněk (případně také buněk vedlejších). Pokud svěrací buňky nasávají vodu, turgor se zvyšuje, mění se tvar svěracích buněk a průduch se otevírá. Při výdeji vody se naopak průduch zavírá. Rychlý příjem a výdej vody usnadňují akvaporinové kanály v cytoplazmatické membráně.\n\nVelikost otevření průduchu závisí na mnoha vnějších faktorech prostředí. Patří k nim zejména světlo, teplota vzduchu a relativní vzdušná vlhkost. Tyto faktory ovlivňují celou řadu vnitřních faktorů, jako je koncentrace některých iontů uvnitř svěracích buněk (zejména draslíku) a produkce regulačních látek (kyseliny abscisové), stejně jako obsah oxidu uhličitého, pH v cytoplazmě a koncentrace škrobu či sacharózy ve svěracích buňkách.\n\nVe dne se u většiny rostlin průduchy otevírají, aby mohly rostliny fotosyntetizovat. (Zcela naopak tomu je však u tzv. CAM rostlin, které žijí v suchých a horkých oblastech. Ty mají ve dne průduchy zavřené, aby neztrácely přebytečnou vodu, a v noci průduchy otevřou a zabudovávají oxid uhličitý do malátu.) Co se týče vlivu slunečního záření na otevřenost průduchů, zdá se, že největší vliv má modrá složka spektra. Ta působí na receptor, jímž je v tomto případě rostlinný karotenoid jménem zeaxantin. Ten ovlivňuje koncentraci draslíkových iontů v buňce. Ve dne jsou protonovými pumpami ionty K čerpány dovnitř buňky, ta je pak koncentrovanější (hypotonická, snižuje se její vodní potenciál) a nasává (v procesu osmózy) vodu, čímž se průduch otevírá. Naopak po západu slunce draslíkové ionty z buněk pasivně (bez spotřeby energie) vytékají a buňky ztrácí vodu (platí, že „voda následuje draslíkové ionty“). Možné také je, že světlo umožňuje v chloroplastech svěracích buněk výrobu ATP, který je nezbytný pro funkci protonových pump pro draslík, čímž by také mohlo být regulováno otevírání průduchů.\n\nOtevírání průduchů navozuje také nízká koncentrace oxidu uhličitého v houbovém parenchymu uvnitř listu, která signalizuje, že je třeba dodat do pletiv čerstvý vzduch. Rovněž se zdá, že v pravidelném každodenním otevírání průduchů hrají roli i biologické rytmy (tzv. vnitřní hodiny), které určitým způsobem zaznamenávají denní dobu. Průduchy může uzavřít prostý nedostatek vody ve svěracích buňkách, který signalizuje vadnutí rostliny. Vadnutí způsobuje navíc tvorbu kyseliny abscisové, která rovněž průduchy uzavírá. Také vysoké teploty, které znamenají rovněž hrozbu uschnutí, jsou schopné vyvolat zavření průduchů např. během poledního žáru.\n\n\n\n"}
{"id": "204374", "url": "https://cs.wikipedia.org/wiki?curid=204374", "title": "František I.", "text": "František I.\n\nFrantišek I. je jméno více panovníků:\n\n\n\n\n\n"}
{"id": "204378", "url": "https://cs.wikipedia.org/wiki?curid=204378", "title": "Geomorfologické členění povrchu Země", "text": "Geomorfologické členění povrchu Země\n\nGeomorfologickým členěním povrchu Země obvykle chápeme snahu systematicky a hierarchicky utřídit geomorfologické celky (horstva, vrchoviny, nížiny) na základě jejich geomorfologické příbuznosti a blízkosti. Vodítkem při seskupování příbuzných celků je do značné míry společná geologická minulost, ale přihlíží se i ke geografickým faktorům. Jako příklad lze uvést oblast České vysočiny. Tato oblast patří do systému pohoří, jejichž vznik započal hercynským vrásněním a je tedy na základě geologických hledisek vedena odděleně od horstev Alpsko-himálajského systému. Obdobně vymezení jednotlivých horských celků je geologické, resp. geomorfologické spíše než antropogeografické, takže nepovažujeme za dva různé celky Lužické hory a Zittauer Gebirge jen proto, že se na různých stranách česko-německé hranice používá pro totéž pohoří jiné jméno. Celá Česká vysočina tak „přetéká“ z Čech do okolních zemí. Na druhou stranu, geologové dělí hercynský prostor (mimo jiné) na Moldanubikum a Rhenohercynikum. Tato hranice prochází i Českou vysočinou, kde se projeví na úrovni subprovincií, ale nefunguje jako bezprostřední dělení celého systému Hercynských pohoří. Tam se uplatní hranice motivované geograficky, přesněji antropogeograficky, takže vedle České vysočiny rozlišujeme např. Středoněmeckou vysočinu, Francouzské středohoří apod.\n\nGeomorfologové v různých zemích mají různý pohled na množství a druh úrovní, do kterých by se geomorfologické celky té které země měly členit. Tyto systémy jsou někdy do určité míry vzájemně kompatibilní, ale nikdy stoprocentně. Můžeme tedy mluvit o de facto standardním členění povrchu Česka, zjistíme, že český systém je navržen tak, aby bylo možné podle něj rozčlenit celý povrch Země (nejvyšší jednotky, např. Alpsko-himálajský systém, dosahují tisíce kilometrů za české hranice), ale s kompletním členěním zemského povrchu podle tohoto systému se nesetkáme, protože zahraniční geomorfologové mají své vlastní systémy. Dokonce i členění používané v Česku a na Slovensku se původně poněkud lišilo, než bylo ve druhé polovině 20. století sjednoceno.\n\nHlavní článek: Geomorfologické členění Česka, Geomorfologické členění Slovenska\n\nPro členění (regionalizaci) reliéfu se používá systém navržený kolektivem autorů z Geografického ústavu ČSAV v Brně (editor T. Czudek, 1972; aktualizace vyšla 1987 – Jaromír Demek (ed.): \"Lexikon ČSR: Hory a nížiny\").\n\nČeské členění používá následující taxonomické úrovně:\n\nHlavní článek: Geomorfologické členění Polska\n\nPolskou taxonomii navrhl Jerzy Kondracki (\"Geografia regionalna Polski,\" PWN, Warszawa 2002, ISBN 83-01-13897-1). Navazuje na desetinnou klasifikaci Mezinárodní dokumentační federace (FID) z roku 1971.\n\nPolské členění používá následující taxonomické úrovně:\n\nHlavní článek: Geomorfologické členění Německa\n\nSpolkový úřad pro ochranu přírody (Bundesamt für Naturschutz) definuje 69 krajinných jednotek (Naturräumliche Haupteinheiten), které se dělí do 7 velkých celků zhruba na úrovni českých subprovincií:\n\n\nHlavní článek: Geomorfologické členění Rakouska\n\nDělí se na tři geologicky odlišné oblasti:\n\n\nDělení Žulovo-rulové vysočiny a alpských podhůří je nejednotné, ale pro dělení Východních Alp existuje de facto standard zavedený rakouským, německým a jihotyrolským alpským spolkem v roce 1984. Tento systém staví na dělení, jaké navrhl Josef Moriggl už v roce 1924.\n"}
{"id": "204385", "url": "https://cs.wikipedia.org/wiki?curid=204385", "title": "Směrnice o stanovištích", "text": "Směrnice o stanovištích\n\nSměrnice o stanovištích (celým názvem Směrnice Rady č. 92/43/EHS z 21. května 1992 o ochraně přírodních stanovišť, volně žijících živočichů a planě rostoucích rostlin) je směrnice Evropské unie týkající se ochrany rostlin, živočichů a životního prostředí.\n\nNa jejím základě se vyhlašují evropsky významné lokality známé jako Natura 2000.\n\nÚčelem směrnice je ochrana asi 220 typů stanovišť a asi 1000 druhů rostlin a živočichů.\n\nMezi stanoviště (jsou vyjmenována v příloze I) patří např. rašeliniště, vápencové bučiny, alpínská vřesoviště nebo ústí řek do moře. Zdůrazněná jsou zde prioritní stanoviště, která jsou ohrožena vymizením – např. např. pobřežní laguny a rašelinné lesy.\n\nMezi chráněné druhy rostlin a živočichů (jsou vyjmenované v přílohách II, III a V) patří např. rys ostrovid, mihule říční nebo narcis žlutý. I zde jsou zvláště vyjmenovány tzv. prioritní druhy, tj. ohrožené druhy, za jejichž zachování má Evropská unie zvláštní odpovědnost – např. medvěd hnědý nebo zmije Schweizerova.\n\n\n"}
{"id": "204396", "url": "https://cs.wikipedia.org/wiki?curid=204396", "title": "Kladná Žilín", "text": "Kladná Žilín\n\nKladná Žilín je od roku 1976 místní částí města Luhačovic a také jeho katastrální území (dříve pod názvem Kladná-Žilín). Od Luhačovic se nachází cca 5 km východně na rozhraní nádherné přírody Bílých Karpat a Vizovických vrchů. Vesnice má rozlohu 828,3 ha a počet obyvatel je asi 218. V současnosti nemá plynovod a místní hostinec je v provozu jen občas.\n\nSvé jméno obec získala po dvou zakladatelích, Kládovi a Žílovi. Původně se jednalo o dvě menší vesnice se jmény Kladná a Žilín. Původní lokace Kladné je jiná než dnešní. V minulosti byla totiž Kladná napadena a vypálena Tatary. Obyvatelé Kladné se přestěhovali do blízkosti Žilína a tak vznikla Kladná-Žilín. Do nedávna se jméno obce psalo s pomlčkou, protože se historicky jedná o dvě samostatné obce, dnes se již na historii nebere ohled a jméno se píše i bez pomlčky. Hranice mezi oběma částmi je dodnes známá. Část Žilína je v současnosti větší a je v ní bývalé smíšené zboží s hostincem a betonovým pláckem. Smíšené zboží je již delší dobu uzavřeno a hostinec neustále mění provozovatele. Je zde také vzácně dochovaný vodní mlýn s roubenými omítnutými stěnami a sedlovou střechou, s původním selským nábytkem a zařízením, zachovalá strojovna s vodním kolem, kuchyň s původními kamny, světnice s originální pecí. K mlýnu náleží kovárna, hospodářský objekt dříve využívaný ke skladování zemědělských plodin a chování domácích zvířat. Tento vodní mlýn byl postaven na konci 18. století. V části Kladné je kaple, hasičská zbrojnice a na Dolině obchod se smíšeným zbožím. Na okraji Kladné bývalo travnaté hřiště a taneční kolo, v minulých letech bylo taneční kolo zrušeno a hřiště zmenšeno na polovinu. Na druhé polovině byl vystavěn areál využívaný ke sportu a společenským akcím. V lese nad vesnicí je kladenská přehrada, dříve oblíbené místo pro lov raků a ke koupání či v zimě k bruslení.\n\nV obci funguje knihovna, společenský život udržují zejména hasiči a spolek „Holky v akci“.\n\n"}
{"id": "204402", "url": "https://cs.wikipedia.org/wiki?curid=204402", "title": "Běhounek", "text": "Běhounek\n\nExistuje více nositelů českého příjmení Běhounek:\n\n\n"}
{"id": "204406", "url": "https://cs.wikipedia.org/wiki?curid=204406", "title": "Pacifická deska", "text": "Pacifická deska\n\nPacifická deska (nazývaná také Tichomořská) je oceánská tektonická deska, která se rozkládá pod větší části Tichého oceánu.\n\nNa severu je deska v subdukci se Severoamerickou deskou, na severovýchodě se nachází na jejím okraji Juan de Fuca deska a Kokosová deska. Východním směrem je deska Nazca, kde se nachází konkordantní rozhraní. Podobně i na jihu je konkordantní rozhraní mezi Antarktickou deskou. Západním směrem deska subdukuje s Australskou deskou a Filipínskou deskou.\n\nPacifická deska je protavována horkou skvrnou, která se projevuje posunujícím pásem souostroví. V dnešní době takto vznikají Havajské ostrovy.\n\nNa střetu Pacifické desky a Antarktické desky vzniká středooceánský hřbet zvaný Pacifik-Antarktický hřbet .\n"}
{"id": "204407", "url": "https://cs.wikipedia.org/wiki?curid=204407", "title": "Circeo", "text": "Circeo\n\nCirceo je mys, výběžek na severním konci Gaetského zálivu na západním pobřeží Itálie. Zatímco samotný mys je velmi strmý a kopcovitý, bažinaté území na východ od něj je naopak položeno velmi nízko. Ačkoliv byla většina močálů vysušena a nyní se využívá jako zemědělská a městská půda, část z nich byla zachována a je nyní součástí Národního parku Circeo. Skála dosahuje výšky 541 m n. m., je tvořena slínem, pískovcem a vápencem. Nachází se zde maják a turistické letovisko San Felice Circeo.\n\nVe starověku byl poloostrov ostrovem zvaným \"Aiaia\", teprve později ho naplaveniny propojily s pevninou. Moderní název je odvozen od legendární kouzelnice Kirké, u které měl údajně při své plavbě pobývat Odysseus. Původními obyvateli byli Volskové, ve 4. století př. n. l. mys ovládl Starověký Řím.\n\nV jeskyni Grotta Guattari byly nalezeny pozůstatky neandertálců.\n\n"}
{"id": "204409", "url": "https://cs.wikipedia.org/wiki?curid=204409", "title": "Odečitatelná položka", "text": "Odečitatelná položka\n\nOdečitatelná položka je částka, o kterou si poplatník může snížit základ daně, pokud splní určité podmínky dané zákonem. Odečitatelné položky se od základu daně odečítají až po vyloučení nezdanitelných částí základu daně (§ 15 zákona o dani z přijmu). Odečitatelné položky jsou upraveny v § 34 zákona o dani z přijmu. Na rozdíl od nezdanitelných částí základu daně, které si mohou uplatnit pouze fyzické osoby (kromě poskytnutí bezúplatného plnění, tedy daru), mohou odečitatelné položky uplatnit jako osoby fyzické, tak i právnické.\n<br>\n\nOd základu daně je možné odečíst daňovou ztrátu, nikoli ztrátu účetní, která je vykázána v účetnictví. Daňovou ztrátu je uvedena pouze v daňovém přiznání. Je to účetní zisk (případně rozdíl mezi příjmy a výdaji) upravený o položky zvyšující a snižující základ daně, dále snížený o nezdanitelné částky základu daně a odečitatelné položky.\n\nOd základu daně můžeme odečíst daňovou ztrátu, která vznikla v minulých zdaňovacích obdobích. Tuto ztrátu je možné odečíst v následujících 5 letech a tento odpočet je zcela na vůli poplatníka, jestli si ztrátu uplatní, v jaké výši a může ji uplatnit v kterémkoli období v rámci těch 5 let.\n\nPokud poplatník má více daňových ztrát, tak je na něm, kterou ztrátu budu uplatňovat jako první. Ovšem nejlepší je uplatňovat ztráty v posloupnosti v jaké vznikly jelikož každé běží lhůta 5 let, ve které mohou být uplatněny. Odečet daňové ztráty nesmí být vyšší než je základ daně, a neuplatněná část daňové ztráty může být uplatněna v dalších obdobích. \n\nU fyzických osob může ztráta vzniknout ze dvou činností, a to ze samostatné činnosti a z pronájmu, pokud výdaje přesáhnou příjmy za dané období. O tuto ztrátu se v následujících obdobích odečíst od základu daně, ale nesmí být odečtena od základu daně, který plyne poplatníkovi ze závislé činnosti (paragraf 6 ZDP). \n\nOdečitatelná položka na výzkum a vývoj může být uplatněna ve výši součtu:\n\nTěmito výdaji jsou výdaje, které poplatník vynaložil při realizaci projektu a mají podobu experimentálních či teoretických prací, projekčních či konstrukčních prací, výpočtů, návrhů technologií, výroby funkčního vzorku či prototypu produktu nebo jeho částí souvisejících s realizací projektu a tyto výdaje musí být zároveň výdaji daňově uznatelnými podle ZDP. \n\nZákon také přesně vymezuje, které náklady se nemohou v rámci této odečitatelné položky odečíst. Jsou to náklady, na které byla poskytnuta podpora z veřejných zdrojů, na služby, na nehmotné výsledky výzkumu a vývoje pořízených od jiných osob a licenční poplatky.\n\nTento odpočet je možné uplatnit po dobu 3 let od zdaňovacího období, ve kterém vznikl. Pokud se poplatníkovi nepodaří během těchto 3 let uplatnit odpočet o tento nárok definitivně přichází.\n\nAby na projekt mohl být uplatněn odpočet musí být tento projekt zpracován jako písemný dokument před zahájením řešení. Náležitosti tohoto dokumentu jsou stanoveny v zákoně o dani z příjmu v paragrafu 34 odstavci c. Je možné požádat správce daně o posouzení výdajů spojených s tímto projektem, ale tato žádost je spojena se správním poplatkem.\n\nTento odpočet je koncipován jako součet odpočtu na podporu pořízení majetku na odborné vzdělávání a odpočtu na podporu výdajů vynaložených na žáka nebo studenta v rámci odporného vzdělávání. \n\nOdborným vzděláváním se zde rozumí vzdělávací činnost v rámci praktického vyučování ve středním vzdělávání nebo odborné praxe ve vyšším odborném vydělávání nebo části akreditovaného studijního programu vysoké školy.\n\n\"Odpočet na podporu pořízení majetku na odborné vzdělávání\"\n\nVýše tohoto odpočtu je stanovena jako součet:\n\nOdpočet je možné uplatnit ve zdaňovacím období, ve kterém byl majetek pořízen, ale jeho maximální odpočet je roven součinu částky 5 000 Kč a počtu hodin odborného vzdělávání v daném období. \n\nTakovýmto majetkem může být hmotný majetek pořízený pro účely odpočtu v 1,2 nebo 3 odpisové skupině, popřípadě software, který je nehmotným majetkem s pořizovací cenou nad 60 000 Kč. \n\n\"Výdaje vynaložené na žáka nebo studenta\"\n\nOdpočet na podporu výdajů vynaložených na žáka, studenta v rámci odborného vzdělávání činí součin 200 Kč a počtu hodin uskutečněných v období na pracovišti v rámci praktického vyučování, odborné praxe a vzdělávací činnosti v rámci části akreditovaného studijního programu vysoké školy. \n"}
{"id": "204415", "url": "https://cs.wikipedia.org/wiki?curid=204415", "title": "Wes Borland", "text": "Wes Borland\n\nWesley Louden \"Wes\" Borland (* 7. února 1975 v Richmondu, Virginia, USA) je americký muzikant a umělec. Nejvíce je známý jako kytarista skupiny Limp Bizkit. Byl rovněž členem několika dalších hudebních skupin – např. The Damning Well, Goatslayer, Big Dumb Face a také koncertovým basistou kapely From First to Last. Také je členem vlastní kapely Black Light Burns.\n\nBorlandova rodina se přistěhovala na Floridu, kde jeho otec získal práci jako kněz v presbytariánském kostele. Zde se mladý Wes potkal s basistou Samem Riversem, ale ze začátku si příliš nerozuměli kvůli rivalitě místních kapel. Wes chodil na školu s Johnem Otto, a tak když se Limp Bizkit rozhlíželi po kytaristovi, John Otto ho doporučil. Předtím se Wes Borland, jak sám později řekl v interview s From First to Last, „ztrapňoval v klubech a hrál dost divnou muziku, která nebyla… dobrá“. V té době hrál Wes na kytaru a zpíval, ale nepoužíval trsátko. Vždy hrál na kytaru jenom oběma rukama – tappingem, a tento styl pak použil i v písních Limp Bizkit: \"Stalemate\", \"Sour\", a \"Re-Arranged\".\n\nFred Durst odjel do Philadelphie a nechal ostatní, ať si s Wesem promluví a zjistí, jestli by se ke skupině přidal. Wes nabídku přijal a spolu se Samem Riversem a Johnem Ottem se dali do zkoušení při stálém telefonním kontaktu s Fredem Dustem. Později se Fred vrátil do Jacksonville a kapela už měla domluvený koncert. Fred a Wes se poprvé potkali třicet minut před koncertem. Když hráli Limp Bizkit jenom lokálně v Jacksonville, Wes se oblékal jako dívka, nosil těsné růžové oblečení a dával si vlasy do ohonu.\n\nPředtím než Limp Bizkit podepsali svou první smlouvu, Wes na nějakou dobu opustil kapelu. Wes zapomněl brát prášky na jeho ADHD (hyperaktivita s poruchou pozornosti), což způsobilo že si z lidí z kapely pořád jen utahoval. Bylo rozhodnuto, že by měl kapelu opustit. Fred Durst chtěl pokračovat bez něj. Ale poté, co si kapela uvědomila, jak byl pro ně muzikálně důležitý, prosili Wese aby se vrátil a on jim vyhověl.\n\nV nejranějších dobách Limp Bizkit hrál v kapele na klávesy Wesův bratr a pozdější člen Eat the Day Scott Borland, ale s brzkým přibráním DJ Lethala zaznamenala kapela velký úspěch. Scott hrál s Limp Bizkit jako nahrávací klávesák na prvních třech jejich albech, až do Wesova odchodu v 2001.\n\nNa pódiu byl Wes známý svými výstřednostmi, pravidelně nošenou maskou namalovanou na obličej a černými kontaktními čočkami. V říjnu 2000 v rozhovoru pro časopis Guitar World na otázku „Co máš s těmi maskami, čočkami, všemi těmi tajnostmi? Zdá se že do své kapely nepatříš.“ odpověděl mimo záznam „Stydím se za kapelu ve které hraju, tak musím mít další identitu když jsem s nimi“.\n\nNěkteré kytarové části Wesovy práce na albu Three Dollar Bill Y'all byly inspirované Thrash Metalem s použitím harmonie inspirované industriální hudbou, některé kytary měly znít jako podivné zvuky a hluk, některé byly jemné jazzové melodie a písničky samy o sobě byly dost progresivní, byly tam tradiční písničkové struktury namíchané s experimentálními nápady. Na následujícím úspěšném albu Significant Other se Borlandovo hraní zpomalilo a důraz se přenesl na tvrdost a rytmus, s klasičtějšími strukturami. Na třetím albu Limp Bizkit, Chocolate Starfish and the Hotdog Flavored Water, se Borlandovy kytary staly víc elektrické, kombinující hlavní prvky tvrdosti a tradičního hraní s hraním těžkých, komplexních akordů, který předtím nikdo v metalu nehrál.\n\n12. října 2001 opustil Wes Limp Bizkit protože, jak tvrdil, kapela omezovala jeho schopnosti umělecky se vyjádřit. Podle některých zpráv Wes věřil, že se z kapely staly hitparádové hvězdy, a stávaly se až moc populární. Před opuštěním Bizkit založil skupinu Big Dumb Face jako ventil pro svou kreativitu. Brzy ale své působení v této kapele ukončil. Borland pak začal s bratrem Scottem novou kapelu Eat the Day. Wes a jeho bratr Scott zpočátku chtěli být oba hlavními zpěváky, ale brzy začali pociťovat, že kvůli zpívání začíná trpět jejich kytara. Nejdříve se to snažili napravit tak, že se přes Interscope Records snažili najít zpěváka, ale zjistili, že jim nikdo nevyhovuje. Během této fáze Eat the Day se na jejich internetových stránkách objevilo několik instrumentálních písní, s prosbou zpěvákům, kteří by měli zájem, aby nazpívali vokály a poslali je kapele. Tohle gesto bylo podobné mezinárodnímu hledání kytaristy pro Limp Bizkit, poté co Wes odešel, a ukázalo se jako naprosto marné. Členové Eat The Day se rozhodli dát si od projektu malou pauzu, zaměřit se na jiné věci a čekat, jestli se zpěvák sám neobjeví.\n\nBěhem této doby začal také Wes s produkcí svého sólového alba s kamarádem a producentem Dannym Lohnerem z Nine Inch Nails. Také se dvakrát objevil na soundtracku k filmu Underworld – jednou na remixované verzi písničky \"Weak and Powerless\" od kapely Perfect Circle a podruhé na songu \"The Awakening\" s kapelou The Damning Well. Wesova a Lohnerova kapela se skládala z Wese Borlanda na kytary, Dannyho Lohnera na basovku, Richarda Patricka jako zpěváka a Joshe Freese jako bubeníka. Wes během této doby odmítl nabídku připojit se k Perfect Circle jako druhý kytarista spolu s zakladatelem kapely Billym Howerdelem, a to kvůli tomu, že se chtěl soustředit na Eat The Day. Na podzim 2003 bylo oznámeno že Eat The Day našli nejmenovaného vokalistu. Vyšlo najevo že je to Richard Patrick z kapel Filter a Nine Inch Nails. S legendárním producentem Bobem Ezrinem v čele začala skupina pracovat na materiálech Eat The Day a The Damning Well, ale Patrick se nepohodl s celou kapelou. To bylo oznámeno přes stránky Eat The Day na přelomu 2003/2004; prohlášení říkalo že Eat The Day a The Damning Well se buď nadobro rozešli nebo mají pauzu. Kvůli tomu začal Wes tvořit nový sóloprojekt s Dannym Lohnerem, Joshem Freesem, Joshem Eustisem, a Johnem Batesem. Někdy v roce 2004 nabídli Nine Inch Nails Wesovi, ať se k nim přidá a vystřídá tak Robina Fincka, který opustil Nine Inch Nails kvůli Guns N' Roses. Borland řekl, že napsal několik písní s Trentem Reznorem, ale že je ještě nevydal.\n\nNa konci roku 2003 Wes spolupracoval a hrál na kytaru na pár písničkách na třetím studiovém albu skupiny The Crystal Method – Legion of Boom. Album bylo vydáno v lednu 2004. Písně, na kterých měl Wes účast byly \"Broken Glass\", \"Weapons of Mass Distortion\" a \"Born Too Slow\". Na \"Born Too Slow\" se také podílel bývalý frontman Kyuss John Garcia jako zpěvák.\n\nV srpnu 2004 se Wes Borland vrátil k Limp Bizkit. Podle zpráv se musel přesvědčit, jestli je ještě stále ve sporu s frontmanem Limp Bizkit Fredem Durstem před tím, než se přidá k Nine Inch Nails jako kytarista. Jednoho dne se setkali a zjistili, že už mezi sebou spory nemají, a tak Borland začal zase psát muziku s Limp Bizkit. Pracoval na jejich posledním albu, ale jediný materiál vydaný z tohoto nahrávání v Praze byl ve formě EP, nazvaný \"The Unquestionable Truth (Part 1)\"; vyšel 3. května 2005. Ross Robinson, známý producent Limp Bizkit, Korn, Sepultura a dalších, byl přemluven, aby EP produkoval. Vztahy mezi Borlandem a ostatními členy Limp Bizkit ale začaly být opět napjaté poté, co John Otto procházel drogovými problémy během natáčení materiálu Limp Bizkit v Praze na konci roku 2004, jak dokumentuje video přiložené k \"The Unquestionable Truth (Part 1)\".\n\nLimp Bizkit plánovali, že po vydání EP pojedou na turné a že vydají další materiál z tohoto nahrávání jako \"The Unquestionable Truth (Part 2)\". Žádný z těchto plánů se neuskutečnil, jak Borland cituje důvody: „Nikdo (jiný) nechce na turné“, a taky proto, že se během téhto doby Limp Bizkit rozpadli. Ale po neúměrně dlouhé době, kdy od kapely nebylo nic slyšet kvůli točení filmů a projektům ostatních členů, se Fred Durst vrátil a začal posílat zprávy na MySpace stránky Limp Bizkit, zhruba stejného stylu jako posílal Wes na stránky své nové kapely, Black Light Burns. Mimo jiné obvinil Durst Borlanda z toho, že opustil Johna Otta v době kdy ho John potřeboval, a prosazoval mezi ostatními členy Limp Bizkit rok staré rozhodnutí znovu Wese vyhodit z Limp Bizkit. To bylo překvapení nejen pro fanoušky ale i pro Borlanda; to, že se mu o jeho plánovaným vyhození zapomněli zmínit a on si tudíž plánoval svůj čas kvůli turné, které se nikdy nemělo uskutečnit. Durst také prohlásil, že další album kapely, The Unquestionable Truth (Part 2), bude vydané s Borlandovými kytarami na písničkách, které nahráli v Praze, a že album plné délky bude věnováno Wesovi. Borland odpověděl na Durstovu zprávu jednoduše: konstatoval urážlivou povahu jeho poznámek a nechal to být.\n\nWes se pak prohlásil za plnohodnotného člena svého projektu Black Light Burns. Borland a Danny Lohner také pomáhali s kytarami na albu Roba Zombieho Educated Horses ale jejich písničky nakonec nebyly zařazené na album. Na podzim 2005 hrál Wes všechny basy na albu hardcorové kapely From First to Last - Heroine, s toutéž skupinou pak také jel na turné. Borland se od té doby s kapelou dost sblížil a plánuje pokračovat v psaní a koncertování s nimi. Borland hrál všechny basy na CD a podílel se na napsání písničky \"Save Us\", která se nevešla na album Heroine.\n\nBorlandův poslední projekt Black Light Burns je kapela plující někde mezi industrial gothic alternative a obsahuje členy jeho dřívější kapely The Damning Well. Wes tentokrát zpívá, hraje na kytaru, basu, klávesy a zabívá se i programmingem, Danny Lohner se podílí na kytarách, basách, klávesách, programmingu, Josh Eustis dělá programming a klávesy a Josh Freese bubnuje. Projekt se vyvinul z Borlandova původního záměru napsat sólo album, ale podle Borlanda teď obsahuje ten sólo materiál, materiál z Eat The Day, materiál z The Damning Well, a také písničky z dřívějšího sólo projektu, který Borland napsal během jeho působení v Eat The Day a který je stále nevydaný. Tuto klíčovou skutečnost odhalil při natáčení On the Pulse. Počáteční plán na vydání alba byl zaslán na jejich MySpace: „Konečná stopáž debutového alba je skoro hotová a kapela plánuje vydání na první čtvrtinu roku 2006 a poté světové turné“. Všichni hosté na albu jsou potvrzeni takto: Carina Round, basista Limp Bizkit - Sam Rivers, frontman From First to Last - Sonny Moore a Johnette Napolitano z Concrete Blonde. Sam Rivers nedávno vyjádřil nelibost nad svým účinkováním v písničce Black Light Burns pojmenované \"I Have A Need\" a to kvůli Borlandovu odchodu z Limp Bizkit. Poté však prošlo vydavatelství BLB - Geffen Records - personálními změnami a ani se neobtěžovalo odpovídat na Borlandovy telefony, tak se obě strany rozešly. Borland 3. února 2007 ohlásil, že Black Light Burns podepíše smlouvu s novým vydavatelstvím Rosse Robinsona nazvaným „I AM: WOLFPACK“. Jako datum vydání je nyní určen 5. červen 2007.\n\nWes jezdil po světě s From First to Last od začátku roku 2006. Na podzim 2006 ohlásil plán na turné BLB/FFTL, které se nikdy neuskutečnilo kvůli hledání vydavatelství pro Black Light Burns poté, co se Borland rozešel s Geffed Records. Borland taktéž zvažuje psaní a koncertování s From First to Last na jejich dalším albu.\n\nV roce 2008 se Wes přidal ke kapele zpěváka Marilynu Mansonovi a bylo ohlášeno turné, které ovšem bylo vzápětí zrušeno, protože Wes si to po několika týdnech rozmyslel a od Mansona odešel.\n\nPrvní zmínky o Borlandově možném návratu do kapely se objevily na přelomu roku 2008/2009. V únoru 2009 byl Borlandův návrat oficiálně potvrzen. Prohlášení Freda Dursta: \"Shodli jsme se, že jsme víc znechuceni současnou hudební scénou než jsme sami mezi sebou. Navzdory tomu kam nás naše rozdělené cesty dovedly, jsme poznali, že je mezi námi silná a jedinečná energie, kterou jsme nenašli nikde jinde. To je důvod proč jsou Limp Bizkit zpět.\" Podle několika dalších interview si prý s Wesem vše vyříkali a jsou připraveni opět začít hrát. Kapela oznámila úmysl nahrát nové album a létě toho roku Limp Bizkit poprvé po 6 letech jeli celosvětové na turné. Vydání nového alba, pojmenovaného Gold Cobra, se očekává v roce 2011. Wes také ohlásil, že svůj projekt Black Light Burns neopouští a chystá se natočit další album také v roce 2011.\n\nBorland je rovněž známý a respektovaný jako vizuální umělec (malíř, kreslíř, grafik …). Od jeho jevištních zlepšováků, jako jsou králičí kostýmy, až po jeho olejomalby. Vybraná díla chtěl v únoru 2007 vystavit v umělecké galerii Marilyna Mansona, ale nakonec z toho sešlo, protože Mansonova galerie je soukromá a Wes chtěl, aby byly jeho obrazy přístupné pro veřejnost. Zřídil si MySpace na kterém prezentuje některé své malby, stejně jako tam poslal několik hudebních ukázek, které jsou podle Borlanda „ještě aktuálnější než materiál BLB“.\n\n"}
{"id": "204419", "url": "https://cs.wikipedia.org/wiki?curid=204419", "title": "Lázy (Loučka)", "text": "Lázy (Loučka)\n\nLázy jsou malá ves, která se nachází v okrese Vsetín ve Zlínském kraji. Je to část obce Loučka. Ve vesnici Lázy dnes žije asi 80 obyvatel. Nachází se zde historická zvonice. Roku 2006 zde byl zavřen obchod a funguje zde pouze hospoda, která se jmenuje \"Hospůdka na Lázech\". Přes Lázy vedou turistické a cyklistické stezky. Ještě před několika lety se zde konaly závody minikár.\n\nPrvní písemná zmínka o obci pochází z roku 1763.\n\n"}
{"id": "204422", "url": "https://cs.wikipedia.org/wiki?curid=204422", "title": "Arnold z Torrojy", "text": "Arnold z Torrojy\n\nArnold z Torrojy († 30. září 1184 Verona) byl v letech 1181–1184 velmistrem templářského řádu.\n\nPo smrti svéhlavého Odona ze Saint-Armandu bylo považováno za vhodné vybrat za nového velmistra někoho, kdo by byl relativně nestranný vůči sporům jednotlivých frakcí, které se mezi sebou v křižáckých státech přetahovaly o moc. Volba padla na Arnolda z Torrojy, který od roku 1167 působil ve Španělsku a Provenci ve funkci mistra řádu. Jako velmistr se snažil vystupovat jako prostředník při řešení sporů mezi jednotlivými klikami v křižáckých státech.\n\nByl silně znepokojen růstem moci sultána Saladina a proto spolu s patriarchou Herakliem a velmistrem řádu johanitů Rogerem z Moulins odjel do Evropy přesvědčovat vlivné muže o nebezpečích, která hrozila křesťanským státům na východě.\n\nZ této cesty se však již nevrátil, protože 30. září 1184 zemřel ve Veroně.\n\n"}
{"id": "204424", "url": "https://cs.wikipedia.org/wiki?curid=204424", "title": "Armádní sbor", "text": "Armádní sbor\n\nArmádní sbor (většinou pouze sbor) je větší vojenská jednotka, která je ve většině armád tvořena dvěma či více divizemi. Sboru obvykle velí generálporučík, v některých ozbrojených silách případně sborový generál. Sbory se dále spojují v armády.\n\nSbory se, zejména v angličtině, tradičně značí římskými číslicemi (III. sbor), zatímco divize číslicemi arabskými (7. pěchotní divize) a názvy armád se vypisují slovně (pátá armáda). V češtině není tento způsob zápisu závazný. Členění na sbory používá většina armád včetně české a spíše ze symbolických důvodů i některé nevojenské organizace (např. pacifistická organizace Peace Corps, tj. Mírový sbor v USA).\nV českém pojetí značí \"armádní sbor\" jednotku převážně složenou z pěších divizí. Sbory u některých států nemusí být vždy jen armádní, ale můžou být také tankové, mechanizované, nebo horské.\n"}
{"id": "204425", "url": "https://cs.wikipedia.org/wiki?curid=204425", "title": "François Darlan", "text": "François Darlan\n\nJean-Louis-Xavier-François Darlan (7. srpna 1881, Nérac – 24. prosince 1942, Alžír) byl francouzský admirál a politik. \n\nNarodil se v roce 1881 v Néracu v jihozápadní Francii, byl synem radikálního politika Jeana-Baptisty Darlana. Do námořní školy v Brestu nastoupil v roce 1899. \n\nPřestože byl námořníkem, první světovou válku strávil na souši v pozici dělostřeleckého důstojníka námořní flotily. Hned po jejím skončení v roce 1918 se stal velitelem říční flotily na Rýnu, v roce 1920 pak šéfem štábu francouzského loďstva Dálného východu. \n\nZpět se vátil v roce 1925 a zlomem v jeho kariéře se stalo jmenování šéfem kabinetu ministra námořnictva, kterým byl v té době velmi schopný Georges Leygues. Námořnictvo se i díky Leyguesově činnosti stalo nejmodernější francouzskou ozbrojenou složkou a Darlan se těšil jeho plné důvěře. Díky ní začala rychle stoupat i jeho kariéra v námořnictvu. Byl povyšován až nestandardně rychle a aby bylo učiněno zadost všem podmínkám, zastával kromě štábních funkcí krátkodobě i velení jednotlivých válečných lodí či jejich oddílů. Již v roce 1929 byl povýšen na kontradmirála a následně v roce 1932 na viceadmirála. Mezi lety 1934 a 1936 byl velitelem atlantické eskadry. V té době se často mluvilo o tom, že by se Darlan mohl stát velitelem francouzského loďstva v případě války. \n\nVrchním velitelem válečného loďstva se skutečně stal krátce před jejím vypuknutím v roce 1939, též byl povýšen na pětihvězdičkového admirála, což byla hodnost, která nebyla od dob druhého Francouzského císařství udělena. Po rychlé porážce Francie nacistickým Německem zůstalo válečné loďstvo prakticky jedinou neporušenou ozbrojenou složkou, která si navíc u veřejnosti zachovala morální kredit. To samozřejmě posílilo i Darlanovu pozici. Stal se stoupencem kapitulace a na žádost maršála Philippe Pétaina vstoupil do vlády Vichistické Francie. Byl odhodlán nevydat válečné loďstvo Němcům, i když ve způsobu, jak toho docílit v případě jejich snahy o převzetí, se jeho názor měnil. Původně byl zastáncem jeho odplutí do Velké Británie, po ochlazení vztahů v důsledku akcí britské Royal Navy proti francouzské flotile v Anglii, Alexandrii a hlavně v Mers-el-Kébiru pak pro jeho samopotopení. \n\nV letech 1940 až 1942 byl ministrem námořnictva, v letech 1941 až 1942 pak i ministrem zahraničních věcí a ministrem národní obrany. Na vrchol se dostal, když byl jmenován i ministrem vnitra, vicepremiérem a vrchním velitelem ozbrojených sil. Pétain jej navíc určil svým nástupcem. Darlan si uvědomoval fakt, že na tak vysokém postu se neudrží bez podpory Němců a tak přešel k otevřené kolaboraci. Po návštěvě Hitlera v Berchtesgadenu v roce 1941 veřejně vyhlásil, že francouzský národ bude zachráněn a jeho budoucí role bude čestná a důležitá jen v případě, že zvítězí Třetí říše. Bezprostředně poté podepsal s Hitlerem tzv. Pařížský protokol, který mmj. umožňoval Luftwaffe využívat letiště v Sýrii pro podporu povstání Rašída Alího v Iráku, přístavu Bizerta pro zásobování Afrikakorpsu a Dakaru jako základny Kriegsmarine. Své loajální podřízené z námořnictva rozmisťoval do politických a správních funkcí. \n\nPřesto všechno se nestal premiérem a Němci prosadili v roce 1942 do této funkce Pierra Lavala. Jako reakci na to se vzdal ministerských funkcí a ponechal si jen vojenské. Dokonce začal tajně vyjednávat s Američany, kteří ho chtěli pověřit správou osvobozených afrických území. Francouzský odboj na to reagoval s odporem a ještě téhož roku byl na Darlana spáchán úspěšný atentát.\n\n\n"}
{"id": "204435", "url": "https://cs.wikipedia.org/wiki?curid=204435", "title": "Easy Company, 506th Infantry regiment", "text": "Easy Company, 506th Infantry regiment\n\nEasy Company neboli \"Rota E\" byla společně s rotami D, F a velitelskou rotou součástí 2. praporu 506. parašutistického pluku 101. vzdušné výsadkové divize Armády Spojených států. Tato jednotka prošla tuhými boji od výsadku v Normandii, přes Holandsko, kde se účastnila operace Market Garden, Belgii, Německo až k obsazení Hitlerova Orlího hnízda poblíž Berchtesgadenu.\n\nNejvýrazněji se Rota E osvědčila při samotném Dni D 6. června 1944 u francouzského statku Brécourt, kde zničila těžkou baterii německého dělostřelectva, které pálilo na vyloďovací pláže. To následně pomohlo úspěšnému vylodění amerických spojeneckých sil na pláži Utah.\n\nBěhem celé druhé světové války padlo celkem 49 členů roty E.\n\n30. listopadu 1945 byla 101. vzdušná výsadková divize rozpuštěna a s ní i rota E.\n\nHodnosti odpovídají době, kdy jmenovaní velení roty přebírali.\n\n"}
{"id": "204442", "url": "https://cs.wikipedia.org/wiki?curid=204442", "title": "Werwolf", "text": "Werwolf\n\nWerwolfové byli němečtí záškodníci, kteří prováděli svoji činnost na konci druhé světové války a bezprostředně po ní. Jejich pojmenování werwolf – vlkodlak je odvozeno od mystického zjevení, napůl člověka, napůl šelmy, která se živí lidskou krví.\n\nJiž během neúspěšných tažení německé armády na východní frontě uvažovali někteří vedoucí nacističtí pohlaváři o tom, zda by v případě nepříznivého vývoje druhé světové války či dokonce porážky Německa mělo vzniknout záškodnické či partyzánské hnutí, které by bojovalo proti nepříteli. V průběhu války byly zpracovány varianty možného odboje, jedna z nich pracovníkem zpravodajského oddělení Reinhardem Gehlenem, další nechal vyhotovit Heinrich Himmler. Válečné neúspěchy Německa přiměly roku 1944 jeho vedoucí činitele, aby v této záležitosti začali s výcvikem a s organizačním a materiálovým zabezpečením. Na podzim se rozběhla akce „W“, přičemž byli vybíráni vhodní dobrovolníci, kteří byli školeni pro partyzánskou válku ve výcvikových centrech německých vojenských a bezpečnostních složek.\n\nJedním z vysokých školících důstojníků SS byl i nechvalně proslulý Otto Skorzeny, který učil werwolfy záškodnické činnosti na zámečku Friedenthal u Berlína. Absolventi se učili střílet, potichu zabíjet, šifrovat, sbírat zpravodajské informace, vyhazovat vlaky do povětří, ničit budovy a mosty atd. Školili se také v systému stopařských značek, které je měly v lesním terénu dovést k jejich skrýším. Na přelomu let 1944 a 1945 znovu vyšel román tehdy již nežijícího německého autora Hermanna Lönse „Der Wehrwolf“ (česky jako \"Vlkodlak: Selská kronika\"), který pojednával o německém podzemním odporu v dobách třicetileté války, avšak který byl dán do dějinné souvislosti s blížícími se událostmi. Kniha byla vydávána ve větším nákladu než Hitlerův Mein Kampf, a četla se povinně v armádě, v SS, v Hitlerjugend i ve školách, a byla vydávána za učebnici novodobého werwolfu. V této době se začala na území Třetí říše budovat síť tajných skladů, které měly být zásobárnou pro činnost těchto německých partyzánů.\n\nBojová aktivita werwolfu byla různá, rozdílná byla zejména ve vztahu k postupujícím spojeneckým silám. Zatímco na západě se jednotky rozpadly a zbývající bojovníci byli odhaleni na základě udání od sousedů, na východě byla jejich činnost daleko výraznější, protože zde se nemohli Němci smířit, že jsou poraženi od „slovanských podlidí“. Jedinou větší akcí werwolfů na západě byla Operace Karneval, při které byl zavražděn první demokraticky zvolený starosta Cách Franz Oppenhoff.\n\nVýcvikové středisko werwolfů bylo v severních Čechách na zámku v Ústí nad Labem - Krásném Březně.\n\nV květnu roku 1945 v samém závěru války vydal velkoadmirál Dönitz rozkaz, v němž nařizuje werwolfům složit zbraně na západě, „protože to poškozuje náš národ“, ale o konci jejich činnosti na východě se nezmínil.\n\nV lednu 1945 se v „hlavním městě“ werwolfu v Ústí nad Labem konala schůzka vybraných hodnostářů Sudetské župy, která se zabývala působením této organizace v českém pohraničí. Dne 31. ledna 1945 obdržel státní tajemník úřadu říšského protektora K. H. Frank instrukce k akci „W“ s rozpisem kurzů, které se měly konat ve škole Sudetské župy SA v Doksech. V Sudetech byla postupně vytvářena další výcviková centra a budovány tajné sklady, přičemž hlavním skladem zbraní a třaskavin se stal zámek v Krásném Březně. Organizace se vytvářela od března roku 1945 a vstupovali do ní většinou mladí lidé z řad Hitlerjugend a Svazu německých dívek. Činnost werwolfu začala již při osvobozování Československa, kdy němečtí záškodníci prováděli útoky nejen na vojáky Rudé armády, ale jsou zaznamenány i akce proti Američanům v západních Čechách.\n\nPo ukončení bojů druhé světové války docházelo ke střetům s československou armádou, která obsazovala pohraničí. Menší vojenské jednotky byly napadány střelbou ze zálohy, docházelo k teroristickým pumovým útokům. Příslušníci werwolfu prováděli útoky proti českým civilistům, kteří byli před válkou vyhnáni a vraceli se zpět do svých domovů, mnohdy docházelo k ničení jejich majetku, nezastavili se ani před vražděním německých antinacistů. Ještě roku 1946 došlo k vraždám několika československých policistů. Československo se tak stalo paradoxně zemí, kde teroristická a záškodnická činnost werwolfu po ukončení války byla ze všech zemí nejvyšší.\n\nV červenci 1945 došlo k výbuchu skladiště válečného materiálu v Krásném Březně, který se nacházel několik metrů od bývalého výcvikového střediska werwolfu. Obrovský výbuch, jehož příčina nikdy nebyla uspokojivě vysvětlena a doložena, nejenže zabil na místě desítky lidí, ale zničil i velké zásoby strategicky důležitého materiálu. O tomto incidentu informovala i tajná vysílačka werwolfů, která vysílala až do konce léta 1945. Bezprostředně po výbuchu následoval masakr německých civilistů, kterému učinily přítrž jednotky československého vojska.\n\n\n"}
{"id": "204446", "url": "https://cs.wikipedia.org/wiki?curid=204446", "title": "Mstislav Rostropovič", "text": "Mstislav Rostropovič\n\nMstislav Leopoldovič Rostropovič (, 27. března 1927 Baku – 27. dubna 2007 Moskva) byl ruský violoncellista a dirigent. Byl považován za jednoho z nejlepších violoncellistů 20. století.\n\nRoky vrcholu své umělecké kariéry strávil v emigraci v západní Evropě a ve Spojených státech. Ze Sovětského svazu musel odejít, když v roce 1970 otevřeným dopisem podpořil disidenty v čele se spisovatelem Alexandrem Solženicynem, do Ruska se nevrátil dvacet let.\n\nBlízký vztah měl k Praze a Československu (a posléze Česku).\n\nPocházel z hudební rodiny. Hru na klavír se učil nejprve od své matky, otec a po jeho smrti Semjon Kozolupov, známý violoncellový pedagog působící na moskevské konzervatoři, ho zasvěcovali do tajů violoncella. Rostropovič absolvoval pod jeho vedením moskevskou konzervatoř, kde studoval např. i u Šostakoviče a Prokofjeva. Díky úspěchům v mezinárodních soutěžích, zcela na počátku zejména v interpretační soutěži Pražského jara, si brzy vybudoval výjimečné renomé violoncellisty. Rok 1967 pak znamenal jeho průlom i jako dirigenta, když s velkým ohlasem řídil provedení opery \"Evžen Oněgin\" Petra Iljiče Čajkovského v moskevském Velkém divadle.\n\nUž v padesátých letech se zastal svých nedávných pedagogů Dmitrije Šostakoviče a Sergeje Prokofjeva, když byli obviněni z formalismu. Nejvýraznějším projevem jeho odporu proti sovětskému režimu ale byl dopis, který zaslal v roce 1970 do redakce deníku \"Pravda\". Zastal se v něm disidentů v čele s nositelem Nobelovy ceny Alexandrem Solženicynem.\n\nV tomto dopise kritizoval potlačování svobody projevu a utiskování umělců, hudebníků či spisovatelů, jichž byl Solženicyn příkladem.\n\nDopis nebyl v listu kontrolovaném komunistickou stranou nikdy zveřejněn, ale dostal se přes hranice a objevil se v západoevropském tisku.\n\nSpolečně se svojí manželkou (vynikající ruská sopranistka Galina Višněvská) nebyli zatčeni, ale postupně jim byly omezovány možnosti vystupování. Nesměli hrát v rozhlase a televizi, byly jim zakazovány koncerty ve velkých městech. Višněvská vzpomínala, že v tisku po moskevské premiéře nového nastudování Prokofjevovy opery \"Hráč\" nebyla vůbec zmíněna, přestože ztvárnila hlavní roli.\n\nV roce 1974 jim byla udělena výjezdní víza, aby mohli přijmout pozvání k vystoupení v zahraničí. O čtyři roky později byli v Paříži zbaveni sovětského občanství (bylo jim navráceno až po pádu režimu v roce 1990). Pár se s dětmi usadil ve Spojených státech, kde Rostropovič v roce 1977 převzal vedení Národního symfonického orchestru ve Washingtonu po Antalu Doratim.\n\nDál se prezentoval i politickými gesty, například berlínským vystoupením v roce 1989. Hrál violoncellové suity Johanna Sebastiana Bacha na troskách stržené Berlínské zdi.\n\nPřestože je rehabilitoval již Michail Gorbačov před pádem železné opony, Rostropovič a Višněvská se dostali zpět do Ruska až v době blížícího se pádu komunistického režimu v roce 1990. První vystoupení v Rusku absolvoval jako host, za dirigentským pultem washingtonského orchestru při čtyřech koncertech v Moskvě a tehdejším Leningradu. V následujícím roce Rostropovič oficiálně podpořil v Moskvě Borise Jelcina v době srpnového puče konzervativních sil.\n\nPozději svůj život dělil mezi Rusko, Spojené státy a Francii. Zemřel po dlouhé těžké nemoci (v únoru a dubnu roku 2007 prodělal dvě těžké operace v souvislosti s rakovinou jater) 27. dubna téhož roku v moskevské nemocnici. Rozloučení s ním se konalo 28. dubna ve Velkém sále Moskevské konzervatoře, církevní obřad pak v Chrámu Krista Spasitele. Pohřben je na Novoděvičím hřbitově v Moskvě.\n\nByl znám i svými dobročinnými aktivitami. Stal se prezidenten Dobročinného fondu Višněvské-Rostropoviče, který pomáhal dětským léčebným zařízením Ruské federace, dále pak jedním z členů opatrovnické rady školy A. M. Gorčakova, která vznikla v duchu tradic Carskoselského lycea.\n\nV roce 1955 se oženil s ruskou operní pěvkyní Galinou Višněvskou. Měli dvě dcery, Olgu a Jelenu.\n\nK Československu a posléze k Česku měl Rostropovič velmi vřelý vztah. V roce 1950 se v Praze stal vítězem prvního ročníku violoncellové soutěže Pražského jara o cenu Hanuše Wihana. V roce 1952 natočil s Českou filharmonií pod taktovkou Václava Talicha \"Koncert h-moll pro violoncello\" Antonína Dvořáka. Později prohlásil: „\"Tuto nahrávku Dvořákova violoncellového koncertu považuji za svou vůbec nejlepší. A i když jsem později tento koncert nahrál ještě sedmkrát, znamená pro mě nejvíc. Celý život jsem zůstal věrný tomu, co mě naučil Václav Talich\".“\n\nOtevřeně odsoudil okupaci Československa vojsky Varšavské smlouvy v roce 1968, která jej zastihla v Londýně, kde shodou okolností právě 21. srpna hrál Dvořákův koncert. Do Prahy se vrátil znovu až v roce 1991, kdy hrál na mimořádném koncertu Pražského jara u příležitosti stažení sovětských vojsk z Československa.\n\nV roce 1998 mu Univerzita Karlova udělila čestný doktorát.\n\nU příležitosti 70. narozenin švýcarského dirigenta a mecenáše Paula Sachera (1906 - 1999) oslovil 12 skladatelů a společných přátel (Conrad Beck, Luciano Berio, Pierre Boulez, Benjamin Britten, Henri Dutilleux, Wolfgang Fortner, Alberto Ginastera, Cristóbal Halffter, Hans Werner Henze, Heinz Holliger, Klaus Huber a Witold Lutoslawski) s napsáním skladeb pro sólové violoncello, s použitím not obsažených v jeho jméně (eS, A, C, H, E, Re). Skladby jím byly částečně uvedeny v Curychu, 2. května 1976. Celý projekt „eSACHERe“ byl uveden (poprvé v kompletním provedení) českým violoncellistou Františkem Brikciem, 9. května 2011 v Praze.\n\n\n"}
{"id": "204448", "url": "https://cs.wikipedia.org/wiki?curid=204448", "title": "Kľacký vodopád", "text": "Kľacký vodopád\n\nKľacký vodopád je vodopád v okrese Martin na Slovensku v pohoří Malá Fatra.\n\nNachází se v Lúčanské Malé Fatře, asi 4 km severozápadně od obce Vrícko pod vrcholem Kľak, v nadmořské výšce 990 m.\n\nVodopád je vysoký 30 m. Od roku 1992 byl chráněný přírodní výtvor a v roce 1996 byl jako jeden z pěti vodopádů na \"Slovensku\" vyhlášen národní přírodní památkou. Dokumentuje vývoj reliéfu krajiny a erozní činnost vody.\n\n\n"}
{"id": "204449", "url": "https://cs.wikipedia.org/wiki?curid=204449", "title": "Mačkund", "text": "Mačkund\n\nMačkund na dolním toku Sileru je řeka v Indii. Je 249 km dlouhá.\n\nPramení a protéká východem Dekánské vysočiny. Pod názvem \"Sileru\" ústí do řeky Gódávarí. Na řece se nacházejí vodopády Duduma vysoké až 164 m.\n\nNa řece byl vybudovaný hydrouzel, který je tvořen dvěma hrázemi s přehradami a vodními elektrárnami.\n"}
{"id": "204452", "url": "https://cs.wikipedia.org/wiki?curid=204452", "title": "Gina Lollobrigida", "text": "Gina Lollobrigida\n\nGina Lollobrigida (* 4. července 1927 Subiaco, Itálie) je italská herečka, původním jménem Luigina Lollobrigida.\n\nNarodila se jako druhá ze čtyř dcer výrobce nábytku. Jako mladá se brzy začala věnovat modelingu. Ve čtyřicátých letech vyhrála soutěž Miss Řím a v roce 1947 skončila třetí na Miss Itálie za Luciou Bosé a Giannou Mariou Canale (z obou se později taky staly herečky a objevily se asi v padesáti filmech). Ve své době byla známa jako sexuální symbol evropského filmu; Marilyn Monroe prohlásila: „Říkají o mě, že jsem americká Lollobrigida“.\n\nByla jedenkrát vdaná, provdala se za slovinského lékaře Milka Skofiče, manželství trvalo od 15. ledna 1949 do 25. června 1971. Ze vztahu se narodil syn Milko Skofič junior.\n\nOd konce šedesátých let se objevovala ve filmech jen sporadicky, působila jako fotografka, sochařka a novinářka. Vydala knihu svých fotoreportáží \"Italia Mia\" (1973), pro italský časopis \"Gente\" získala v roce 1974 exkluzivní rozhovor s kubánským vůdcem Fidelem Castrem. Pracuje pro kulturní nadaci National Italian American Foundation. V roce 1999 neúspěšně kandidovala do Evropského parlamentu za stranu I Democratici Romana Prodiho.\n\nV roce 1995 navštívila Mezinárodní filmový festival Karlovy Vary.\n\nV roce 2013 dala do dražby své šperky, výtěžek okolo pěti milionů dolarů věnovala na výzkum kmenových buněk.\n\n\n\n"}
{"id": "204466", "url": "https://cs.wikipedia.org/wiki?curid=204466", "title": "Olympe de Gouges", "text": "Olympe de Gouges\n\nOlympe de Gouges (rozená Marie Gouze, 7. května 1748 Montabaun– 3. listopadu 1793 Paříž) byla francouzská dramatička a spisovatelka s feministickým a demokratickým smýšlením. Požadovala pro ženy stejná práva, jaká si během Velké francouzská revoluce chtěli vydobýt muži. Ve své \"Deklaraci práv ženy a občanky\" (1791) kritizovala nadvládu mužů a nerovnost pohlaví. Zemřela sťata gilotinou poté, co odsoudila „zářijové masakry“ z roku 1792.\n\nNarodila se 1748 v Montauban na jihovýchodě Francie do maloburžoazní rodiny. Její otec byl řezník, matka pradlena. Poměrně mladá se v roce 1765 provdala, ale po smrti manžela se odstěhovala do Paříže i se svými synem Pierrem. Přijala nové jméno, a to Olympe de Gouges.\n\nZačala psát eseje, manifesty a sociálně angažované hry. V roce 1774 napsala \"Otroctví černých\" (\"L'Esclavage des Negres\"), hru namířenou proti otroctví a požadující osvobození otroků ve francouzských koloniích. Protože ale byla hra napsána ženou a měla velmi kontroverzní námět, nebyla publikována či hrána až do roku 1789, kdy začala Velká francouzská revoluce. Olympe také psala na genderová témata jako právo na rozvod či právo na sexuální vztahy mimo manželství. Požadovala také plná práva pro děti narozené z neformálních vztahů. Jako mladá vdova s dítětem, která se navíc již nikdy znovu neprovdala, pocítila tlak utvářející se měšťácké morálky. Dvojí morálka pro ženy a muže a nesvobodné manželství jsou pro de Gouges velká témata, k nimž se mnohokrát vrací.\n\nJakožto zapálená obhájkyně lidských práv přivítala vypuknutí revoluce s nadějí, již ale brzo vystřídalo rozčarování už ze samotného hesla revoluce, kde mezilidská solidarita byla vyjádřena pouze slovem \"fraternité\" (bratrství), a nikoliv už \"sororité\" (sesterství). Výdobytky revoluce tak zůstaly vyhrazeny jen mužům. \n\nV roce 1791 se stala členkou Cercle Social, společenství, které mělo za cíl prosadit rovnost žen a mužů v politice a legislativě. Společenství se scházelo v domě další obhájkyně ženských práv, Sophie de Condorcet.\n\nV témže roce de Gouges napsala své nejslavnější dílo, \"Deklarace práv ženy a občanky\" (\"Déclaration des droits de la Femme et de la Citoyenne\"), které bylo reakcí na „obecnou“, ve skutečnosti však mužskou, \"Deklaraci práv muže/člověka a občana\" (francouzské slovo homme označuje jak muže, tak člověka) a zdůrazňovala genderovou rovnost. Kromě požadavku na rovnost před zákonem požaduje i rovnost ve sdílení požitků i odpovědností v rodině a domácnosti. Také například kritizuje do té doby jediné legitimní způsoby, jak žena ve společnosti může dosáhnout úspěchu: krásu a poslušnost. Dalším dílem je \"Společenská smlouva\" (\"Contrat Social\"). Název parafrázuje známé dílo J.J. Rousseaua, obsah je jiný: obhajoba manželství založeného na rovnosti muže a ženy. \n\nAčkoliv tedy de Gouges sympatizovala s revolucí, byla i její kritičkou. Postavila se také proti popravě krále Ludvík XVI., jednak proto, že odmítala trest smrti, a jednak proto, že zabít již svrženého krále vnímala jako zbytečné, ale i nebezpečné – obávala se, že to přivodí nástupnickou regentskou vládu v exilu.\n\nVykonání popravy krále pro ni znamenalo další zklamání, a tak začala být ve svých kritikách stále ostřejší, což se jí stalo osudným. V roce 1793 byla na základě svého posledního díla \"Tři urny, neboli blaho vlasti, od vzduchoplavce\" (\"Les trois urnes, ou le salut de la Patrie, par un voyageur aérien\") zatčena a popravena pod gilotinou. Patří tak mezi politické oběti revolučního dění ve Francii, avšak jednu z mála, kdo poukazovali na nerovnosti mužů a žen. V březnu 2004 po ní bylo pojmenováno jedno pařížské náměstí ve 3. obvodu – Place Olympe-de-Gouges.\n\n\n"}
{"id": "204468", "url": "https://cs.wikipedia.org/wiki?curid=204468", "title": "Ženy na vlnách", "text": "Ženy na vlnách\n\nŽeny na vlnách (anglicky \"Women on Waves\") je neziskovou organizací, která propaguje právo žen na volbu umělého přerušení těhotenství. Organizace byla založena v roce 1999 nizozemskou lékařkou Rebeccou Gomperts. Cílem organizace je přitahovat pozornost k umělému přerušení těhotenství a vyvolávat diskuzi o zákonech, které omezují právo ženy na umělé přerušení těhotenství. Organizace také chce poskytovat bezpečné, nechirurgické umělé přerušení těhotenství ženám, které žijí v zemích, kde je umělé přerušení těhotenství nelegální. Dále organizace poskytuje antikoncepci a poradenství. Služby jsou poskytovány na speciálně vybavené lodi, která obsahuje mobilní kliniku. Pokud Ženy na vlnách dorazí na lodi do některé země, jsou ženy vyzývány, aby si sjednaly schůzku a přišly na loď. Pokud loď vypluje z teritoriálních vod do vod mezinárodních, platí na palubě zákony země, kde je loď registrována, tedy nizozemské zákony, které umělé přerušení těhotenství povolují.\n\nŽeny na vlnách připluly do Irska v roce 2001 a do Polska v roce 2003. V roce 2004 se pokusili navštívit Portugalsko, ale portugalská vláda jim to neumožnila a dokonce zablokovala jejich loď portugalskými válečnými loďmi.\n\n"}
{"id": "204472", "url": "https://cs.wikipedia.org/wiki?curid=204472", "title": "Robert ze Sablé", "text": "Robert ze Sablé\n\nRobert ze Sablé († 28. září 1193) byl v letech 1191 – 1193 jedenáctý velmistr řádu templářů.\n\nPocházel z Anjou, kde jeho rod vlastnil rozsáhlé majetky v údolí řeky Sarth. V roce 1173 podporoval neúspěšné povstání mladého krále Jindřicha proti jeho otci králi Jindřichovi II. Do Palestiny odjel s třetí křížovou výpravou. Brzy se stal blízkým společníkem anglického krále Richarda I. Dokladem toho je, že byl jmenován jedním z pěti justiciarů velících křižácké flotile. Při zastávce na Sicílii v zimě 1190/1191 jednal královým jménem s králem Tankredem. Rovněž byl vybrán za jednoho z členů výboru, který rozhodoval o tom, jak bude naloženo s majetkem těch, kteří během výpravy zahynou.\n\nZa jeho působení ve funkci velmistra se řád na čas stal majitelem ostrova Kypru. Neúměrně tvrdé jednání s místními obyvateli však vyvolalo protitemplářské povstání a řád ostrov raději v květnu 1192 prodal jeruzalémskému králi Guyovi de Lusignan. Vlastnictví některých kyperských hradů si však podržel.\n\nJeho postava se vyskytuje ve hře \"Assassin's Creed\".\n\n"}
{"id": "204482", "url": "https://cs.wikipedia.org/wiki?curid=204482", "title": "Směrnice o ptácích", "text": "Směrnice o ptácích\n\nSměrnice o ptácích (celým názvem Směrnice Rady č. 79/409/EHS z 2. dubna 1979 o ochraně volně žijících ptáků) je směrnice Evropské unie týkající se ochrany ptáků.\n\nZabývá se zejména ochranou vyjmenovaných druhů ptáků, péčí o ně, ale také regulováním jejich počtů a pravidly pro jejich využívání (tj. především pravidly lovu).\n\nVe směrnici je vyjmenováno asi 150 chráněných druhů ptáků. Ochrana uvedených druhů spočívá především v ochraně jejich biotopů a stanovišť.\n\nNa základě této směrnice jsou vyhlašovány ptačí oblasti.\n\n\n"}
{"id": "204498", "url": "https://cs.wikipedia.org/wiki?curid=204498", "title": "Máhí", "text": "Máhí\n\nMáhí ( , ) je řeka v západní Indii (státy Rádžasthán, Madhjapradéš a Gudžarát). Je přibližně 550 km dlouhá.\n\nPramení v pohoří Vindhja a protéká převážně rovinnou krajinou. Ústí do Kambajského zálivu Arabského moře, přičemž vytváří estuár.\n\nVysoký vodní stav má v létě díky monzunovým dešťům. V nejsušších částech roku místy vysychá.\n\nVyužívá se na zavlažování.\n"}
{"id": "204500", "url": "https://cs.wikipedia.org/wiki?curid=204500", "title": "Giraffatitan", "text": "Giraffatitan\n\nGiraffatitan (\"žirafí titán\") byl rod obřího sauropodního dinosaura z čeledi Brachiosauridae, žijícího v období pozdní jury (v kimmeridžském a tithonském geologickém věku, zhruba před 150 miliony let). Původně byl označován jako africký druh severoamerického rodu \"Brachiosaurus\" (druh \"B. brancai\"). Jediný rozeznávaný druh je v současnosti \"Giraffatitan brancai\", známý z lokality Tendaguru v Tanzanii. Ten byl objeven a vykopán v podobě fosilních kostí několika jedinců v letech 1909 až 1913 německou paleontologickou expedicí (současná Tanzanie byla tehdy německou kolonií). Dnes je kostra o výšce 13,2 metru nejvyšší smontovanou dinosauří kostrou na světě.\n\n\"Giraffatitan\" byl jeden z největších živočichů, kteří kdy kráčeli po zemském povrchu. Dorůstal délky asi 23 až 26 metrů a vážil kolem 40 tun. Výška činila kolem 13 metrů, šlo tedy také o jednoho z nejvyšších živočichů všech dob. Všechny odhady velikosti jsou založeny na exempláři HMN SII, který je uložen v berlínském Museum für Naturkunde. Existují ale doklady o možná ještě větším brachiosauridovi, který žil rovněž v ekosystémech souvrství Tendaguru.\n\nV roce 2019 odhadl americký badatel Gregory S. Paul hmotnost tohoto dinosaura zhruba na 30 tun, což znamená, že nepatřil mezi nejhmotnější známé sauropody.\n\nPodle odhadů vážilo jen srdce tohoto dinosaura asi 200 kilogramů, zatímco žaludek mohl být těžký až 2500 kilogramů. Srdce pracovalo tempem asi 14 až 17 úderů za minutu a dinosaurus se nadechl přibližně 3,5krát za minutu. V jeho těle bylo podle odhadů asi 3000 litrů krve.\n\nZhruba od roku 2016 se mezi politiky v Tanzanii objevují tendence požadovat navrácení a repatriaci fosilií i dalších kulturních a přírodních objektů, odvezených ze země Němci v průběhu koloniální éry. Jedná se přitom také o obřích kostrách dinosaurů v Berlínském přírodovědeckém muzeu.\n\n"}
{"id": "204521", "url": "https://cs.wikipedia.org/wiki?curid=204521", "title": "Sabari", "text": "Sabari\n\nSabari na dolním toku Kolab je řeka v jižní Indii. Je to levý přítok řeky Gódávarí. Je přibližně 418 km dlouhá. Povodí má rozlohu 20 400 km².\n\nPramení na západních svazích Východního Ghátu. Protéká převážně po východním okraji Dekánské vysočiny.\n\nVysoký vodní stav je od června do října. Režim je monzunový. Průměrný roční průtok vody poblíž ústí činí 437 m³/s.\n\nVyužívá se na zavlažování.\n"}
{"id": "204526", "url": "https://cs.wikipedia.org/wiki?curid=204526", "title": "Počítačový cluster", "text": "Počítačový cluster\n\nPočítačový cluster (anglicky \"computer cluster\") je seskupení volně vázaných počítačů, které spolu úzce spolupracují, takže se navenek mohou tvářit jako jeden počítač. Obvykle jsou propojeny počítačovou sítí. Clustery jsou obvykle nasazovány pro zvýšení výpočetní rychlosti nebo spolehlivosti s větší efektivitou než by mohl poskytnout jediný počítač, přičemž jsou levnější než jediný počítač srovnatelné rychlosti nebo spolehlivosti.\n\nClustery slouží k paralelním výpočtům složitých početních úloh (např. faktorizace na prvočísla, simulace vývoje počasí, analýza velkého množství statistických dat, atp.), nebo se používají pro zajištění vysoké dostupnosti určité služby (např. databáze, SMS centra, apod.). Používají se buď specializované víceprocesorové stroje propojené sítí, nebo obyčejné počítače třídy PC. Úlohy, určené pro urychlení za pomoci výpočetního clusteru, musí být speciálně navrženy.\n\nClustery můžeme rozdělit na několik typů. Ve skutečnosti se jednotlivé funkce clusterů prolínají, aby bylo dosaženo optimálních parametrů.\n\nVýpočetní cluster ( , zkratka \"HPC\") slouží k zvýšení výpočetního výkonu pomocí více počítačů, které na výpočtu spolupracují. Obvykle jsou použity počítače střední cenové hladiny propojené pomocí vysokorychlostní počítačové sítě. Tímto způsobem vznikne vysoce výkonný celek, který je mnohonásobně levnější, než jeden vysoce výkonný počítač.\n\nCluster s vysokou dostupností ( ) zajišťuje pomocí několika počítačů nepřetržité poskytování nějaké služby i při výpadku počítače z důvodu hardwarové závady nebo plánované údržby. Službu poskytuje jeden počítač, který je v případě výpadku automaticky zastoupen jiným počítačem.\n\nCluster s rozložením zátěže ( ) snižuje možnou míru zátěže tím, že službu poskytuje několik počítačů, které mají stejný obsah (služba je poskytována paralelně). Stejný obsah je zajištěn replikací obsahu mezi všechny propojené počítače nebo existencí specializovaného centrálního úložiště.\n\nÚložný cluster ( ) zprostředkovává přístup k diskové kapacitě, která je rozložena mezi více počítačů z důvodu dosažení vyššího toku dat (paralelizace toku dat) nebo pro zajištění vyšší spolehlivosti pro tok dat. K zajištění služby jsou používány speciální souborové systémy, které jsou schopny zajistit rozložení zátěže, redundanci dat, pokrytí výpadků jednotlivých uzlů, distribuovaný mechanismus zamykání souborů a další doprovodné služby.\n\nKlasický cluster je tvořen počítači, které nemají jiný úkol, než poskytovat svůj výpočetní výkon ve prospěch clusteru. Gridový cluster ( ) je složen z nezávislých počítačů, které jsou typicky určeny pro jinou činnost (například desktop, server) a poskytování výpočetního výkonu pro využití v clusteru je jejich doplňkový úkol (i když z hlediska využití výpočetního výkonu může být situace obrácená). Jednotlivé počítače gridového clusteru jsou proto z principu velmi různorodé (tzv. \"nehomogenní cluster\") a vzájemná součinnost je zajištěna na úrovni aplikačního software, což umožňuje využít i různých platforem (hardwarových i softwarových). Navíc nemusí být jednotlivé počítače sdružené v gridovém clusteru umístěny pohromadě, ale mohou využívat pro vzájemnou komunikaci síť LAN, WAN nebo dokonce celý Internet.\n\nServerový cluster je vytvářen několika servery, které mezi sebou úzce spolupracují (jsou seskupeny). Lze vytvořit i serverový cluster, který je kombinací výše uvedených typů. Toto seskupení má přínos především v oblasti virtualizací.\n\nNapříklad u virtualizační platformy VMware lze za předpokladu spolupráce několika hypervizorů (ESXi) dosáhnout současně High availability i Load ballancing clusteru. V případě, je-li nějaký z hypervizorů (serverů) vytížen, jsou některé z virtuálních strojů přesunuty (přemigrovány) na hypervizor (server), který má nejmenší vytížení (utilizaci). Pakliže jeden z hypervizorů (serverů) selže, jednotlivé virtuální stroje jsou spouštěny na dalších funkčních hypervizorech (serverech) v daném clusteru.\n\nBěhem 70. let, kdy se počítačové clustery objevily, došlo k odlišení od současně vznikajících superpočítačů.\n\nPočítačové clustery (tzv. multipočítače) sdílenou operační paměť nepoužívají, protože každý počítač zapojený v clusteru disponuje vlastní pamětí, která je jeho procesoru přímo dostupná. Tím se cluster odlišuje od superpočítačů, u nichž všechny procesory používají společnou operační paměť (tzv. multiprocesory).\n\nVyužití clusterového (seskupeného) systému souborů je základem moderních počítačových clusterů. Příkladem jsou GFS, IBM General Parallel File System, Cluster Shared Volumes od Microsoftu, Oracle Cluster File System a další.\n\nSpecifikace MPI (\"Message Passing Interface\") vznikla na počátku 90. let po diskuzi mezi 40 organizacemi. Její vývoj byl podporován organizací ARPA a Národní vědeckou nadací (National Science Foundation). Specifikace MPI čerpala různé vlastnosti dostupné v komerčních systémech tehdejší doby a byly podle ní vytvořeny různé implementace (například MPICH nebo OpenMPI). Pro komunikaci používá TCP/IP a unixové sokety. MPI je k dispozici v různých programovacích jazycích, jako je jazyk C, Fortran, Python a další. Hlavním rozdílem mezi MPI a PVM je v tom, že zatímco MPI je pouze specifikace, tak PVM je konkrétní implementace.\n\nPVM ( ) byl vyvinut v Národní laboratoři Oak Ridge kolem roku 1989. PVM musí být nainstalován přímo na každém uzlu a poskytuje soubor softwarových knihoven, které zobrazují uzel jako „paralelní virtuální zařízení“. PVM poskytuje prostředí pro předávání zpráv, správu úkolů a zdrojů a chybová hlášení. PVM může být využito programy napsanými v programovacích jazycích C, C++, Fortran atd.\n\nJedním z problémů v použití počítačových clusterů je cena jejich administrace, které v určitých případech může být vysoká jako administrace N nezávislých zařízení, pokud má cluster N uzlů. V některých případech toto dává výhodu architekturám se sdílenou pamětí s menšími náklady.\n\nPokud víceuživatelský cluster potřebuje přístup k velkým objemům dat, je nutné pro plánování úloh využít např. programovací model MapReduce vytvořený Googlem v roce 2004 nebo jiné algoritmy (např. Apache Hadoop).\n\nKdyž uzel v clusteru selže, strategie jako „oplocení“ (angl. fencing) mohou udržet zbytek systému v provozu. Oplocení je proces izolování uzlu nebo ochrany sdílených zdrojů, pokud se uzel jeví jako nefunkční. Existují dvě metody oplocení. Jedna vypne uzel jako takový a druhá znemožní přístup ke zdrojů (např. sdílené disky).\n\nClustery s proměnlivou zátěží, jako webové servery, používají clusterové architektury k podpoře velkého počtu uživatelů a obvykle žádost každého uživatele je přesměrována ke konkrétnímu uzlu. To umožňuje paralelní úkoly bez kooperace více uzlů, vzhledem k tomu, že hlavním cílem systému je poskytnutí rychlého přístupu uživatele ke sdíleným datům. Počítačové clustery, které provádějí komplexní výpočty pro malé množství uživatelů, potřebují využít výhodu schopnosti paralelního zpracování mezi několika uzly.\n\nVývoj a ladění paralelních programů v clusteru vyžaduje vhodné nástroje. Nástroje jako totalView byly vyvinuty k ladění paralelních implementací v počítačových clusterech, které využívají MPI nebo PVM pro předávání zpráv.\n\nBerkley NOW (Síť Stanic) systém shromažďuje data clusterů a ukládá je do databáze, zatímco systém jako PARMON (vyvinutý v Indii) umožňuje vizuální pozorování a řízení rozsáhlých clusterů.\n\nV aplikacích muže být „Checkpointing“ použit k obnovení daného stavu systému, když uzel selže během dlouhého víceuzlového počítání. Toto je základem ve velkých clusterech, vzhledem k tomu, že s rostoucím počtem uzlů roste i pravděpodobnost selhání uzlu pod velkým výpočetním zatížením. Checkpointing může obnovit systém do stabilního stavu, aby výpočty mohly pokračovat bez nutnosti přepočítat výsledky.\n\nHistorie prvních počítačových clusterů je více či méně přímo svázána s historií prvních sítí, jelikož jedna z hlavních motivací pro rozvoj sítě bylo propojení výpočetních zdrojů a vytvoření de facto počítačového clusteru.\n\nDle Grega Pfistera nebyly clustery vynalezeny žádným konkrétním prodejcem ale zákazníky, jejichž práce se nemohla vejít na jeden počítač nebo pro potřebnou zálohu dat. První komerční clustrovací produkt byl ARCnet, vyvinut firmou Datapoint v roce 1977. Clustrování jako takové se nerozvinulo, dokud DEC (Digital Equipment Corporation) nevydala svůj VAXcluster produkt v roce 1984 pro operační systém VAX/VMS . Produkty ARCnet a VAXcluster nejenom podporovaly paralelní výpočty, ale zároveň sdílely systémy souborů a periferní zařízení. Cílem bylo poskytnout výhody paralelních výpočtů při udržení spolehlivosti dat a jedinečnosti. Další dva význačné a obchodně úspěšné clusterové systémy byly Tandem Himalaya a IBM S/390 Parallel Sysplex, představené v letech 1993 a 1994.\n\nČeské superpočítače naleznete v článku superpočítač.\n"}
{"id": "204533", "url": "https://cs.wikipedia.org/wiki?curid=204533", "title": "Hrbov (Velké Meziříčí)", "text": "Hrbov (Velké Meziříčí)\n\nHrbov (v období Protektorátu Čechy a Morava v mapách uváděn nebo též a v minulosti též \"Herbowe, Hrbow, Hiebow\" nebo \"Herbow\") je spolu se sousedním Svařenovem místní část města Velkého Meziříčí v okrese Žďár nad Sázavou, se kterým patří do Kraje Vysočina.\n\nHrbov se nachází asi 4 km západně od města Velké Meziříčí, pod nějž politicky spadá, katastrální území má vlastní. Na západě těsně sousedí s osadou Svařenov, spolu se kterou tvoří místní část Velkého Meziříčí. Nejvyšší místo v obci je Hrbovský vrch (v minulosti a lidově též označovaný jako kopec \"Strážnice\") s nadmořskou výškou 569 m n. m.\n\nDoposud nejstarší známá písemná zmínka o Hrbově je z roku 1296, konkrétně jde o písemnou zmínku ze zatím blíže neurčené listiny uchovávané v Moravském diplomatáři .\n\nDalší písemná zmínka je až z roku 1377, kdy patřila obec pod Meziříčské panství.\n\nSvůj název získala pravděpodobně podle okolního kopcovitého terénu či podle osobního jména.\n\nV roce 1446 připadla obec Janovi z Lomnice a roku následujícího Janovi z Pernštejna. Roku 1506 se vesnice dostala zpět pod správu Velkomeziříčského panství. V době svého vzniku čítala obec asi 10 domů. V důsledku třicetileté války jich však po roce 1661 zbyla pouze polovina.\nV letech 1667 – 1750 měly v Hrbově své domy rody Oulehlů, Doležalů, Večeřů, Nováčků či Hotošů. S některými z těchto jmen je možné se v Hrbově setkat i nyní.\n\nPodle obecních a školních kronik a dalších pramenů (převážně čerpaných z Moravského zemského archivu a z Vlastivědy Velkomeziříčska), které v roce 2003 prostudovali autoři informační brožury a videokroniky o Hrbově a Svařenově, je možné sledovat i život poddaných v Hrbově. Díky dochovaným materiálům například víme, že kolem roku 1750 museli vesničané odvádět vrchnosti činže, a to o svatém Jiří a svatém Václavu. Tehdejší obyvatelé Hrbova měli i povinnost roboty, ta se však lišila podle toho, zda se jednalo o domkáře či o sedláka. Pokud se chtěl někdo práci legálně vyhnout, mohl se vykoupit částkou 80 zlatých. Nezákonný postup vyhnutí se robotě byl ale postihován tělesnými tresty.\n\nRoku 1750 se v Hrbově nacházelo 11 domů, roku 1790 jich bylo již 18. V té době zde žilo 133 obyvatel.\n\nRok 1765 se zapsal do dějin Hrbova černým písmem. Přinesl totiž vesnici zkázu ve formě požáru, který zlikvidoval téměř všechny domy ve vsi. Ušetřen byl pouze dům s číslem popisným 1, který tehdy patřil rodině Štěpánkově. Tento dům, i když ve zchátralém stavu, stojí na návsi poblíž kaple sv. Václava a Izidora dodnes. Na památku toho, že bylo jejich stavení ohněm ušetřeno, nechali Štěpánkovi vystavět na Strážnici (dnešním Hrbovském vrchu) kapličku s obrazem Svaté trojice.\n\nKapličku (též Křečkovu - po pozdějších majitelích domu č.p. 1) nechala postavit rodina Štěpánkova v roce 1766 jako dík za to, že o rok dříve, kdy Hrbov v podstatě zlikvidoval požár, zůstal jako jediný v pořádku dům číslo 1 patřící tehdy rodině Štěpánkově. Kaplička se nachází na kopci Strážnice (Hrbovský vrch). Z její blízkosti se naskýtá široký rozhled po krajině směrem na sever od Hrbovského vrchu. V roce 2013 se dočkala kaplička kompletní rekonstrukce, místní správa nechala také upravit okolní terén. Za kapličkou vznikla odpočívka s lavičkami a stolem pro turisty. Kolem kapličky vede od podzimu roku 2012 naučná stezka.\n\nPravidelně tady místní pálí každý rok čarodějnici.\n\nStojí uprostřed Hrbova v blízkosti požární nádrže. Stavba kaple započala roku 1937 díky farníkům a velké péči tehdejšího starosty Františka Oulehly. V září roku 1941 pak byla stavba dokončena a náklady byly vyčísleny na 60 000 korun československých. Z toho 35 000 korun z této částky bylo vybráno od věřících z okolních obcí.\n\nDne 21. září 1941 byla podle farní ohláškové knihy kaple slavnostně zasvěcena svatému Václavu. Kázání tehdy měl doktor Karel Skoupý z Brněnského alumnátu. Zároveň byly vysvěceny a poprvé se rozezněly dva zvony, které byly do té doby zakopány v čísle 23 u pana Františka Doležala. Bohužel však musely být o rok později vlivem událostí v protektorátu a na frontě odevzdány německé armádě. Nový zvon byl vysvěcen až 4. října 1970 (zasvěcen sv. Izidorovi). Ten byl odlitý v Martinicích. Zvon dodnes vyzvání díky automatickému systému každý den v 6:00, 12:00 a 18:00.\n\nPokud v Hrbově zemře některý z občanů, zpravidla nechávají pozůstalí vyzvánět umíráčkem, který je na věži kaple zavěšen taktéž (zasvěcen sv. Václavovi).\n\nUvnitř kaple se do 80. let 20. století nacházel dřevěný oltář, který byl však ve zmíněné době za kaplana pátera Bohumila Němečka nahrazen novým, betonovým s mramorovou vrstvou na povrchu. Z původního oltáře zůstal zachován pouze svatostánek a sádrová plastika s vyobrazením snímání Krista z kříže, kterou nechali farníci pozlatit a zavěsit zpět do kaple. V kapli se nachází barevné vitráže, z nichž největší zobrazuje sv. Václava v jezdecké podobě, dvě menší vitráže pak zobrazují věrozvěsty Konstantina a Metoděje. Na levé straně vstupního portálu se nachází pamětní deska věnovaná zdejšímu rodákovi a pilotovi pplk. Karlu Novotnému, který zahynul za druhé světové války. Desku při jejím odhalování světil páter Bohumil Burian.\n\nRoku 1996 byla k 55. výročí posvěcení kaple provedena její generální oprava.\n\nV červnu roku 2010 kapli zasáhl blesk. Ten uhodil do křížku na zvonici a dočasně vyřadil z provozu automatické vyzvánění. V současnosti však již kaple vyzvání v pravidelných časech.\n\n"}
{"id": "204537", "url": "https://cs.wikipedia.org/wiki?curid=204537", "title": "Svařenov", "text": "Svařenov\n\nSvařenov (, lidově a historicky též \"Svařanov\") je osada v okrese Žďár nad Sázavou a v Kraji Vysočina. Nachází se 5 km západně od Velkého Meziříčí. Na východě těsně sousedí s další osadou (společně s kterou tvoří místní část města Velké Meziříčí) Hrbovem.\n\nNejvyšší místo v katastru je lokalita Na Babách s nadmořskou výškou 527 m n. m.\n\nProtože Svařenov nikdy nebyl samostatnou obcí, nedochovalo se z dřívějších dob zřejmě mnoho oficiálních archivních dokumentů. Pouze dílčí zápisy v kronikách okolních obcí a zejména těch, jejichž administrativní součástí Svařenov býval, popisují některá historická fakta.\n\nSvařenov býval až do roku 1960 osadou Uhřínova, takže neměl povinnost vést vlastní kroniku. Nedisponoval ani školou, která by si vedla vlastní údaje. Čerstvě získaným materiálem (srpen 2015), ze kterého bude možné čerpat nějaké údaje alespoň z počátku 20. století, je tzv. svařenovská kronika, o kterou se pokusil místní občan Vítězslav Dvořák ze Svařenovského dvorku (někdejšího vrchnostenského dvora). Kopiemi této kroniky disponuje pobočka státního archivu ve Velkém Meziříčí. Po jejím prostudování bude historie osady doplněna.\n\nSvařenov se poprvé v historických dokumentech objevuje roku 1376, kdy podle tehdejších zápisů patřilo 7 lánů vesnice Přibíkovi z Pohořílek.\nRoku 1390 pak prodal 5 lánů s pastvinami a lesy Jan z Kozlova Zajíčkovi z Rosičky.\n\nV roce 1489 Svařenov, po období různých sporů o majetky, v důsledku válečných událostí zpustl. Uherský král Matyáš Korvín totiž porušil svůj slib, který dal králi Jiřímu, a po jeho smrti za vlády Vladislava II. napadl České země. Tehdy Svařenov úplně vyplenili maďarští vojáci táhnoucí přes území Českého státu. Obyvatelé, kteří přežili, se pak již většinou nevrátili, a tak mnohé vesnice, podobně jako Svařenov, v podstatě zanikly. Až roku 1529 koupil Svařenov a blízký Šeborov Jan IV. z Pernštejna. Obě vesnice pak připojil k Měřínskému proboštství a od roku 1559 sdílely osudy a vrchnost se Stráneckou Zhoří (dnes Šeborov patří administrativně pod sousední Uhřínov).\n\nRoku 1775 zde bydlelo 12 chalupníků, kteří robotovali od svatého Jiří do svatého Michala. Dochované dokumenty dokládají, že zde žily rody Tomanů, Oulehlů, Čermáků a Vlachů. Na samotě za Svařenovem býval panský dvůr s 9 obyvateli, později také hájovna.\n\nRoku 1790 měla ves 17 domů a 147 obyvatel a v roce 1900 stálo v obci domů již 26 se 147 obyvateli.\n"}
{"id": "204549", "url": "https://cs.wikipedia.org/wiki?curid=204549", "title": "Teresa Branna", "text": "Teresa Branna\n\nTeresa Branna (* 24. května 1980 Karviná) je česká herečka polského původu; v současnosti členka činohry Jihočeského divadla.\n\nTeresa Branna se narodila v Karviné jako druhá z dvojčat. Během školní docházky vystupovala na Polské scéně Těšínského divadla, kde působita také dva roky po maturitě jako nápověda a elévka, hostovala také na České scéně (muzikál \"Starci na chmelu\"). Poté studovala Divadelní akademii ve Varšavě. Během studia účinkovala v několika polských seriálech a mimo jiné ztvárnila hlavní postavu ve filmu \"Mistrz\". V Česku hrála například v televizním cyklu \"Soukromé pasti\" (2008) nebo v pohádce \"O království z nudlí štěstí bez konce\" (2009). Od roku 2008 působí v Jihočeském divadle.\n\n\n\n"}
{"id": "204554", "url": "https://cs.wikipedia.org/wiki?curid=204554", "title": "Ráví", "text": "Ráví\n\nRáví (hindsky रावी, \"Rāvī,\" paňdžábsky ਰਾਵੀ, \"Rāvī,\" urdsky راوی, \"Rāvī,\" anglicky \"Ravi River)\" je řeka v Indii (státy Himáčalpradéš, Džammú a Kašmír, Paňdžáb) a v Pákistánu (Paňdžáb). Je 725 km dlouhá.\n\nPramení na jihovýchodních výběžcích hřbetu Pír Pandžál. Vytéká z jezera Manimahéš pod stejnojmennou horou v nadmořské výšce asi 4000 m. Na horním toku teče v hluboké dolině. Poté proráží hřbet Dhaoladhar a až k ústí protéká Paňdžábem. Je to levý přítok řeky Čanáb (povodí Indu).\n\nVysoký vodní stav je v létě při monzunových deštích.\n\nVyužívá se na zavlažování, na něž se rozebírá přibližně jedna třetina letního průtoku. Od řeky vedou četné zavlažovací kanály, do nichž je odtok regulovaný přehradními nádržemi (Madhopur, Ballom, Sidhnai). Na řece leží město Láhaur (Pákistán).\n"}
{"id": "204559", "url": "https://cs.wikipedia.org/wiki?curid=204559", "title": "Středoamerický soudní dvůr", "text": "Středoamerický soudní dvůr\n\nStředoamerický soudní dvůr je název pro dva mezinárodní soudní orgány, působící ve Střední Americe. První soud existoval v letech 1908-1918, druhý je činný od roku 1962.\n\nPrvní soud (špan. \"Corte de Justicia Centroamericana\") byl prvním stálým mezinárodním soudem, jehož úkolem bylo řešení mezinárodních sporů podle mezinárodního práva. \n\nStředoamerický soudní dvůr byl zřízen roku 1907 ve Washingtonu, kde byla uzavřena mírová dohoda mezi Kostarikou, Salvadorem, Guatemalou, Hondurasem a Nikaraguou. Sídlem soudu bylo kostarické hlavní město San José. Soud během své existence řešil pouze deset případů. Nejvýznamnější je rozhodnutí, kterým soud vyhověl stížnosti Hondurasu proti Guatemale a Salvadoru, které na jeho území podporovaly revoluční hnutí proti vládě. Má se zato, že díky tomuto rozhodnutí nevypukla válka mezi Hondurasem na straně jedné a Salvadorem a Guatemalou na straně druhé.\n\nDruhý soud (špan. \"Corte Centroamericana de Justicia\") byl vytvořen v rámci Organizace středoamerických států. Sídlí ve městě Managua v Nikaraguy.\n\n\n"}
{"id": "204562", "url": "https://cs.wikipedia.org/wiki?curid=204562", "title": "Bres", "text": "Bres\n\nBres je jedním z irských keltských bohů. Jeho matkou je Eri, dcera Delbaithova, žena z božského lidu Tuatha Dé Danann. \n\nPodle mýtu Eri odmítala lásku všech mužů svého lidu a podlehla až Elathanovi, synu Dalbaechovu, který patřil k nepřátelským Fomóirům. Elathan ji jednou překvapil, když se procházela na pobřeží. Vzal na sebe podobu nádherného plavovlasého mladíka se zlatem vyšívanými šaty a s pěti zlatými kruhy kolem krku. Připlul k ní v zářivé lodi a na Eri to udělalo takový dojem, že se s ním hned pomilovala. Elathan ji poté opustil a na rozloučenou jí daroval svůj prsten a přikázal jí, že ho smí dát jen muži, kterému přesně padne. \nZ jejich spojení se pak narodil Bres, který byl tak pohledný, že byl nazýván Bresem Krásným.\n\nKdyž král Tuathů Nuada přišel v boji o ruku, nastoupil na jeho místo Bres a oženil se s Brigid, dcerou Dagdovou. Vládl ale nespravedlivě, utiskoval lid vysokými daněmi a nedokázal zakročit proti Fomóirům, kteří drancovali zemi a vybírali od Tuathů vysoké poplatky. Bresovi poddaní vymýšleli různé triky, kterými se vyhýbali placení daní do královské pokladny (například když měli odevzdat mléko svých krav, vyrobili krávy ze dřeva a nalili jim do vemen bahnitou vodu, a když ji potom Bres vypil, bylo mu dlouho špatně). Bres také proslul svou lakotou - nepořádal už na svém dvoře oslavy, jak bylo zvykem za jeho předchůdce, a k návštěvám se choval velmi nepohostinně. Tím urazil barda Corpreho, který u něj přenocoval v nepohodlné kamenné kobce a nedostal ani pořádně najíst. Corpre na toto téma druhého dne složil první irskou satiru, která měla na Brese zničující účinky. Podle různých verzí legendy byl po vyslechnutí satiry Bres stižen buď věčnou smůlou nebo nežity, nebo se rozčílil tak, že na povrch vyšla jeho fomóirská-démonská podstata. Tak či tak tím Corpre značně přispěl k pádu Bresovy vlády a na trůn se znovu dostal Nuada, který zatím získal novou ruku.\n\nKdyž Bres přišel o trůn, přemýšlel, jak by se Tuathům pomstil. Jeho matka mu prozradila, že jeho otec byl jedním z fomóirských vůdců, a dala Bresovi prsten, který kdysi od Elathana dostala. Bres se tedy se svou družinou vydal hledat pomoc k Elathanovi, a ten ho poslal za nejvyšším králem Fomóirů Balorem, který Brese přijal mezi své lidi a dovolil mu táhnout s vojskem v bitvě proti Tuathům. Tuathové ale nakonec Fomóiry porazili v druhé bitvě na Magh Tuireadh díky Lughovi a Bres si u Lugha vyprosil milost výměnou za své znalosti o zemědělství. V této bitvě také padnul Ruadan, syn, kterého měl Bres s Brigid a který s Bresem bojoval proti Tuathům, a Brigid ho šla po bitvě oplakávat na bojiště. Byl to prý první \"caoine\" (žalozpěv, lament), který Irsko slyšelo.\n"}
{"id": "204573", "url": "https://cs.wikipedia.org/wiki?curid=204573", "title": "Táptí", "text": "Táptí\n\nTáptí nebo též Tapti ( , \"Tápí nadí\", \"Tápí\", ) je řeka v Indii na severozápadě Indického poloostrova (státy Madhjapradéš, Maháráštra a Gudžarát). Je 720 km dlouhá. Povodí má rozlohu 77 000 km².\n\nPramení v pohoří Sátpurá a protéká převážně po dně mezihorské propadliny. Do jejího dna se říční koryto zařezává do hloubky 15 až 18 m. Ústí do Kambajského zálivu Arabského moře, přičemž vytváří estuár.\n\nRežim řeky je monzunový. Průměrný průtok činí přibližně 600 m³/s a maximální (v létě) až 42 000 m³/s.\n\nVodní doprava je možná do vzdálenosti 50 km od ústí pro lodě s malým ponorem. Místy se také využívá na zavlažování. V estuáru leží námořní přístav Surat.\n"}
{"id": "204580", "url": "https://cs.wikipedia.org/wiki?curid=204580", "title": "Al Jourgensen", "text": "Al Jourgensen\n\nAlain David \"Al\" Jourgensen (*9. října 1958 v Havaně na Kubě) je americký muzikant, zakladatel a frontmen industriální metalové skupiny Ministry. Je členem a/nebo zakladatelem několika industriálních kapel kde účinkuje jako zpěvák, kytarista a klávesista.\n\nJourgensen se narodil kubánským rodičům v roce 1958. Krátce na to se s matkou přestěhovali do USA ke svému nevlastnímu otci, po kterém se jmenuje – norskému mechanikovi pilota formule 1 Dana Gurneye.\nJourgensen vyrostl v Chicagu ve státě Illinois a Friscu ve státě Colorado kde studoval na University of Colorado. Pracoval jako DJ v rádiu. Vstupem do Special Affect se stal profesionálním muzikantem. Ministry založil v roce 1981.\n\nZ manželství s Patty Marsh (1984-1993) má jedno dítě. Podruhé se oženil v září 2002 v Gracelandu s Angelinou Lucacin.\n\nV jeho textech se odráží mnoho aspektů jeho života, jako závislost na heroinu a kokainu, alkoholismus a jeho politické názory. Jourgensen je jedním z několika muzikantů v hudebním průmyslu často nabízejícím kousavou kritiku pravicových politiků. Počínaje albem Psalm 69 z roku 1992, přes album Houses of the Molé z roku 2004 je jeho častým cílem jeho kritiky George H. W. Bush a poté jeho syn Prezident Spojených států amerických George W. Bush. Kritika pokračuje i v albu Rio Grande Blood a v dalších Jourgensenových vedlejších projektech.\n\n\n"}
{"id": "204581", "url": "https://cs.wikipedia.org/wiki?curid=204581", "title": "Magh Tuireadh", "text": "Magh Tuireadh\n\nMagh Tuireadh (Magh Tuiredh, Mag Tuired, Moytura) je název planiny, na které podle irské mytologie svedl božský lid Tuatha Dé Danann dvě hlavní bitvy o nadvládu nad Irskem. V první bitvě na Magh Tuireadh Tuathové pod vedením krále Nuady porazili Firbolgy, jedny z předchozích obyvatel ostrova, a zabili jejich krále Eochaida. Zbytek Firbolgů se potom stáhl do irské provincie Connacht. Král Nuada v této bitvě přišel o ruku a musel na nějakou dobu postoupit trůn Bresovi.\n\nVe druhé bitvě na Magh Tuireadh Tuathové v čele s Lughem porazili démonické Fomóiry, kteří Irsko ohrožovali z moře a kterým velel Lughův děd Balor. Balor byl v bitvě zabit Lughovou rukou, přesně jak mu předpověděl druid. V této bitvě padla řada významných Tuathů, například Nuada nebo Macha, ale také Bresův syn Ruadan, který se svým otcem bojoval na straně Fomóirů.\n"}
{"id": "204597", "url": "https://cs.wikipedia.org/wiki?curid=204597", "title": "Zákožka svrabová", "text": "Zákožka svrabová\n\nZákožka svrabová (\"Sarcoptes scabiei\" L., 1758) je parazitický roztoč, který způsobuje onemocnění zvané svrab (sarkaptóza, lid. prašivina). Jedná se o ektoparazita z čeledi zákožkovitých (Sarcoptidae), který žije ve svrchních vrstvách kůže, kde si vrtá chodbičky způsobující svědění. Živí se tkáňovým mokem a uvolněnou rohovinou. Do chodbiček též ukládá vajíčka, ze kterých se později líhnou larvy. \"S. scabiei\" parazituje u lidí a asi 47 dalších savců ze sedmi různých řádů po celém světě. Z domácích zvířat se vyskytuje nejčastěji u psů a prasat. Jedná se o jednoho z nejvíce patogenních parazitických roztočů vůbec, a zejména u volně žijících psovitých šelem (např. liška, vlk, kojot) mohou masivní invaze dosáhnout značné mortality.\nSamečci žijí na povrchu kůže nebo v mělkých chodbičkách. Zde dochází ke kopulaci, po níž odumřou. Samičky se zavrtávají pomocí klepítek (chelicer) do vrstev pokožky \"stratum spinosum\" nebo \"stratum granulosum\", kde žijí tři až šest týdnů. Za života nakladou asi padesát 160–190 × 84–103 µm velkých vajíček do vyvrtaných chodbiček. Vývojový cyklus trvá 12 až 21 dnů. Vývoj obou pohlaví probíhá přes jedno larvální a dvě nymfální stadia.\n\nZ vajíček se po třech až pěti dnech líhnou larvy, které jsou asi 140–210 µm dlouhé a 100–160 µm široké, mají tři páry končetin a žijí převážně ve vyvrtaných chodbičkách.\n\nLarvy se postupně mění na tzv. nymfální stadia (protonymfa, tritonymfa), která mají již čtyři páry končetin jako dospělí jedinci (imaga), jsou však menší a pohlavně nediferencovaná. Protonymfa je 180–300 µm dlouhá a 130–250 µm široká, tritonymfa 180–300 µm dlouhá a 160–270 µm široká.\n\nV odborné literatuře existují dva různé přístupy k systemizaci poddruhů zákožky svrabové. Jednotlivé poddruhy jsou morfologicky prakticky nerozeznatelné, přičemž rozsah jejich hostitelů je omezen. Za příznivých podmínek se však mohou přenést i na jiného hostitele, kde většinou způsobí jen dočasné onemocnění. Z tohoto důvodu jsou poddruhy přiřazovány podle autora buď jednomu, nebo více poddruhům.\nPodle jednoho přístupu se všechny zákožky svrabové přiřazují jednomu druhu \"Sarcoptes scabiei\" a ten je podle hostitele přiřazen příslušnému poddruhu (např. \"Sarcoptes scabiei\" var. \"hominis\" – zákožka svrabová lidská; \"Sarcoptes scabiei\" var. \"canis\" – zákožka svrabová psí atd.).\n\nPodle jiného přístupu jsou zástupci přiřazeni jednotlivým druhům, např. \"Sarcoptes scabiei\" – zákožka svrabová lidská, \"Sarcoptes canis\" – zákožka svrabová psí, \"Sarcoptes equi\" – zákožka svrabová koňská atd. \n\nU člověka je původcem zákožka \"Sarcoptes scabiei\" var. \"hominis\" (\"Sarcoptes scabiei\"). Projevuje se nepříjemným svěděním a kožními změnami v podobě oděrek (exkoriací), pupínků a skvrn. Šíří se hlavně v kolektivech, kde žijí lidé v těsném kontaktu (rodiny, jesle, internáty, domovy seniorů, nemocnice, sociální ústavy). Nejčastější cesta přenosu je mezi sexuálními partnery. Imunitně oslabení jedinci mohou být k nákaze náchylnější. Statistika ÚZIS dokládá, že svrab je nejvíce rozšířeným profesním onemocněním mezi zdravotníky; četnost výskytu onemocnění se ve srovnání s rokem 2000 zvýšila (2002). U člověka, který je nakažen poprvé, se nákaza neprojeví ihned, může uplynout i několik týdnů, než se objeví první kožní příznaky. U osob s opakovanou nákazou se příznaky objevují dříve. Nejprve mírné pocity svědění se stupňují zejména v noci na lůžku a při prohřátí těla (sport), kdy zákožky zvyšují svou aktivitu. Samičky lezou po kůži, během několika minut se do ní zavrtávají a ve spodních vrstvách kůže si razí chodbičky, ve kterých každý den kladou 1 až 2 vajíčka. Z nich se líhnou larvy, které žijí na povrchu těla. Z larev se během 18 až 23 dnů vyvinou nové samičky, které se opět zavrtávají nebo se mohou přenést na dalšího hostitele. \n\nPůvodcem svrabu prasete divokého je roztoč \"Sarcoptes scabiei\" var. \"suis\" (\"Sarcoptes suis\"). Je jednou z nejmenších zákožek, samička je dlouhá 0,4–0,5 mm a široká 0,3–0,4 mm, sameček je asi o třetinu menší. K nakažení dochází po kontaktu s nemocným zvířetem, případně po kontaktu s předmětem, čerstvě infikovaným nemocným zvířetem (zálehy, otěrové stromy, krmná zařízení). Selata se infikují od matky.\nK propuknutí onemocnění dochází především v oblastech s vysokou populační hustotou černé zvěře či u divokých prasat držených v oborních či farmových chovech s nízkou úrovní hygieny a kvantitativně či kvalitativně špatnou výživou. Výskyt svrabu u černé zvěře ve volnosti byl zjištěn např. v roce 2008 v okresech Litoměřice či Příbram; v oborních, resp. farmových chovech černé zvěře byl svrab opakovaně zjištěný v letech 2009 a 2010 na jižní Moravě.\nOnemocnění začíná většinou na hlavě v okolí očí, na ušních boltcích, na spodní straně břicha či na vnitřních plochách předních končetin a v pokročilých případech se může rozšířit téměř na celý povrch těla. Na postižených místech vypadává srst, dochází ke zvýšené sekreci lymfy, tvorbě typických strupovitých nálepů a vzniká tzv. papulózní (též papulární) dermatitida. V důsledku silné svědivosti a následného úporného škrabání vznikají drobná poranění kůže, následně pokrytá strupy, dochází ke zhrubnutí kůže a vzniku kožních řas. Poranění kůže jsou často komplikována sekundární bakteriální infekcí. Kvůli silnému svědění jsou nemocná zvířata neklidná, zhoršuje se jejich tělesná kondice a v důsledku zánětlivých procesů v kůži dochází k zaostávání v růstu, hubnutí a u selat může docházet i k úhynům.\nDospělá zvěř v dobré kondici dokáže klinické příznaky onemocnění překonat, často však zůstává zdrojem infekce pro ostatní zvěř.\nChoroba je přenosná na člověka, u kterého dochází k obdobným příznakům, původce onemocnění (\"Sarcoptes suis\") se však u člověka dále nerozmnožuje a onemocnění během několika týdnů odezní.\nDiagnostika svrabu u divokých prasat je založena na parazitologickém vyšetření kožních seškrabů, možné je také serologické vyšetření ELISA testem.\nLéčba svrabu u volně žijící černé zvěře je velmi problematická vzhledem k pohybové, resp. migrační aktivitě divokých prasat, znemožňující opakované podání léčiva v několika po sobě následujících dnech. V oborních chovech lze svrab úspěšně léčit perorální aplikací ivermektinu (CERMIX).\n\nPrašivinu lišek, resp. sarkoptový svrab lišek způsobuje \"Sarcoptes scabiei\" var. \"vulpes\" (\"Sarcoptes vulpes\"). Podle jiného zdroje je jím \"Sarcoptes scabiei\" var. \"canis\" (\"Sarcoptes canis\"). Vývoj zákožky od vajíčka až po pohlavně zralého jedince trvá u samečků dva týdny a u samiček tři týdny. K přenosu dochází většinou tělesným kontaktem, při němž se přenášejí larvy pohybující se po pokožce napadeného jedince. Lišky jsou k prašivině velmi vnímavé, zákožky přednostně osídlují řídce ochlupená místa na spodní straně těla, ale také ušní boltce, okolí loketního a hlezenního kloubu a oháňku. Při generalizovaném průběhu onemocnění se zákožkami vyvolané změny mohou vyskytovat po celém povrchu těla. V pokročilém stadiu dochází k plošnému prořídnutí až vypadávání srsti. Objevují se oděrky a dochází k povrchovému krvácení. Postupně dochází ke ztluštění kůže, zvýšení sekrece lymfy, vznikají zánětlivá ložiska (papuly) s následnou tvorbou strupů. Průvodním znakem onemocnění je vysoká svědivost, zvířata se snaží postižená místa škrabat, olizovat či vykusovat. Nemocné lišky hubnou a v průběhu tří měsíců hynou.\n\nOnemocnění je přenosné na psy, vlky, kočky a člověka.\nLéčba se neprovádí. Vzhledem k vysoké nakažlivosti onemocnění a možnosti přenosu na psy je nutné zamezit kontaktu loveckých psů s uhynulou či ulovenou „prašivou“ liškou. U člověka může dojít k infekci těmito zákožkami (většinou po kontaktu s nemocným psem), po přerušení kontaktu však vymizí do čtyř týdnů. Prašivina se výrazně podílí na regulaci početních stavů lišek, pokles výskytu tohoto onemocnění v některých oblastech se dává do souvislosti s tzv. „plošným odčervováním spárkaté zvěře“ preparátem CERMIX s obsahem ivermektinu, který se tímto způsobem dostává do potravních řetězců volně žijící zvěře.\n\nPrašivina kamzíků je rozšířena hlavně v Alpách (Rakousko, Švýcarsko, Slovinsko). Původcem je zákožka \"Sarcoptes scabiei\" var. \"rupicaprae\" (\"Sarcoptes rupicaprae\"), která může cizopasit rovněž u kozorožců a koz domácích.\n"}
{"id": "204636", "url": "https://cs.wikipedia.org/wiki?curid=204636", "title": "Špionáž", "text": "Špionáž\n\nŠpionáž (též strategické zpravodajství) je obor lidské činnosti zabývající se soustřeďováním strategických informací, které nelze získat z otevřených zdrojů. Jedná se o informace, které jsou druhou stranou považovány za tajné. Výstupy z tohoto vyhodnocování poté slouží zadavatelům k vytváření aktuálního a co nejpřesnějšího obrazu o situaci v zájmových oblastech a k co nejpřesnějšímu předvídání budoucího vývoje.\n\nZískáváním těchto informací se zabývají na státní úrovni organizace či služby státem zvláště pro tento účel zřízené. Nazývají se zpravodajské služby, jsou obvykle státem (vládou, parlamentem) financované a řízené a nejvyšší představitelé státu jsou zadavatelem úkolů pro tyto služby. Na nevládní úrovni existují i soukromé organizace zabývající se sběrem informací na komerční bázi.\n\nOsoba, která je vysílána do cizího území či konkurenčního prostředí za účelem špionáže, tj. získání jakýmikoliv prostředky informace, či materiály, které protistrana vyžaduje, je špión. Pracuje v utajení a musí splynout s okolím. Předpokladem je, že je odborníkem na prostředí, do kterého je vyslán. V případě mezinárodní špionáže se na něj nevztahují mezinárodní úmluvy o válečných zajatcích, ale místní, obvykle přísné trestní zákony.\n\nZ hlediska zadavatele se za nejdůležitější považují informace o:\n\nStrategické informace jsou špionáží (tzn. nezákonně) získávány z informačních zdrojů:\n\nDalšími zdroji informací jsou:\n\n\"Získávání informací z těchto zdrojů není považováno za špionáž, neboť při ní nedochází k narušení územní integrity státu, jenž je cílem sběru informací.\"\n\nNárodní právo většiny zemí považuje špionáž proti sobě za nezákonnou (a obvykle ji tvrdě trestá), ale zároveň nezakazuje vlastní špionáž proti jiné zemi (pokud to není výslovně zakázáno dvoustrannou úmluvou).\n\nMezinárodní právo nepovažuje špionáž za nezákonnou a v podstatě ji schvaluje. Nezákonnost špionáže se objevuje až v případě proniknutí na cizí území (narušení územní integrity). Z hlediska mezinárodního práva jsou tedy nezákonné pouze druhy sběru informací, které narušují územní integritu cizího státu (HUMINT), ostatní druhy sběru jsou legální (např. slovní spojení \"špionážní družice\" nemá opodstatnění, neboť při jejím použití není narušena svrchovanost země, proti níž je sběr prováděn).\n\nV období válečného konfliktu se existují dva druhy špionáže:\n\nNa špióna zadrženého v době vojenského konfliktu se nevztahuje úmluva o zajatcích a může být (po řádném soudu) i popraven.\n\nPrůmyslová špionáž je specifickým druhem získávání informací, neboť se jí kromě zpravodajských služeb zabývají na komerční bázi soukromé organizace, firmy i jednotlivci. Jejím cílem je získání finanční či jiné výhody. Cílem jsou výsledky vědeckého či technického bádání a výzkumu se zvláštním ohledem na výsledky výzkumu využitelného pro vojenské účely.\n\nPodle metod se průmyslová špionáž dělí na:\n\nTrestný čin vyzvědačství byl za komunistického režimu v Československu často zneužíván pro kriminalizaci jeho domnělých či skutečných odpůrců. Ve 40.–50. letech byly pro vyzvědačství stíhány tisíce osob. V 70. letech se od využívání tohoto paragrafu částečně upustilo, přesto několik takových procesů proběhlo a v případě odsouzení v nich byly vynášeny exemplární tresty, často svou délkou přesahující 10 let. Oběťmi těchto procesů byli často spíše nepohodlní lidé z regionů, zároveň nepatřící k jádru disidentských skupin. Jako v případě Jiřího Ganse a Josefa Römera byli obvykle nejprve stíháni pro méně významný trestný čin a případ byl až časem nafouknut, přičemž důkazní řízení bylo zpravidla postaveno na vynucených doznáních a účelově zpracovaných znaleckých posudcích.\n\n"}
{"id": "204639", "url": "https://cs.wikipedia.org/wiki?curid=204639", "title": "Bitva o kótu 3234", "text": "Bitva o kótu 3234\n\nBitva o kótu 3234 byla významná epizoda v rámci operace Magistrála během sovětské války v Afghánistánu.\n\nV listopadu 1987 zahájila sovětská 40. armáda, s účastí jednotek afghánské armády loajálních prosovětskému režimu, operaci Magistrála s cílem uvolnit blokádu afghánského města Chóst.\n\nSovětští výsadkáři byli vysazeni na výšinách okolo cesty z Gardezu do Chóstu. Jednou z těchto výšin byla i kóta 3234, kterou bránila, s dělostřeleckou podporou, 9. rota 345. gardového desantního pluku (\"девятая парашютно-десантная рота 345 гвардейского отдельного парашютно-десантного полка\") Sovětské armády o síle 39 mužů.\n\n7. ledna 1988, v 15.30 hodin, na kótu 3234 zaútočila jednotka přibližně 200 až 400 dobře vyzbrojených a organizovaných mudžáhedinů. Po odražení tohoto útoku následovalo v průběhu 12 následujících hodin dalších 11 útoků, které byly rovněž odraženy. 8. ledna 1988 se mudžáhedinové stáhli.\n\nBojů se na straně mudžáhedinů údajně zúčastnili i příslušníci pákistánských speciálních jednotek, tzv. Černých čápů.\n\n6 sovětských výsadkářů v bojích zahynulo, 28 bylo zraněno, z toho 9 těžce. Dva ze zabitých výsadkářů obdrželi titul Hrdina Sovětského svazu. Ztráty mudžáhidů se (vzhledem k odkrytému terénu pod kótou, dělostřelecké podpoře obránců a intenzitě útoků) odhadují na přibližně 100 mužů.Dva ze zabitých vojáků [Vyacheslav Alexandrovič Alexandrov] a [Andrey Alexandrovich Melnikov] byli posmrtně oceněni zlatou hvězdou[hrdiny Sovětského svazu]]. Všichni parašutisté v této bitvě dostali Řád rudého praporu a Řád rudé hvězdy.\n\nNa základě událostí bitvy o kótu 3234 byl natočen rusko-finsko-ukrajinský film 9. rota, uvedený na trh v roce 2005.\n\n"}
{"id": "204641", "url": "https://cs.wikipedia.org/wiki?curid=204641", "title": "Mistrovství světa v ledním hokeji 2008", "text": "Mistrovství světa v ledním hokeji 2008\n\n72. ročník Mistrovství světa v ledním hokeji probíhal ve dnech 2. – 18. května 2008, v roce 100. výročí založení IIHF, v kanadských městech Québec a Halifax. Bylo to od roku 1962, kdy byl hostitelem americký stát Colorado, první mistrovství konané mimo Evropu.\n\nTento turnaj sloužil také jako kvalifikace na Zimní olympijské hry 2010 ve Vancouveru. Devět nejlepších týmů v žebříčku IIHF po tomto turnaji se kvalifikovalo rovnou na ZOH v Kanadě (Vancouver). O zbývající tři pozice se další týmy utkají v olympijské kvalifikaci.\n\nJevgenij Nabokov (B), Michail Birjukov (B), Alexandr Jerjomenko (B), Denis Grebeškov, Dmitrij Kalinin, Konstantin Kornějev, Daniil Markov, Andrej Markov, Ilja Nikulin, Vitalij Proškin, Fedor Tjutin, Dmitrij Vorobjov - Maxim Afinogenov, Sergej Fjodorov, Konstantin Gorovikov, Ilja Kovalčuk, Alexej Morozov, Sergej Mozjakin, Alexandr Ovečkin, Alexandr Radulov, Alexandr Sjomin, Maxim Sušinskij, Alexej Těreščenko, Danis Zaripov, Sergej Zinovjev\n\nVšechny časy jsou místní (UTC-4), tj. SELČ-6.\n\nVšechny časy jsou místní (UTC-3), tj. SELČ-5.\n\nVšechny časy jsou místní (UTC-3), tj. SELČ-5.\n\nVšechny časy jsou místní (UTC-4), tj. SELČ-6.\n\n\nVšechny časy jsou místní (UTC-4), tj. SELČ-6.\n\nVšechny časy jsou místní (UTC-3), tj. SELČ-5.\n\nO udržení se hrálo ze vzdálenostních důvodů na dva vítězné zápasy.\n\nVšechny časy jsou místní (UTC-4), tj. SELČ-6.\n\n\" Itálie sestoupila do I. divize\"\n\nVšechny časy jsou místní (UTC-3), tj. SELČ-5.\n\n\" Slovinsko sestoupilo do I. divize\"\n\nVšechny časy jsou místní (Québec: UTC-4 - tj. SELČ-6; Halifax: UTC-3 - tj. SELČ-5).\n\nVšechny časy jsou místní (UTC-4), tj. SELČ-6.\n\nČas je místní (UTC-4), tj. SELČ-6.\n\nČas je místní (UTC-4), tj. SELČ-6.\n\n"}
{"id": "204642", "url": "https://cs.wikipedia.org/wiki?curid=204642", "title": "Cry Me a River (píseň, Justin Timberlake)", "text": "Cry Me a River (píseň, Justin Timberlake)\n\nCry Me a River \"(Vyplač mi řeku)\" je druhý singl Justina Timberlakea z jeho debutového alba Justified, který vyšel na konci roku 2002, a můžeme v něm slyšet i Timbalanda.\n\nText písně je pravděpodobně o rozchodu Justina s Britney Spears. Píseň obdržela i v roce 2004 prestižní cenu Grammy v kategorii Nejlepší mužská píseň.\n\nHodně spekulací vzniklo právě kolem textu písně, ve kterém se zpívá o nevěře, zatímco videoklip zobrazuje Timberlakea, který se mstí další nevěrou.\n\nTato píseň se dočkala i coververze. Na starosti je mají Lostprophets, o remix písně se postral 50 Cent.\n\nO tuto píseň se vedly i vleklé spory mezi Timbalandem a Scottem Strorchem, který prohlašoval, že ústřední melodie písně pochází z jeho tvorby.\n"}
{"id": "204645", "url": "https://cs.wikipedia.org/wiki?curid=204645", "title": "Poster", "text": "Poster\n\nPostery na rozdíl od vědeckých článků nejsou recenzovány a mohou mít též naučnou funkci.\n\n"}
{"id": "204657", "url": "https://cs.wikipedia.org/wiki?curid=204657", "title": "Nakadžima Ki-27", "text": "Nakadžima Ki-27\n\nNakadžima Ki-27 (: 中島 キ-27) byl japonský jednomotorový jednomístný stíhací letoun užívaný armádním letectvem do roku 1940. Tento první stíhací jednoplošník armádního letectva byl označen jako stíhací letoun typ 97 (九七式戦闘機, \"97šiki sentóki\"). Jeho spojenecký kódový název zněl Nate.\n\nV červnu 1935 Generální štáb armádního letactva vyhlásil soutěž mezi firmami Nakadžima, Micubiši a Kawasaki na dodání dvou prototypů pokročilého stíhacího letounu, který by nahradil dvouplošníky Kawasaki Ki-10 (Typ 95).\n\nZadání znělo na celokovový jednoplošník vyzbrojený dvojicí kulometů ráže 7,7 mm, který by dosahoval rychlosti 450 km/h a vystoupal do výšky 5000 m za 6 minut.\n\nZe soutěže vzešly typy Nakadžima Ki-27, Kawasaki Ki-28 a Micubiši Ki-33 (modifikace námořního typu A5M).\nNakadžima využila koncepci svého jednoplošníku Ki-11, který byl neúspěšný právě v soutěži, ze které byl vybrán typ Kawasaki Ki-10. Pro letoun byl zvolen vzduchem chlazený devítiválcový hvězdicový motor Nakadžima Ha-1a Kotobuki a pevný podvozek. \n\nPrototyp Ki-27, přímo konstrukčně navazující na prototyp stroje Nakadžima PE, vzlétl 15. října 1936 na letišti Odžima. Zlepšení ovladatelnosti konstruktéři zajistili postupným zvětšením rozpětí z 10,4 až na 11,31 m a úpravou koncového profilu křídla. Porovnávacích zkoušek v listopadu 1936 se již zúčastnil také druhý prototyp.\nPřestože měl menší rychlost i stoupavost než jeho konkurenční stroje, díky svým výborným manévrovacím schopnostem byl na jaře 1937 vyhlášen vítězem soutěže. \n\nSpolečnost Nakadžima následně získala objednávku na 10 předsériových exemplářů Ki-27a, které se od prototypů lišily ve tvaru SOP a krytu kabiny. Pohon zajišťoval výkonnější motor Ha-1b s dvoupolohovou stavitelnou vrtulí. Sériová výroba byla zahájena v továrně Nakadžima ve městě Ota v prosinci 1937.\n\nV průběhu roku 1939 začala společnost dodávat upravené Ki-27b, které obdržely zcela prosklený polokapkovitý kryt kabiny. Inovace se týkala také možnosti instalovat pod centroplán závěsníky pro čtyři pumy po 25 kg a později i přídavné nádrže.\n\nKi-27 KAI byla odlehčená verze s vyšší rychlostí (475 km/h), vyvinutá kvůli zpoždění vývoje typu Nakadžima Ki-43, vznikla pouze ve dvou kusech v polovině roku 1940. Celková produkce výrobce Nakadžima dosáhla počtu 2017 strojů včetně předsériových. Dalších 50 letounů dodala v období mezi prosincem 1938 a únorem 1939 firma Tačikawa. Další stroje přímo vycházející z Ki-27 vyráběla společnost Manšu Hikóki Seizó K. K. v Mandžusku.\n\nLetecká továrna v mandžuském Charbinu dodávala letectvu japonské císařské armády stroje příbuzné typu Ki-27. Letouny čtyř verzí byly určeny k pokračovacímu výcviku. Jednomístnou variantu Manšu Ki-79a a dvoumístnou Ki-79b poháněl motor Hitači Ha-13a. Jednomístná verze Ki-79c s pohonnou jednotkou Hitači 22 a dvoumístná Ki-79d s motorem Hitači 24 měla místo celokovové poloskořepinové konstrukce ocelovou kostru trupu s překližkovým potahem.\n\nPrvní tři Ki-27a převzala jednotka 1. Čútai 2. Hikó-Daitai v dubnu 1938, která operovala v severní Číně. Jedním z mnoha útvarů, přejímající od července 1938 Ki-27a, obzvláště vynikl 77. stíhací pluk s původní dislokací v Nankingu. Poté pluk zasahoval do bojů v Malajsku a Barmě.\n\nStroj byl do počátku druhé světové války hlavním stíhacím typem japonské armády. V době svého vzniku se jednalo o moderní letoun, který neměl během svého nasazení při napadení Číny v roce 1938 žádnou konkurenci. To trvalo do roku 1939, kdy se mu v bitvě s Rudou armádou u Chalchyn golu stal silným protivníkem sovětský Polikarpov I-16. Zde se ukázaly jeho hlavní nedostatky spočívající v nedostatečné výzbroji, pancéřování a chybějící ochraně palivových nádrží.\n\nLetoun Ki-27 však přesto stále zůstával ve výzbroji a to především pro své skvělé možnosti v manévrovém boji, vlastnosti u japonského velení velice ceněné. Typ 97 se účastnil počátku druhé světové války v Pacifiku. Doprovázel například bombardéry mířící na Singapur. Brzy poté byl nahrazován moderními typy a dosloužil při výcviku. V některých bojových jednotkách létal až do roku 1943. Na konci války byl používán k sebevražedným náletům proti spojeneckým silám.\n\nTyp Ki-27 byl také bojově používán letectvy Thajska, od září 1942 do léta roku 1943 Mandžukua a několik ukořistěných kusů používala i Čína. Stroje Ki-27 thajského letectva za války hlásily poškození jednoho stroje P-51 Mustang a sestřelení jednoho P-38 Lightning.\n\n\n\nZákladní údaje Ki-27b podle publikace \"Japanese Aircraft of the Pacific War\"\n\n\n"}
{"id": "204659", "url": "https://cs.wikipedia.org/wiki?curid=204659", "title": "Předlitavsko", "text": "Předlitavsko\n\nPředlitavsko (\"Cislajtánie\", z němčiny \"Cisleithanien\") neboli Rakousko byla jedna ze dvou částí Rakousko-Uherska v letech 1867-1918 s hlavním městem Vídní. Od druhé části, Zalitavska (\"Translajtánie\") neboli Uherska, jej zčásti oddělovala řeka Litava.\n\nPojem „Předlitavsko“ byl neoficiální. Do roku 1915 se oficiálně užívalo spojení Království a země na říšské radě zastoupené (německy \"Die im Reichsrat vertretenen Königreiche und Länder\"), v roce 1915 se oficiálně začalo užívat názvu Rakousko. Předlitavsko vzniklo v roce 1867 jako výsledek tzv. rakousko-uherského vyrovnání (německy \"Ausgleich\").\n\nPředlitavsko bylo tvořeno těmito korunními zeměmi:\n\nPřestože vyrovnáním nedošlo ke vzniku dvou samostatných státních celků, byl vývoj politického systému v Předlitavsku v některých ohledem odlišný než v Zalitavsku. Především je možné si všimnout větších snah o demokratizaci a poněkud vyrovnanější národnostní politiku (i když ta zůstávala problémem v Předlitavsku stejně jako Zalitavsku až do konce monarchie).\n\nZákladem politického systému Předlitavska byla tzv. prosincová ústava (také prosincovka) z prosince roku 1867. Jednalo se v podstatě o soubor ústavních zákonů přijatých Říšskou radou ve Vídni. Tento soubor zákonů zahrnoval především ústavní zákony týkající se Říšské rady (zastupování obyvatelstva), základních občanských práv, soudcovské, vládní a výkonné moci, které byly od nyní organizovány na principu tři oddělených mocí (zákonodárné - výkonné - soudní). Významnou součástí byly také ústavní zákony o svobodě shromažďování a spolků. Prosincová ústava také zaručovala svobodu slova, vědeckého bádání a uchování poštovního tajemství. K závažným změnám patřil také konec privilegovaného postavení římskokatolické církve, kterou jí původně zaručoval konkordát z roku 1855. Svoboda náboženství byla ústavně potvrzena.\n\nŘíšská rada byla ustanovena jako nejvyšší zákonodárný orgán Předlitavska. Skládala se ze dvou komor: \"Poslanecké sněmovny Říšské rady\" a Panské sněmovny.\n\nDo Poslanecké sněmovny byli poslanci zpočátku voleni zemskými sněmy, od roku 1873 došlo v tzv. dubnové ústavě k zavedení přímých voleb. Volilo se potom dle kuriálního principu a zemského zastoupení (každá korunní země obsazovala daný počet poslanců rekrutovaných a rozdělených podle kurií).\n\nKuriální princip byl odrazem stále přežívajícího konzervativního přístupu ke vznikající zastupitelské demokracii, který se ale tehdy nijak dramaticky nelišil od jiných zemí v Evropě. Voliče rozděloval do několika skupin - kurií. Proporcionálně měly po dlouhou dobu početnější zastoupení v Říšské radě i zemských sněmech počtem relativně malé, ale vlivné kurie, což jim zaručovalo vliv na politický vývoj v zemi. Mimo to v Předlitavsku existoval také volební cenzus, tedy omezení volebního práva daňovým odvodem (osoby, které odváděly nižší než stanovené přímé daně, nemohly volit).\n\nPředlitavská Říšská rada měla tyto kurie:\n\nBěhem let 1867-1907 docházelo k postupným demokratizačním změnám, které umožňovaly stále větší proporcionální přístup občanů k volbám. Volební reforma z roku 1882 snížila volební cenzus, čímž při zachování stávajícího kuriového systému došlo k výraznému rozšíření počtu oprávněných voličů. Badeniho volební reforma roku 1896 přidala pátou kurii všeobecnou, v níž bylo stanoveno všeobecné volební právo. Vrcholem reforem pak bylo zavedení všeobecného a rovného volebního práva v Předlitavsku pro muže od 24 let roku 1907, čímž kuriový systém zanikl. Zemský princip přetrval až do roku 1918. Každá korunní země (resp. království či země na Říšské radě zastoupená) měla v parlamentu zaručený určitý počet křesel, který přibližně odpovídal proporcionální velikosti dané země (velikost a počet obyvatel). Tento počet se samozřejmě během let 1867-1918 měnil s ohledem na výše zmíněné volební reformy v letech 1873, 1896 a 1907. Například České království delegovalo do Říšské rady po poslední reformě volebního systému v roce 1907 130 poslanců, Moravské markrabství 49 poslanců a Slezské vévodství 15.\nŘíšská rada jako celek měla do roku 1873 203 poslanců, potom 353 poslanců. Badeniho volební reforma roku 1896 zvýšila počet poslanců na 425 a po zavedení všeobecného a rovného volebního práva stoupl jejich počet na 516.\n\nPanská sněmovna byla složena z dědičných členů pocházejících z řad rakouské aristokracie, církevních hodnostářů a císařem (za zásluhy) doživotně jmenovaných dalších členů. K přijetí zákona bylo zapotřebí souhlasu obou komor.\n\nI po roce 1867 byly jednotlivým korunním zemím ponechány místní zastupitelské orgány - zemské sněmy. V Předlitavsku jich bylo celkem 16. Do jejich pravomocí spadalo zemské zákonodárství. Do sněmů byly delegováni poslanci na základě stejného kuriálního principu a kromě toho v nich často připadalo několik míst pro tzv. virilisty (virilista držel poslanecký post z titulu své funkce a nikoliv na základě volby). Jednalo se většinou o vysoké církevní hodnostáře (arcibiskupy a biskupy), rektory univerzit nebo prezidenty akademii.\n\nVolební systém do zemských sněmů nebyl jednotný a procházel v jednotlivých zemích odlišným vývojem. Například na Moravě zavedlo tzv. Moravské vyrovnání z roku 1905 zavedlo všeobecnou kurii a rozdělilo většinu kurií na české a německé části. Český zemský sněm byl oproti tomu až svého rozpuštění roku 1913 volen podle původního kuriového systému nastaveného v roce 1861. Zemský sněm coby zákonodárný sbor měl i svůj exekutivní sbor (zemský výbor).\n\nPředlitavsko disponovalo rozsáhlou lokální samosprávou na okresní a místní úrovni (okresní zastupitelstva a obecní zastupitelstva). V čele okresních samospráv stál okresní výbor a okresní starosta (v Haliči okresní maršálek). I na těchto úrovních bylo volební právo omezeno a voliči rozděleni do několika sborů (podle sociální příslušnosti a daňové poplatnosti).\n\nNejvyšším představitelem Předlitavska a zároveň společným panovníkem a jedním z hlavních sjednocujících pilířů Rakouska-Uherska po vyrovnání byl císař a král. Tento titul se užíval oficiálně ve své nejkratší verzi a byl zosobněním rovného postavení obou celků (císař = rakouský císař a král = uherský král). Teoreticky byl tedy habsbursko-lotrinský panovník v Předlitavsku císařem. Mezi léty 1867 - 1918 v Předlitavsku vládli dva panovníci:\n\nPostavení císaře a krále bylo upraveno ústavními zákony z roku 1867 takovým způsobem, že země byla v podstatě přeměněna na konstituční monarchii. Nicméně i přesto měl panovník v některých oblastech stále silné pravomoci. Na prvním místě rakousko-uherský monarcha zůstal panovníkem z Boží Milosti i po roce 1867. Mimo to mu ústava zaručovala posvátnost, nedotknutelnost a neodpovědnost. V otázkách vedení, velení a organizace rakousko-uherské armády mu byla ponechána samostatnost vycházející z jeho funkce vrchního velitele. Podobně mohl samostatně rozhodovat v otázkách udělování řádů a vyznamenání a udělování milostí. V zahraniční politice měl pravomoc uzavírat mezinárodní smlouvy (k závažnějším ale potřeboval souhlas parlamentu) a měl také vyhlašovat válku. Kromě toho měl jmenovací a propouštěcí pravomoci v exekutivě. Na druhou stranu zákon o odpovědnosti ministrů učinil z ministrů nikoliv pouhý poradní orgán panovníka, ale parlamentu odpovědný kabinet. V celé řadě případů bylo nutné mít kromě podpisu panovníka i podpis ministra. Tento systém znamenal, že panovník měl v zemi stále poměrně velký vliv, nicméně jeho postavení už nebylo absolutní. Vedle toho ztratil monopol na zákonodárnou iniciativu, která teď příslušela také parlamentu.\n\nJako soustátí mělo Rakousko-Uhersko společné tři oblasti:\nPočet a portfolia ministrů předlitavské vlády se mezi roky 1867-1918 měnil. Předlitavsko mělo v tomto období tato ministerstva:\n\nV čele vlády byl ministerský předseda.\n\n\nPo několika reformách před rokem 1867 se organizace státní správy Předlitavska ustálila a byla charakterizována dvoukolejným systémem rozdělení pravomocí mezi státní správu a samosprávu. Státní správa byla v podstatě trojstupňová:\n\nPodle dostupných statistik mělo Rakousko-Uhersko (tedy Předlitavsko s Zalitavskem dohromady) celkem kolem 344 tisíc úředníků v roce 1910. Ve stejném roce bylo jen v Předlitavsku na 266 tisíc učitelů a profesorů a asi 266 tisíc aktivních vojáků (v roce 1914 pak 290 tisíc).\n\nSoudní moc byla ústavními zákony z roku 1867 oddělena od výkonné a zákonodárné moci. V rámci občanských práv byla také potvrzena rovnost před zákonem. Soudní moc byla organizována do celkem čtyř stupňů:\nZvláštním konstitučním a kompetenčním orgánem byl Říšský soud.\n\nDlouhodobým destabilizujícím faktorem vnitřní situace v Předlitavsku byla etnická otázka. Národnostní situace se v Předlitavsku ani po roce 1867 neuklidnila, a to i přes to že prosincové ústavní zákony a na ně navazující zákonodárství zaručovaly jednotlivým národům a národnostem svobodný rozvoj jejich kultury a jazyka. Také vzdělání mělo mnohonárodní charakter, takže v podstatě bylo možné získat základní, střední a univerzitní vzdělání v mateřském jazyku (samozřejmě, že nikoliv pro ty nejmenší etnické skupiny v Předlitavsku). Nicméně problémem bylo, že ústava nebyla dostatečně jasná například v definici pojmu zemského jazyka nebo národnosti, což vedlo k tomu, že její interpretace byla od začátku politizována. V Předlitavsku žily následující národy a národnosti (podle jazykového klíče): Němci, Češi, Poláci, Rusíni (Ukrajinci), Slovinci, Italové, Chorvaté a Srbové, Rumuni ale také židé (větší část z židů se ovšem přikláněla z etnického hlediska k jiným národům).\n\nÚstředním problémem se stal po roce 1867 především národnostní konflikt česko-německý, který měl ale minimálně dvě dimenze, které se samozřejmě ovlivňovaly:\n\nRelativně klidnější byla situace další významné předlitavské menšiny Poláků, a to především ve vztahu k vídeňskému centru. Většina rakouských Poláků žila na území Haliče a pokládala Rakousko-Uhersko jako ochránce polských zájmů, a to především po roce 1863, kde v ruském záboru bývalého Polska docházelo k relativně silné rusifikaci. Zdejší národnostní problém se tak daleko více týkal polsko-rusínských vztahů. Poláci měli s pomocí politiky vídeňského centra zaručeno v Haliči privilegované postavení (např. v rámci zastoupení na zemském sněmu měli Poláci většinu), a to v neprospěch Rusínů, což samozřejmě představovalo do budoucna problém. Rusíni neměli také rovný přístup ke vzdělání, jelikož to bylo v polských rukou (např. obě místní univerzity vyučovaly jen v polštině). Národnostní spory mezi Poláky a Rusíny sice nikdy nenabyly podoby česko-německého sporu v Čechách, ale až do roku 1906-1907 byly vztahy mezi oběma národy dost napjaté. Rusíni se dokonce snažili naleznout podporu v Rusku, které ale zastávalo vůči Ukrajincům (a rakouským Rusínům s nimi) rusifikační postoje. Až volební reforma v roce 1906-07 vedla ke kompromisu. Mimo jiné Rusíni získali větší zastoupení v zemském sněmu a vláda začala připravovat založení rusínské univerzity.\n\nVedle menších národnostních problémů (jako byl problém italského irredentismu v jižním Tyrolsku) představovalo další oblast národnostního problému v Předlitavsku samotné německé obyvatelstvo. Jestliže se nacionalizace týkala všech ostatních etnik Předlitavska (a Zalitavska), týkala se samozřejmě také předlitavských Němců. Z obecného hlediska byli předlitavští Němci privilegovanou skupinou obyvatelstva (z hlediska úředního jazyka, možnosti vzdělání atp.). Tato privilegovanost ale nebyla v habsburské monarchii výsledkem nebo důsledkem německého nacionalismu, ale spíše pragmatických rozhodnutí habsburského absolutismu v 17. století a osvícenského absolutismu v 18. století. Nicméně díky nástupu nacionalismu jako dominantní ideologie 19. století se německé pozice v monarchii ocitly v novém kontextu. Ve vztahu k předlitavským Němcům hrálo významnou roli sjednocení Německa v roce 1871 a obecně vliv velkoněmecky pojímaného německého nacionalismu, který de facto volal po sjednocení s Německem. Nicméně jen malá část předlitavských Němců (především v rakouských zemích a v českých zemích) sympatizovala se Schönererovou pangermánskou stranou, která byla protikatolická a protidynastická a žádala připojení k Německu. Snahou dynasticky a prorakousky orientovaného centra (především císaře a krále a vlády, byrokracie) bylo vybudovat určitý typ rakouského nadnárodního vlastenectví, jehož základem by byli předlitavští Němci, ale které by spojovalo všechny etnika pod jednou střechou. Proto centrum v zásadě nepodporovalo německý nacionalismus, ale na druhou stranu nechtělo dopustit změnu uspořádání Předlitavska, která by znamenala ztrátu privilegovaného postavení němčiny a předlitavských Němců.\n\nPolitický systém v Předlitavsku postupně nabýval charakteru zastoupení politických stran, jejichž vývoj ovšem začínal u volněji definovaných a shora budovaných formací, které byly teprve od konce 19. století nahrazovány moderními masovými subjekty.\n\nHlavními dělicími liniemi stranického systému v Předlitavsku byly:\n\nNa křižovatce těchto hlavních štěpení se utvořil složitý stranický systém, který trvale charakterizovala vysoká fragmentace, odstředivé tendence a z toho plynoucí nestabilita a obtíže při nalézání většiny a to jak na celostátní parlamentní úrovni (Říšská rada), tak za úrovni zemské, okresní nebo místní (zejména tam, kde sociální a etnické složení populace předurčovalo ke konfliktu).\n\nPolitické strany se v monarchii formovaly od poloviny 19. století. Důležitým faktorem pro jejich profilování byl revoluční rok 1848. Po obnovení ústavního systému vlády po roce 1861, dominoval předlitavské politice liberalismus navazující na dědictví roku 1848. Liberálové (tzv. Německá ústavní strana) stáli za vznikem nového politického uspořádání po roce 1867. Jejich hlavním oponentem byl konzervativismus tradičních společenských skupin jako byla velkostatkářská šlechta a katolický klérus (Strana práva, respektive Hohenwartův klub). Spojencem konzervativců byli zastánci federalismu, kteří požadovali přetvoření Předlitavska na svazek historických zemských individualit (sem patřili staročeši). Na konci 70. let 19. století se pomalu etablovala další politická ideologie, socialismus. Už na konci 70. let došlo k prvnímu pokusu založení předlitavské, resp. rakouské sociálně-demokratické strany. Jako reakce na socialismus, který byl spojován s dělnickými vrstvami obyvatelstva, se během 90. let 19. století začaly objevovat také agrární politické strany. Od 90. let 19. století lze hovořit o vzniku masové politiky a masových politických stran (např. sociální demokracie, křesťanští sociálové nebo agrárníci). Významným prvkem byl prvek národnostní. Přes často jednotnou ideologii, byly politické strany často zakotveny v národním prostředí a reprezentovaly vedle konkrétních sociálních skupin a jejich zájmů, také nacionální postoje vůči centru.\n\nVzhledem k tomu, že české země byly v této době mnohonárodní, působily zde samozřejmě také německé politické strany (a menšinově také polské strany ve Slezsku), které měly často stejnou politickou ideologii (liberálové, konzervativci, křesťanští sociálové, agrárníci a radikálové), ale od českých stran je odděloval mimo jazyka národnostní problém a přístupy k jeho řešení. V některých případech německé strany v Čechách zastávaly nejenom protičeské, ale i protivídeňské postoje. Vzrůstající napětí mezi českými stranami a německými stranami v Čechách se projevovalo především na práci zemského sněmu v Praze, který byl velmi často obstruován jednou nebo druhou stranou. Od roku 1908 byl zemský sněm právě kvůli národnostním sporům prakticky ochromen. Situace byla vyřešena vydáním tzv. anenských patentů v roce 1913, které stanovily prozatímní zemskou správní komisi, jež nefunkční sněm nahradila. Na Moravě byla situace z hlediska národnostního sporu česko-německého lepší díky dosažení kompromisu (moravské vyrovnání) v roce 1905.\n\nV Říšské radě se politické frakce formovaly také podle národnostního klíče. České politické strany se zformovaly do tzv. Českého klubu mezi roky 1879-1891. Český klub tvořili především umírnění liberálové (staročeši) a česká konzervativnější šlechta. V roce 1891 se vítězstvím mladočechů ve volbách rozpadl ale byl nahrazen novým mladočeským klubem, jež odmítal spolupráci s českou konzervativní šlechtou. Sociální demokracie ve vídeňském parlamentu vytvořila sociálně-demokratický klub (od roku 1897), který byl společný pro všechny sociálně-demokratické poslance bez ohledu na národnost. Z obecného hlediska zastávala předlitavská sociální demokracie federalistické postoje.\n\n\n\n"}
{"id": "204660", "url": "https://cs.wikipedia.org/wiki?curid=204660", "title": "Nakadžima Ki-43", "text": "Nakadžima Ki-43\n\nNakadžima Ki-43 byl japonský jednomotorový jednomístný armádní stíhací letoun užívaný ve druhé světové válce. Neoficiální japonské bojové jméno bylo Hajabusa (隼, \"Sokol stěhovavý\") a dlouhé označení bylo stíhací letoun typu 1 (一式戦闘機 \"ičišiki sentóki\"). Spojenci typu přidělili kódový název Oscar.\n\nKi-43 byl pokračováním typu Nakadžima Ki-27. První prototyp stroje vzlétl roku 1939, letoun se však začal sériově vyrábět až roku 1941. Ukázalo se, že se jedná o extrémně obratný stroj, který však měl slabou výzbroj a pasivní ochranu. Po počátečních úspěších se Američané naučili s Ki-43 bojovat a sláva tohoto letounu rychle pohasínala. Přesto byl vyráběn až do srpna roku 1945 v celkovém množství 5919 kusů. Ke konci války byl využíván také k sebevražedným útokům útvarem Šinbu-tai č. 19.\n\nPrototyp letounu poprvé vzlétl 12. prosince 1938 (někdy také uváděn leden 1939) z letiště Ojima, v únoru a březnu 1939 následovaly další dva prototypy. Armádní letectvo převzalo první tři stroje ke zkouškám na jaře 1939 po nichž byl vydán souhlas k výrobě desetikusové ověřovací série. První předsériový stroj byl připraven ke zkušebním letům v listopadu 1939.\nPohon obstarával dvouhvězdicový čtrnáctiválec Nakadžima Ha-25 o výkonu 700 kW s dvoulistou kovovou stavitelnou vrtulí, oproti prototypům byla o 7% snížena hmotnost a zmenšen průřez prodlouženého trupu. Změn doznal i kabinový kryt, který byl po přepracování jednodušší, ostruhové kolo mělo demontovaný zatahovací systém.\nDruhý předsériový stroj měl pokusně zabudovaný výkonnější motor Ha-105 o výkonu 808 kW, osmý obdržel bojové vztlakové klapky typu Fowler a desátý ověřovací Ki-43 dohotovený v září 1940 nesl dva synchronizované kulomety typ 1 (Ho-103) ráže 12,7 mm. Nové stroje prověřovali zkušební piloti na základně armádního letectva v Tačikawě a s kvalitami lehkého stíhacího letounu byli spokojeni.\n\nSériová výroba letounů Nakadžima Ki-43-Ia byla v továrně Nakadžima Hikóki K. K. zahájena v dubnu 1941, s motorem Ha-25 pohánějícím u prvních kusů nestavitelnou dvoulistou dřevěnou vrtuli, výzbroj obstarávaly vzhledem k nedostatku kulometů Ho-103 dva synchronizované typ 89 ráže 7,7 mm a na závěsnících pod centroplánem mohly být zavěšeny dvě lehké pumy. Jako první na nové Hajabusy přezbrojily od června do listopadu 1941 jednotky 59. a 64. sentai v počtu 59 strojů, které byly přemístěny na ostrov Phu Quoc u pobřeží Kambodže, aby kryly výsadkové operace japonské armády 8. prosince 1941. Od 13. prosince operovaly z letiště Kota Bharu.\n\nNásledující subvarianta Ki-43-Ib byla vyzbrojena jedním kulometem typ 89 a jedním Ho-103, po zvýšení dodávek Ho-103 byla do výroby zařazena verze Ki-43-Ic se dvěma kulomety střílejícími okruhem vrtule ráže 12,7 mm (Ho-103), které používala např. 50. sentai dislokovaná v Barmě.\n\nV únoru 1942 vzlétl první z pěti prototypů Ki-43-IIa se zabudovanou pohonnou jednotkou Nakadžima Ha-115 s dvoustupňovým kompresorem a třílistou stavitelnou kovovou vrtulí. Mezi další úpravy patřilo vyztužené křídlo se zmenšeným rozpětím, které obdrželo palivové nádrže s jednoduchými gumovými ochrannými obaly. Pilotní sedadlo již bylo pancéřované a dosavadní teleskopické zaměřovače nahradily modernější gyroskopické. Změn doznaly také polohy vstupních otvorů ke karburátoru a kompresoru motoru. Výroba ve městě Ota v prefektuře Gumma započala v listopadu 1942 souběžně s továrnou 1. armádního leteckého arzenálu v Tačikawě, kde byla produkce po zhotovení 49 strojů z kapacitních důvodů v listopadu 1943 ukončena. Tyto stroje byly např. ve výzbroji 25. sentai, která v létě roku 1943 operovala z čínského letiště Jogai u Nankingu. Třetím výrobcem Ki-43 se stala společnost Tačikawa Hikóki K. K., která do srpna roku 1945 dodala celkem 2629 licenčních letounů.\n\nOd května roku 1943 byl sériově vyráběn typ Ki-43-IIb u kterého byl trubkový chladič za vrtulovým kuželem zaměněn za voštinový na spodní části motorového krytu. Závěsníky pum byly přemístěny blíže ke koncům křídla.\n\nNa modifikaci Ki-43-II KAI, jejíž prototypy se zkoušely od června do srpna 1943, byly uplatněny všechny změny prováděné při výrobě Ki-43-II a staly se standardem. Další podstatnou změnou byly individuální ejektory výfuků, které nahradily původní sběrný prstenec, který vyúsťoval do jedné roury na bocích. Tato úprava přidala letounu na rychlosti cca 10 km/h.\n\nOd května 1944 bylo postupně zkoušeno deset prototypů verze Ki-43-IIIa s motorem Ha-115-II o výkonu 904 kW, jejíž výrobu převzala již jen firma Tachikawa, která ještě v létě 1945 zkoušela dva prototypy přepadové verze Ki-43-IIIb s výškovými motory Ha-112 (920 kW) a výzbrojí dvou kanónů Ho-5 ráže 20 mm.\n\n\n\n\n\n\n"}
{"id": "204663", "url": "https://cs.wikipedia.org/wiki?curid=204663", "title": "Nakadžima Ki-84", "text": "Nakadžima Ki-84\n\nNakadžima Ki-84 Hajate (Čerstvý vítr) (: 四式戦闘機, \"Jon šiki sentóki\") byl japonský armádní stíhací letoun užívaný ve druhé světové válce. Plný název sériových letounů byl Armádní stíhací letoun Typ 4 Model 1A Hajate, ve spojeneckém kódu byl označen Frank.\n\nJednalo se o robustní a rychlý letoun s dobrou pasívní ochranou pilota, se silnou výzbrojí a dlouhým doletem. Když se roku 1944 střetli s Ki-84 Američané, byli nemile překvapeni výkony nového soupeře. Avšak v té době měli již nad Japonci takovou početní převahu, že je nasazení jakéhokoliv moderního stroje nemohlo ohrozit.\n\nTyp Ki-84 byl japonskou armádou objednán 29. prosince 1941, jako budoucí náhrada v té době do služby zaváděného typu Nakadžima Ki-43 Hajabusa. Nový typ si měl zachovat výbornou obratnost svého předchůdce a obecně dosahovat vyšších výkonů. Také měl mít pancéřování kabiny letounu a samosvorné obaly nádrží, což byly velké slabiny typu Ki-43. Vývoj nového typu vedl Tei Kojama, jenž stál i u zrodu typů Ki-43 a Nakadžima Ki-44. První prototyp byl dokončen v březnu roku 1943 a o pět týdnů později zalétán. Zkoušky probíhaly úspěšně a brzy byly dokončeny další dva prototypy letounu. V září roku 1943 proběhl cvičný souboj prototypu Ki-84 s letounem Ki-44 a s německým Focke Wulfem 190 A5, který byl rozebraný přepraven do Japonska. Major Jasuhiki Kuroe, který pilotoval prototyp Ki-84, ho shledal jako nejlepší.\n\nSériové výrobě typu předcházely dvě předsérie, které byly vyrobeny mezi srpnem roku 1943 a březnem roku 1944. Poté už začala sériová výroba typu, jež trvala až do konce války. Celkem bylo postaveno 3514 kusů Ki-84.\n\nKi-84 byl robustní dolnoplošník s kapkovitým překrytem pilotní kabiny a záďovým podvozkem, jehož hlavní nohy se zatahovaly směrem k trupu. Problémem letounu byla křehká konstrukce podvozku, jehož zhroucení bylo častou příčinou nehod při operacích z polních letišť. Letoun poháněl dvouhvězdicový vzduchem chlazený osmnáctiválec Nakadžima Ha-45 (ve verzích Ha-45-11, Ha-45-12 či později výkonnější Ha 45-21), který roztáčel čtyřlistou vrtuli. Jeho výkon bylo možné krátkodobě zvýšit pomocí vstřikování směsi vody a metanolu. V případě pohonné jednotky měl typ po celou svou operační službu problémy s tlakem palivové soustavy, jenž někdy způsoboval pokles výkonu motoru. Výbzroj typu se skládala ze dvou synchronizovaných kulometů typu Ho-103 ráže 12,7 mm nad motorem a dvou kanónů Ho-5 ráže 20 mm v křídle. Pod křídlem byly dva závěsníky, na které bylo možné zavěsit dvě pumy o hmotnosti 250 kg či některou z nich zaměnit za přídavnou nádrž.\n\nPostupně byly vyvinuty také zdokonalené varianty letounu. Do části letounů byl montován výkonnější motor Nadakžima Ha 45-25 o výkonu 2000 hp. Nasazení proti americkým těžkým bombardérům B-29 si vynutilo zesílení výzbroje letounu. Verze Ki-84-Ib měla místo synchronizovaných kulometů další dva 20mm kanóny Ho-5 (celkem tedy čtyři) a verze Ki-84-Ic měla dva z 20mm kanónů vyměněny za dva kusy typu Ho-105 ráže 30 mm. Tyto dvě verze měly dřevěné skořepinové zadní části trupu s kýlovkami a vodorovnými stabilizátory a také demontovatelné koncové oblouky křídla. Překližka se také uplatnila u různých krytek, palubní desky a krytů podvozku. Střední a příďová část trupu i nosné plochy zůstaly celokovové. Pohon zajišťovaly dvouhvězdicové osmnáctiválce Nakadžima Ha-45 verzí 21, 23, nebo 25 s nízkotlakým vstřikováním paliva o maximálním výkonu 1397-1470 kW. \n\nK sériové výrobě výškové verze Ki-84-III s motorem Ha 45Ru s turbokompresorem už nedošlo. Vyráběna nebyla ani verze Ki-84N (také Ki-117) s motorem Nakadžima Ha 44-13 o výkonu 2500 hp a zvětšeným rozpětím. Poslední dva projekty výškové verze byly označeny Ki-84P a Ki-84R. \n\nVerze Ki-106 byla pokusem o výrobu letounu z nestrategických surovin. Její konstrukční řešení dostala na starost firma Tačikawa Hikoki K.K. První prototyp celodřevěného stroje zalétal v červenci 1945 major Yasuhito Kuroe. Do draku byl instalován motor Nakadžima Ha-45-21 o výkonu 1463 kW pod duralovou kapotou. Hlavňovou výzbroj tvořily dva synchronizované kanóny Ho-5 ráže 20 mm v trupu nad motorem a po jednom v každé polovině křídla. Následující tři prototypy byly z důvodu odlehčení vybaveny pouze trupovými kanóny. Zjednodušeny byly rovněž vztlakové klapky původně dělené.\n\nKi-113 byl nedokončený prototyp verze Ki-84 postavené pro změnu s ocelovou kostrou a potahem. Nedokončený zůstal i prototyp verze Ki-116 s řadovým motorem Micubiši Ha 112-II.\n\nPro ověření vlastností letounu byla také v říjnu 1943 vytvořena experimentální \"čútai\" vyzbrojená typem Ki-84, která však nebyla nasazena v bojové oblasti. Výsledky testování byly velice pozitivní. První řadovou jednotkou, která byla typem vyzbrojena byla 22. sentai, která byla nejprve krátce nasazena v Číně a stala se zde pro Američany nepříjemným překvapením. Poté byly letouny nasazeny především při obraně Filipín a Okinawy.\nNa Filipíny byla soustředěna většina jednotek s moderními Ki-84 (jednalo se o 1., 11., 29., 51., 52., 71., 72., 73. a 200. sentai), přičemž letouny byly nasazeny především jako stíhací bombardéry proti pozemním cílům a americké invazní flotile. V boji tyto jednotky ztratily většinu svých letadel a musely být poté staženy do Japonska k přeskupení a vyzbrojení.\n\nŘada jednotek poté bránila Japonsko před útoky amerických bombardérů. Působily také na Okinawě, v Barmě, Číně, Thajsku, Mandžusku, Indočíně, Indonésii a řada jednotek skončila svou bojovou činnost na Tchaj-wanu.\n\nPo skončení války používaly ukořistěné kusy jak Kuomintang, tak komunistické síly. Letoun byl testován i v USA.\n\n\n\nDvouhvězdicový vzduchem chlazený čtyřdobý zážehový osmnáctiválec Nakadžima Ha-45 Model 21 o maximálním výkonu 1990 koní (1463,64 kW)\n\n\n\n"}
{"id": "204667", "url": "https://cs.wikipedia.org/wiki?curid=204667", "title": "Vores Øl", "text": "Vores Øl\n\nVores Øl (dánsky “\"naše pivo\"”), také známé jako Free Beer (anglicky “\"svobodné pivo\"”) je značka piva, jehož receptura funguje na principu open source. Jeho recept je publikován pod licencí Creative Commons. Myšlenka piva s open sourcovým receptem pochází od studentů informačních technologií na univerzitě v Kodani spolu s uměleckou společností Superflex. Pivo má být příkladem uplatnění myšlenky open source i mimo digitální svět. Studenti uvařili prvních sto litrů tmavého piva ve verzi 1.0 ve školní kavárně v roce 2001, v současné době je k dispozici verze 4.1.\n\nNásledující receptura byla publikována v září 2005 na internetových stránkách projektu. Mělo by z ní vzniknout 85 litrů piva, které by mělo obsahovat maximálně 6 % alkoholu. Recept je volně šiřitelný a upravitelný podle licence Creative Commons.\n\n\nSměs je 1–2 hodiny vařena při teplotě 55 - 60 °C. Poté je profiltrována, až vznikne 10 kg sladového extraktu.\n\n\nSladový extrakt je dán do kotle s chmelem Hallertauer, přidá se asi 70 litrů vody. Po půl hodině se přidá cukr a guarana. Vaří se asi hodinu, deset minut po ukončení vaření se přidá chmel z Tettnangu.\n\nNásledně jsou přidány kvasinky a pivo se nechá asi dva týdny fermentovat při pokojové teplotě (21 °C). Po ukončení fermentace je pivo stáčeno do láhví, na litr jsou přidány čtyři gramy cukru a trochu kvasinek ze dna fermentačního kotle. Následně je pivo v láhvích ponecháno při pokojové teplotě asi osm až deset dnů, aby se pivo nasytilo oxidem uhličitým.\n\n"}
{"id": "204669", "url": "https://cs.wikipedia.org/wiki?curid=204669", "title": "Pachycephalosaurus", "text": "Pachycephalosaurus\n\nPachycephalosaurus (\"tlustohlavý ještěr\") byl středně velký ptakopánvý dinosaurus, žijící na západním území Severní Ameriky v období pozdní svrchní křídy (asi před 70 až 66 miliony let). Patřil tedy k vůbec posledním neptačím dinosaurům, jejichž zkameněliny jsou objevovány v souvrství Hell Creek. Dal název celé skupině ptakopánvých dinosaurů, jejichž fosílie jsou známé již z jurského období – pachycefalosauři.\n\nPrvní zkameněliny pachycefalosaurů byly zřejmě objeveny již v 50. letech 19. století. Materiál typového druhu \"P. wyomingensis\" však popsal až Charles W. Gilmore v roce 1931. Teprve v roce 1943 však s novým kompletnějším materiálem popsali tento taxon správně paleontologové Barnum Brown a Erich Maren Schlaikjer. V současnosti je jako platný druh uznáván pouze \"P. wyomingensis\".\n\nAnatomie pachycefalosaura není dobře známá, protože byly fakticky dodnes objeveny jen části jeho lebky. Ta byla extrémně ztluštělá a vytvářela „helmu“ (frontoparietální dóm) vysokou až kolem 25 cm. Dříve se dokonce předpokládalo, že mohlo jít o dutou mozkovnu a že tito dinosauři byli tedy velmi inteligentní. Brzy však bylo prokázáno, že je kost kompaktní a mozek byl ve skutečnosti velmi malý. \"Pachycephalosaurus\" byl dvounohý (bipední) dinosaurus, který měřil maximálně asi 5 až 7 metrů na délku (existují však odhady až osmimetrové). Jeho hmotnost mohla dosáhnout zhruba 370 až 450 kilogramů, u odrostlých jedinců však možná až 2 tun. Byl s jistotou býložravý a jeho zuby nasvědčují spásání tuhé vegetace. Patří k poměrně známým a často zobrazovaným dinosaurům.\n\n\n"}
{"id": "204676", "url": "https://cs.wikipedia.org/wiki?curid=204676", "title": "Ludwik Dorn", "text": "Ludwik Dorn\n\nLudwik Stanisław Dorn [ludvik staňisuav dorn] (* 5. června 1954, Varšava) je polský politik, sociolog a publicista, od podzimu 2005 do jara 2007 místopředseda polské vlády a ministr vnitra ve vládách Kazimierza Marcinkiewicze a Jarosława Kaczyńského. V dubnu 2007 nahradil ve funkci maršálka polského Sejmu Marka Jurka.\n\nV dobách komunismu se podílel na opozičním hnutí (KOR, Solidarita), byl vězněn. Po pádu komunismu byl členem různých pravicových politických uskupení, pracoval v Kanceláři prezidenta Lecha Wałęsy, odkud odešel po konfliktech spolu s dalšími pracovníky (včetně vedoucího Kanceláře Jarosława Kaczyńského).\n\nV roce 2001 se podílel s bratry Kaczyńskými na založení strany Právo a spravedlnost (PiS), kde se stal místopředsedou.\n\nOd 31. října 2005 byl ministrem vnitra v menšinové vládě Kazimierza Marcinkiewicze, 21. listopadu 2005 byl jmenován místopředsedou vlády.\n\nDne 6. února 2007 Ludwik Dorn ve vládě Jarosława Kaczyńského podal demisi, premiér přijal demisi z funkce ministra vnitra, ale ponechal jej ve funkci vicepremiéra. Uvedeným důvodem demise byl rozdíl názorů na fungování resortu. Dne 27. dubna 2007 po demisi Marka Jurka z funkce maršálka Sejmu jej PiS navrhlo na tuto funkci a byl zvolen.\n\n"}
{"id": "204684", "url": "https://cs.wikipedia.org/wiki?curid=204684", "title": "Loužek", "text": "Loužek\n\nNázev Loužek má více míst:\n"}
{"id": "204685", "url": "https://cs.wikipedia.org/wiki?curid=204685", "title": "Podhoří", "text": "Podhoří\n\nPodhoří má více významů:\n\n\n\n\n"}
{"id": "204688", "url": "https://cs.wikipedia.org/wiki?curid=204688", "title": "Nakadžima Ki-44", "text": "Nakadžima Ki-44\n\nNakadžima Ki-44 Šóki (v překladu „Démon“), ve spojeneckém kódu znám jako Tojo, (podle japonského ministerského předsedy Hideki Tódža) byl japonský jednomotorový jednomístný dolnoplošný stíhací letoun vyvinutý firmou Nakadžima a užívaný japonským armádním letectvem ve druhé světové válce.\n\nByl vyvíjen již od roku 1938, první prototyp (výr. č. 4401) zalétal tovární šéfpilot Hajaši v srpnu roku 1940 na letišti Ojima u města Ota. Nevyzbrojený stroj poháněl dvouhvězdicový čtrnáctiválec Nakadžima Ha-41 o výkonu 919 kW. Při jeho konstrukci byl kladen důraz na rychlost a stoupavost. Letoun byl navržen s poměrně malou nosnou plochou. Brzy poté se do letových zkoušek zapojily další dva prototypy (4402 a 4403), zároveň byla také zahájena výroba prvních sedmi předsériových exemplářů (4404 až 4410).\nPrvní ze sedmi předsériových Ki-44-Ia byl dokončen v červnu 1941, další následovaly v červenci a srpnu. Stroje byly zklamáním, nedosahovaly ani zdaleka předpokládaných výkonů. Proto následovaly postupné úpravy, letoun byl vybaven silnějším motorem, byla posilněna výzbroj (první verze nesla jen kulomety).\n\n28. ledna 1942 byla objednána velkosériová výroba Ki-44-Ib v počtu 40 kusů. Olej motorů dosavadních verzí se chladil v trubkovém prstencovém chladiči umístěném před válci těsně za vrtulí. Následující subverze Ki-44-Ic již nesla chladič oleje umístěný ve spodní části krytu motoru. Vybaveny byly také zjednodušenými kryty kol podvozku bez sklopných spodních částí. Výroba Ki-44-Ib byla ukončena v říjnu 1942.\n\nZástavbou nového, silnějšího dvouhvězdicového čtrnáctiválce Nakadžima Ha-109 s dvoustupňovým kompresorem o vzletovém výkonu 1117 kW do draku Ki-44-Ia vznikla verze Ki-44-II. Pět prototypů a tři předsériové stroje byly společností Nakadžima dodány koncem léta a na podzim 1942. Úprava zahrnovala rovněž zesílení podvozku, pancéřování kolem schránek nábojů v trupu, zadní části pilotního sedadla a použití jednoduchých samosvorných obalů nádrží paliva. Nesly výzbroj dvou kulometů vz. 89 ráže 7,7 mm v trupu a dvou Ho-103 ráže 12,7 mm po jednom v každé polovině křídla. První sériové letouny opouštěly montáž v úpravě Ki-44-IIa se smíšenou výzbrojí jako prototypy a předsériové stroje. Produkce byla ukončena po vyrobení 30 strojů v listopadu 1942.\n\nOd prosince tohoto roku výroba přešla na typ Ki-44-IIb s hlavňovou výzbrojí čtyř kulometů Ho-103, která se pak velkosériově vyráběla déle než dva roky.\n\nOd začátku roku 1943 zasahovaly do dokončovaných Ki-44-IIb krátké série pozdější úpravy označované celkově Ki-44-IIc. Ta měla ve výzbroji různé typy kanónů ve směsi s kulomety. Ki-44-IIc tak původně označovalo verzi vyzbrojenou 12,7 mm kulomety Ho-103 v trupu a dvěma kanóny Ho-5 vz. 1 ráže 20 mm po jednom v každé polovině křídla. Většinu z přibližně 400 postavených Ki-44-IIc však představovaly letouny vyzbrojené dvojicí Ho-103 v trupu a dvěma kanóny Ho-203 vz. 3 ráže 37 mm v křídle. Šóki s kanóny Ho-203 byly nakonec odeslány do Anšanu v Mandžusku, kde útočily na letouny USAAF Boeing B-29 Superfortress. Další letecký kanón, který byl v omezeném množství instalován na Ki-44-IIc, byl Ho-301 ráže 40 mm, opět po jednom v každé polovině křídla.\n\nJiž v prvních měsících roku 1943 začaly konstrukční práce na modifikaci Ki-44-III s dvouhvězdicovým osmnáctiválcovým motorem Nakadžima Ha-145 o vzletovém výkonu 1470 kW. Prototyp poprvé vzlétl v červnu 1943 a společnost Nakadžima pak vyrobila šest předsériových letounů ve dvou variantách. Ki-44-III s párem synchronizovaných kanónů Ho-5 v trupu a dvěma v křídle a Ki-44-IIIa rovněž s trupovými Ho-5, ale se dvěma křídelními Ho-203.\n\nLetoun byl zamýšlen jako přepadový stíhač a tomu byly vyladěny jeho výkony. Vyznačoval se (na japonské poměry) vysokou rychlostí, velmi dobrou stoupavostí a silnou výzbrojí, cenou za to byla horší manévrovatelnost, vysoká přistávací rychlost a nedobrý výhled z kabiny při pojíždění.\nCelková produkce dosáhla 1225 kusů, poslední dva vyrobené stroje byly předány na začátku ledna 1945.\n\nDne 15. září 1941 začal na vojenském letišti ve Fuse výcvik vybraných elitních pilotů, kteří prošli vzdušnými boji v Číně a Chalchin-Golu na devíti strojích Ki-44-Ia (výr. č. 4402 až 4410). Tato pokusná rota, nazvaná „Kawasemi“, se po ukončení výcviku přesunula do jižní Číny a 30. listopadu přiletěla do Kantonu. Po zahájení války v Tichomoří se jako součást nově utvořeného 12. hikodanu (letecké divize) přemístili do jižní Francouzské Indočíny, aby podpořili japonské vylodění v Malajsku. Nejstarší nasazený letoun (4402) zde pilotoval kadet Micumoto od 3. roje letky „Ledňáčků“, starší seržant Itó od 2. roje usedal do 4404. Velitel 1. roje major Sakagawa převzal 4405, velitel 2. roje kapitán Jinbó pak 4406 a velitel 3. roje kapitán Jasuhiko Kuroe 4408. O první uznaný sestřel nového typu K-44 se postaral již na začátku ledna 1942 kapitán Kuroe, když poblíž Džóhóre Bárú severně od Singapuru sestřelil jeden ze tří hlídkujících Brewsterů Buffalo spojených perutí č. 21 a 453 RAAF se sídlem v Sembawangu.\n\nV květnu 1942 se z „Ledňáčků“ ustavila 47. nezávislá stíhací letka japonského armádního letectva (Dokuricu hikó čútai), která začala přebírat nově vyráběné Ki-44-Ib, včetně několika Ki-44-Ic. Po náletu bombardérů North American B-25 Mitchell pod velením Jamese H. Doolittla na Tokio 18. dubna 1942 byla 47. letka okamžitě stažena do Japonska. Současně obdržela další Šóki a byla povýšena na 47. pluk se základnou na letišti Narimasu u Tokia, kde měla napříště jako součást 10. hikodanu zabránit podobným útokům. Koncem války 47. pluk pod velením Noboru Okudy vzlétal proti bombardérům B-29.\n\nV létě roku 1942 začaly na typ Ki-44 přecházet také 9. a 87. sentai (pluk) japonského armádního letectva. Pluk č. 9 původně operoval v okolí čínského Tainei se stíhacími Kawasaki Ki-10, od roku 1938 se začal přezbrojovat na letouny Nakadžima Ki-27, s nimiž se účastnil bojů proti sovětským vojskům u Chalchin-Golu v létě 1939. V Mandžusku také přešel na Ki-44-I, s nimiž se vrátil do Číny. Do konce II. světové války měl základnu na letišti Jogai u Nankinu.\n\nPluk č. 87 byl založen v čínském Charbinu v březnu 1941 se stroji Ki-27. První nové Ki-44 převzal v červenci 1942. V roce 1943 byl se svými Šóki převelen do Palembangu, odkud chránil naftová pole a rafinérie na Sumatře jako součást 9. letecké divize (hikodanu) do podzimu 1944. Pak byl stažen na japonské ostrovy, kde je bránil před americkými nálety. Operoval přitom jako součást východního obranného sektoru do porážka Japonska v srpnu 1945.\n\nPouze o několik týdnů později po 9. a 87. pluku se na Ki-44 začala přezbrojovat také 85. sentai, umístěná rovněž v Nankinu, kde zařadila do své výzbroje v červenci 1942 své první Šóki. Založena byla s Ki-27 v Číně. Koncem roku se pluk přesunul do Kantonu a zůstal tam až do jara 1945, kdy byl přesunut do Koreje. V tomto období již byl převážně vyzbrojen stroji Nakadžima Ki-84. V době ukončení války měl základnu v Soulu.\n\nV červenci 1942 se utvořila další obranná jednotka na domácích ostrovech, 246. stíhací pluk. Do léta 1943 byl vyzbrojen typem Ki-27, kdy na letišti Hjógo dostal nově vyrobené Ki-44-II. V říjnu 1944 se na několik týdnů přemístil na letiště Byoto na ostrově Formosa, poté operoval na Filipínách. Odtud byl 246. stíhací pluk v prosinci odvolán zpět do Japonska k doplnění stavů. Sloužil pak s několika Ki-84 u středního obranného sektoru Japonska na letišti Tajšá v prostoru měst Ósaka a Kóbe proti B-29. Šóki používal do svého rozpuštění v srpnu 1945.\n\nV roce 1944 Japonci vyslali do Číny mimo jiné rovněž 22. stíhací armádní pluk, který vznikl v březnu v japonském městě Fussa. Od počátku jeho výzbroj tvořily Ki-44-IIb, zanedlouho však převzal i první Ki-84. V srpnu byl převelen do čínského Hankowu, v září již sloužil na Filipínách. Po japonské porážce na tomto souostroví se 22. pluk vrátil do Japonska, kde se v roce 1945 stal součástí východního obranného sektoru se základnou v Chosenu. Před skončením války se přesunul do Koreje, kde byl na letišti Kimpo po kapitulaci rozpuštěn.\n\nV létě 1944 převzala své první Ki-44-IIb 29. sentai při svém doplnění na armádní letecký pluk. Z Číny byl pluk na podzim 1944 odeslán na Filipíny společně s několika Ki-84. Po úspěšné americké invazi na ostrovy byl na začátku roku 1945 poslán na Formosu, kde operoval z letiště Tajchu až do japonské kapitulace.\n\n70. stíhací pluk japonského armádního letectva, založený v červenci 1941 s Ki-27, přelétl v červenci 1944 po přezbrojení na Ki-44-IIb do Mandžuska. Zde bylo do jeho stavu zařazeno rovněž několik Ki-84. Na přelomu let 1944-45 se jednotka přesunula na mateřské ostrovy, kde se stala součástí západního obranného sektoru jako součást 12. letecké divize. Rozpuštění 70. stíhacího pluku proběhlo po ukončení válečného konfliktu na letišti Macudo v prefektuře Čiba.\n\nBěhem léta a začátkem podzimu 1944 užíval po několik týdnů typ Ki-44-II 59. pluk. V této době útvar operoval v Mandžusku a následně přešel na stroje Ki-84. Přibližně ve stejném období roku 1944 sloužily Šóki u 64. „Kató sentai“ pod velením Tatea Katóa. Působila tehdy v Thajsku.\n\nZačátkem roku 1945 sloužilo na domácím území Japonska celkem sedm pluků s Ki-44-II, jeden na Formose a v Číně již jen 9. a 85. pluk.\n\nJeště v březnu byl na Ki-44-II převážně přezbrojen 23. pluk, ustavený v říjnu 1944 s letouny Nakadžima Ki-43. K jeho rozpuštění došlo po skončení války ve městě Čiba.\n\n\n\n\n\n\n"}
{"id": "204689", "url": "https://cs.wikipedia.org/wiki?curid=204689", "title": "Velká cesta (Hvězdná brána)", "text": "Velká cesta (Hvězdná brána)\n\nVelká cesta je 21 epizoda 5 řady sci-fi seriálu Hvězdná brána.\n\nDaniel Jackson je na planetě Kelowna, kde se seznámí s Jonasem Quinnem, kelownským vědcem. Při jednom experimentu s nestabilním prvkem naquadrií, dojde k havárii a hrozí zničení planety. Daniel však rozstřílí sklo laboratoře a vrhne se dovnitř, aby zastavil reakci, ale to vše za cenu obrovské dávky záření. Kelownská vláda se tak mylně domnívá, že nehodu způsobil Daniel Jackson. Jack O'Neill to vše poví Jonasovi, který se velmi stydí, že Daniel není na Kelowně, kterou zachránil, uznáván jako hrdina. Jonas Quinn přichází bránou s tím, že řekl své vládě pravdu a sebral naquadrii. Zůstává v SGC, protože se nemůže vrátit na svou domovskou planetu, kde je pokládán za zrádce. Daniel rozmlouvá s Omou Desalou o svém životě a s její pomocí unikne před smrtí a povznese se na vyšší úroveň existence.\n\n- Přepis (en)\n"}
{"id": "204696", "url": "https://cs.wikipedia.org/wiki?curid=204696", "title": "Křižovatka (rozcestník)", "text": "Křižovatka (rozcestník)\n\nKřižovatka může znamenat:\n\n\n"}
{"id": "204697", "url": "https://cs.wikipedia.org/wiki?curid=204697", "title": "Micubiši J8M", "text": "Micubiši J8M\n\nMicubiši J8M \"Šúsui\" (~ Ostrý meč) byl prototyp raketového stíhacího letounu japonského císařského námořního letectva a japonského císařského armádního letectva. Při startu stroj poháněl raketový motor, přičemž přistával jako kluzák.\n\nKe konci druhé světové války zakoupili Japonci od Třetí říše licenční výrobu typu Messerschmitt Me 163. Zásilka, která byla dopravována námořní cestou do Japonska, však byla v důsledku námořní blokády Spojenců ztracena. Zůstalo jen několik kusů raketových motorů a příručka k obsluze letadla. I s takovými podklady dokázali japonští konstruktéři během jednoho roku postavit prototyp raketového letounu J8M \"Šúsui\" a připravit jej ke zkouškám, které začaly v červenci roku 1945. Zkoušky prototypů však neprobíhaly dobře a hned první letoun byl zničen. Válka tedy skončila dříve, než se stíhačky podařilo dovést k bojové použitelnosti. Celkem bylo vyrobeno 7 prototypů.\n\n\n"}
{"id": "204698", "url": "https://cs.wikipedia.org/wiki?curid=204698", "title": "Nosferatu", "text": "Nosferatu\n\nNosferatu je jedno z označení pro upíra, chápané někdy jako označení určitého druhu upírů nebo konkrétních upírských postav. \n\nVýraz \"nosferatu\" nebo \"Nosferatu\" byl použit v následujících kontextech:\n\nPůvod tohoto označení není zcela jasný. Slovo \"nosferatu\" poprvé uvádí jako rumunský výraz pro upíra rakouský etnograf Wilhelm Schmidt ve svém článku o rumunských zvycích \"Das Jahr und seine Tage in Meinung und Brauch der Rumänen Siebenbürgens\" (Österreichische Revue, 3(1):211–226), který byl publikován v roce 1865. Od Schmidta jej přebírá anglická spisovatelka Emily Gerardová (1849-1905) ve svém cestopisu z Transylvánie \"The Land Beyond the Forest\", publikovaném v roce 1885. Od Gerardové jej spolu s mnoha dalšími detaily o transylvánských reáliích převzal Bram Stoker ve svém románu \"Dracula\" (1897); Stoker jej překládá anglickým \"un-dead\" („nemrtvý“). V rumunštině nicméně výraz v této podobě neexistuje a v domácích pramenech není doložen. Jedná se nejspíš o chybný přepis rumunského výrazu \"nesuferit\" („nesnesitelný, odporný, otravný“), s určitým členem \"nesuferitul\".\n"}
{"id": "204699", "url": "https://cs.wikipedia.org/wiki?curid=204699", "title": "Systém řízení bezpečnosti informací", "text": "Systém řízení bezpečnosti informací\n\nSystém řízení bezpečnosti informací (Information Security Management System - ISMS) je dokumentovaný systém, ve kterém jsou chráněna definovaná informační aktiva, jsou řízena rizika bezpečnosti informací a zavedená opatření jsou kontrolována. Pojem primárně zavedla norma ISO/IEC 17799 (mezinárodní norma převzatá z Britského standardu ), publikovaná Mezinárodní organizací pro normalizaci (ISO) v roce 2000. Novější revidovaná verze je součástí nové řady norem týkající se bezpečnosti informací ISO 27000.\n\nISMS je efektivní dokumentovaný systém řízení a správy informačních aktiv s cílem eliminovat jejich možnou ztrátu nebo poškození tím, že: \n\nISMS může být zaveden pro organizační složku společnosti, informační systém nebo jeho část, případně může zahrnovat celou organizaci. \nZavedení systému řízení bezpečnosti informací (ISMS) je strategickým rozhodnutím vedení společnosti. Tento systém začínají hojně využívat všechny organizace bez ohledu na velikost či obor činnosti, pro které jsou informace a informační technologie klíčovou součástí podnikatelských procesů, nebo které spravují citlivá data svých klientů a mají potřebu efektivně a komplexně zajistit jejich bezpečnost.\n\nPři zavádění systému řízení bezpečnosti informací v organizaci se postupuje podle normy ISO/IEC 27001, která poskytuje doporučení, jak ze souboru doporučených nejlepších postupů, které uvádí norma ISO/IEC 27002 (původně ISO/IEC 17799), případná certifikace se pak provádí podle normy ISO/IEC 27001.\n\n\n\n\n"}
{"id": "204702", "url": "https://cs.wikipedia.org/wiki?curid=204702", "title": "Peter Drucker", "text": "Peter Drucker\n\nPeter Ferdinand Drucker (19. listopadu 1909, Kaasgraben, Rakousko – 11. listopadu 2005, Claremont, Kalifornie) byl americký teoretik a filosof managementu, ekonom a autor související literatury. Platí za zakladatele moderního managementu.\n\nDrucker se narodil do rodiny vysoce postaveného úředníka v habsburském Rakousku-Uhersku. Na svět přišel v hlavním městě čokolády Rakouska, v malé vesnici jménem Kaasgraben, která je dnes součástí Vídně (19. okrsek, Döbling). Po porážce Rakouska-Uherska v první světové válce byl ve Vídni nedostatek pracovních míst, a tak se po dokončení školy přestěhoval do Německa, kde nejprve pracoval v bankovnictví a později jako žurnalista. Ve 20. letech studoval na univerzitě v Hamburku a potom studoval ve Frankfurtu mezinárodní právo, z kterého získal doktorát. Zde také pracoval jako redaktor listu ( \"Frankfurtský všeobecný přehled\") pro mezinárodní vztahy a hospodářství.\n\nVzestup nacismu jej však donutil v roce 1933 opustit zemi. Poté, co odešel, spálili nacisti jedno z jeho děl. Po čtyřech letech v Londýně, kde pracoval pro noviny \"Financial Times\", odešel roku 1937 natrvalo do USA, kde se z něj stal univerzitní profesor, ale také spisovatel na volné noze a vážený odborník přes management a podnikání. O schopnostech Druckera může svědčit i to, že jej George Orwell označil za jednoho ze spisovatelů, kteří předpověděli Německo-ruský pakt z roku 1939. Předpověděl i několik dalších významných událostí, mimo jiné např. propad newyorské burzy roku 1987. Roku 1943 získává Drucker státní občanství USA. Nejprve pracoval na Bennington College v Benningtonu, kde také roku 1945 napsal jedno ze svých nejlepších děl \"Concept of the Corporation\".\n\nOd roku 1950 vyučoval jako profesor managementu na Newyorské univerzitě, přičemž pracoval na mnoha odborných publikacích, pravidelně přispíval do \"Wall Street Journal\" a dělal také poradce několika nadnárodním koncernům jako například General Motors a Sears Roeb\n\nOd roku 1971 až do své smrti byl profesorem sociálních věd a managementu na Claremont Graduate University poblíž Los Angeles. Zde byla zřízena organizace „Peter F. Drucker Graduate School of Management at Claremont University“, která každoročně uděluje ocenění \"Peter F. Drucker Award for Nonprofit Innovation\".\n\nDne 9. července 2002 obdržel Drucker americkou prezidentskou medaili svobody (v orig. ), nejvyšší civilní ocenění Spojených států, od George W. Bushe. Mnoho odborníků z branže jej uznává jako nejvlivnějšího průkopníka moderního managementu. Drucker zemřel 11. listopadu 2005, několik dní před svými nedožitými 96. narozeninami, v Claremontu v Kalifornii přirozenou smrtí.\n\nJeho kariéra ekonomického teoretika začala roku 1945, kdy mu jeho prvotní práce na téma politiky a společnosti otevřela dveře do záležitostí uvnitř společnosti General Motors, jedné z největších korporací na světě. Díky svým zkušenostem z Evropy byl fascinován problémy s udržováním autority. Svoje udivení sdílel s Donaldsonem Brownem, hlavním mozkem administrativy GM. Brown jej přivedl do společnosti, aby provedl něco, co by se dalo označit jako „politický audit“. Z výsledků jeho práce vzniklo dílo \"Concept of the Corporation\", kterým zpopularizoval mnohadivizionální strukturu GM a vedl k velké odezvě v odborných médiích, načež následovaly navazující články a knihy, které dále rozvíjely tuto myšlenku.\n\nDrucker se zajímal o rostoucí počet lidí, kteří pracovali stále více spíš myslí než vlastníma rukama. Byl zaujatý zaměstnanci, kteří věděli více o určitých věcech než jejich šéfové nebo kolegové, ale museli již spolupracovat s ostatními ve velké organizaci. Než aby to prohlásil za projev úžasného lidského pokroku, analyzoval Drucker tento fenomén a zjistil, jak narušuje běžné smýšlení o tom, jak by měla být organizace vedena.\n\nJeho přístup fungoval dobře ve stále vyspělejším světě podnikání druhé poloviny 20. století. V této době již měly velké korporace vyvinuty základní výrobní postupy a hierarchii řízení masové produkce. Výkonní vedoucí si mysleli, že vědí, jak vést společnosti, a Drucker jim do toho najednou vešel s tím, že poukázal na skuliny v jejich přesvědčení, které by mohly způsobit stagnaci podniku. Ale udělal to velice sympatickým způsobem. Předpokládal, že jeho čtenáři jsou inteligentní, racionální a těžce pracující lidé dobré vůle, a tak, jestliže jejich organizace zažívala problémy, věřil, že je to zapříčiněno zastaralými myšlenkami, příliš plochým pojetím problémů nebo jejich vnitřním neporozuměním.\n\nDrucker je autorem třicetidevíti knih, které byly přeloženy do více než dvaceti jazyků. Dvě z jeho knih jsou romány, jeden autobiografický. Je spoluautorem knihy zabývají se japonskými malbami a vytvořil také 4 série vzdělávacích filmů na téma management. Jeho první kniha byla napsána roku 1939, mezi lety 1975 a 1995 byl redakčním sloupkařem listu \"The Wall Street Journal\" a byl také častým přispěvatelem \"Harvard Business Review\", \"The Atlantic Monthly\" a \"The Economist\". V práci podnikového konzultanta (pracoval ale také pro neziskové organizace) pokračoval až do své smrti.\n\n\n\n\n\"Když něco nemůžete změřit, nemůžete to ani řídit.\" ( „If you can´t measure it, you can´t manage it.“) je citát, který slyšel zajisté téměř každý, kdo za sebou má studium ekonomie.\n\nV rámci podnikového vedení manifestoval tento výrok úspěšný postup hospodářských jednotek, které musí být založeny na měřitelných faktech. V tomto je také možné vidět prvopočátek ucelených metod, jako např. Balanced Scorecard, které jsou podpořeny mnohaletými zkušenostmi.\n\n\"Nejlepším způsobem, jak předpovídat budoucnost, je vytvářet ji.\" ( „The best way to predict the future is to create it“)\n\n\"Nejvyšší vedoucí společnosti by neměl mít vyšší mzdu než dvacetinásobek platu svého nejhůře placeného pracovníka.\" ( „…, a company's CEO should make no more than 20 times the salary of its lowest-paid worker.“)\n\n\"Základem podnikání a tím, kdo ho udržuje při životě, je zákazník. Pouze on je zaměstnavatelem.\" ( „The customer is the foundation of a business and keeps it in existence. He alone gives employment.“)\n\n\"Podívejte se z okna a sledujte, co je zřetelné, i když to ještě není vidět.\" ( \"Look out the window and see what's visible but not yet seen.\")\n\n\n\n"}
{"id": "204704", "url": "https://cs.wikipedia.org/wiki?curid=204704", "title": "Josef Bosáček", "text": "Josef Bosáček\n\nJosef Bosáček (17. února 1857 Příbram – 5. září 1934 Příbram) byl český malíř, autor množství sgrafit na fasádách domů, realizátor maleb podle návrhů Mikoláše Alše.\n\nJosef Bosáček se narodil v rodině příbramského krejčího Kašpara Bosáčka (1822–1884) a jeho ženy Marie, rozené Kášové. Josef měl tři starší a dva mladší bratry. Sestra Otýlie zemřela krátce po narození. Tři z jeho bratrů studovali: Vincenc (1851–1918) na kněze, Václav (*1858) vystudoval učitelský ústav a stal se ředitelem škol a přílržitostným publicistou, Antonín (*1868) také studoval učitelský ústav. Josef se nejdříve vyučil pekařem. Věnoval se ale také své zálibě v kreslení a malování, ve které jej podporoval například učitel, hudebník a malíř Josef Hofmayer. Na studia ale neměl prostředky, a proto v roce 1884 vstoupil k beuronským benediktinům do pražského kláštera Emauzy, který praktikoval malířskou školu tzv. beuronského stylu. Po počátečních potížích se díky přímluvám bratra Václava stal žákem Gabriela Jakuba Wügera, profesora malířské akademie v Římě. Ten ocenil jeho talent a svěřil mu práci na sgrafitech ze života sv. Bernarda. V té době Bosáček vytvořil i obraz \"Ruth a Noemi\", na základě kterého byl roku 1886 přijat na pražskou Akademii výtvarných umění. Studoval u profesora Františka Sequense, Antonína Lhoty a Julia Mařáka. Absolvoval u Maxmiliána Pirnera v oboru Dekorativní a náboženská malba.\n\nBěhem studií se seznámil s Mikolášem Alšem, se kterým od roku 1889 spolupracoval na realizaci fresek a sgrafit podle Alšových návrhů. V Plzni působil v letech 1896, 1900, 1903–1907, kdy pracoval pro stavitele Rudolfa Štecha. Po jeho smrti a poté, co české stavebnictví opustilo výzdobu domů sgrafity, odešel za svým bratrem, knězem Vincentem Bosáčkem, na Skalku u Mníšku pod Brdy. V roce 1909 byl jeho bratr přeložen na Makovou horu, kde Josef Bosáček dělal v poutním kostele kostelníka a zvoníka. Zde také namaloval fresku \"Žehnající Kristus\" v presbytáři. Po bratrově smrti v roce 1918 žil na Makové hoře jako poustevník. Zemřel roku 1934 v příbramské nemocnici. V době smrti byl již téměř zapomenut.\n\n\n\n\n\n"}
{"id": "204705", "url": "https://cs.wikipedia.org/wiki?curid=204705", "title": "Rusalka (Dvořák)", "text": "Rusalka (Dvořák)\n\nRusalka je název romantické pohádkové opery Antonína Dvořáka. Tuto operu autor psal v závěrečném období své tvorby, kdy se věnoval pohádkovým námětům (např. předchozí opera Čert a Káča). Dílo vznikalo ve spolupráci s Jaroslavem Kvapilem, který je autorem libreta. V tomto díle se objevují pohádkové motivy v postavách Rusalky, Vodníka nebo Ježibaby, které se mísí se světem lidí (postavy Prince nebo Cizí kněžny). Premiéra proběhla v Národním divadle 31. března 1901 v obsazení nejlepších sólistů té doby (roli Rusalky jako první zpívala Růžena Maturová). \n\nTato opera je považována za klenot české opery v Čechách i ve světě. V průběhu své existence byla uvedena na předních světových scénách. Gustav Mahler, jež byl v době vzniku této opery dirigentem vídeňské Dvorské opery, projevil o toto dílo zájem a už v roce 1910 byla českým souborem poprvé provedena ve Vídni. \n\nNejznámější árie z této opery je zpěv Rusalky k Měsíci: \"Měsíčku na nebi hlubokém\", nejznámějším sborem pak píseň \"Květiny bílé po cestě\". Velmi známá je též i árie vodníkova \"Celý svět nedá ti, nedá\", dále árie ježibaby \"Čáry mury fuk\" a prince \"Vidino divná, přesladká\".\n\nPodle serveru Operabase je v Čechách na pátém místě  před Janáčkovými Příběhy Lišky Bystroušky a za Smetanovou Prodanou nevěstou na prvním, Verdiho La Traviatou a Nabuccem na druhém a třetím a Mozartovou operou Le Nozze di Figaro na čtvrtém místě. Ve světě je na třicáté druhé příčce, což je krásné umístění, když vezmeme v potaz všechny světově uváděné opery. Z českých oper je však v počtu tou nejvíckrát uvedenou, na čtyřicáté příčce je pak Smetanova Prodaná nevěsta.\n\nKdyž začal Jaroslav Kvapil pracovat na libretu Rusalky, měl již napsáno několik operních libret (například \"Deboru\" zhudebněnou Josefem Bohuslavem Foersterem). Původně však psal toto libreto pro Aloise Jiránka, což byl český skladatel působící na Ukrajině. Ale po dokončení si uvědomil, že napsal opravdový skvost a tak libreto Jiránkovi neposlal, ale nabídl ho několika českým autorům - Oskaru Nedbalovi, Josefu Sukovi, Josefu Bohuslavu Foersterovi a Karlu Kovařovicovi. Ani jeden z nich však neměl o libreto zájem. Dvořák byl v té době považován za mistra, proto si mu Kvapil netroufl své dílo nabídnout. Až když Národní divadlo zveřejnilo inzerát, že Dvořák shání libreto k zhudebnění, tak jej prostřednictvím tehdejšího ředitele divadla Františka Adolfa Šuberta nabídl Dvořákovi. Toho toto téma velmi zaujalo a po poradě se svým přítelem Emanuelem Chválou ho přijal.\n\nKvapil tvrdil, že se při psaní tohoto díla nechal inspirovat především Erbenovou Kyticí a co nejvíce se přiblížit k české tradici.  Ale nacházíme zde hned několik děl, kterými se zjevně inspiroval – Hans Christian Andersen a jeho \"Malá mořská víla\", Friedrich de la Motte Foqué a jeho povídka \"Undine\", Gerhart Hauptmann a jeho drama \"Potopený zvon\". Ale v době, kdy byly vztahy mezi Čechy a Němci napjaté, se nelze divit, že nepřiznává německé vlivy ve svém díle. \n\nNejdná se ale o první Kvapilovu práci na toto téma. Již ve svých předchozích dílech se zabýval odlišností různých světů. Například v \"Princezně Pampelišce\" můžeme pozorovat královskou dceru, která je ochotná se všeho vzdát, jen aby mohla žít po boku milovaného muže, nakonec ale slábne a umírá, protože není schopná žít v nuzných podmínkách. V Rusalce toto téma ještě prohlubuje a staví proti sobě dva odlišné světy, lidský a nadpřirozený. Kvapil zde čerpá více inspirace z období fin de siècle, než z romantické tradice. \n\nV tomto libretu autor bohatě využívá jazykové prostředky a citlivě odstiňuje výraz a náladu každého výstupu. Velmi charakteristická je i lyričnost, která pak byla Dvořákovi inspirací při komponování.\n\nZačátek prvního dějství se odehrává na palouku v lese poblíž jezera, který je osvícen měsíčním světlem a na němž tančí lesní žínky (\"„Hou, hou, hou, stojí měsíc nad vodou!“\"). Pak přichází Vodník a laškuje s žínkami, které ale po chvíli prchnou a přichází za ním Rusalka (\"„Hastrmánku, tatíčku“\"), odhaluje mu svou lásku k mladému muži, jež se chodí koupat do jejich jezera (\"„Sem často přichází“\") a po kterém touží tak, že je ochotná se kvůli němu stát člověkem, tedy zříci se své nadpřirozenosti, aby mohla dobýt jeho srdce. Vodník je zarmoucen (\"„Prodána člověku!“\") a posílá jí za Ježibabou. Zde se Rusalka na chvíli zamyslí a vede monolog k měsíci, který prosí o doručení svého milostného vzkazu milému (slavná árie \"„Měsíčku na nebi hlubokém“\"). Následuje přivolání Ježibaby a dialog s ní, kdy ji prosí o pomoc, ale Ježibaba si z ní utahuje. Nakonec Ježibaba přistoupí na dohodu, ale Rusalka se musí takřka všeho vzdát (\"„Průsvitný svůj vodní šat“\" - \"„Něma budeš“\"). A to není to nejhorší, protože jestli si nezíská Princovu lásku, tak je jejím osudem být jeho zhoubou a sama bude věčně prokletá. Ale to všechno je Rusalka schopná přijmout, protože věří v pravost a čistotu lásky dvou bytostí (\"„Čistou lidskou duší, moje láska všechna kouzla zruší!“\"). Ježibaba ji tedy zve k sobě do chalupy, kde probíhá Rusalčina proměna v člověka (\"„Čury mury fuk!“\"). \n\nVšechno kolem utichne, jen z dálky se ozývají lovecké rohy a později zpěv jednoho z lovců (\"„Jel mladý lovec“\"). Na scénu vbíhá Princ a udiveně se rozhlíží kolem sebe v dojmu, že zahlédl něco podivného. Pak usedá zadumán k jezeru a opět se ozývá zpěv Lovce, načež z lesa vychází skupina lovců, které Princ posílá zpátky na hrad a sám zůstává v lese u jezera. O chvílí později z chaty vyjde Rusalka, jejímž zjevem je Princ omámen (\"árie „Vidino divná přesladká“\"). Ta je zmatená, protože nemůže promluvit. Dokonce slyší nářek svých sester a Vodníka z jezera. Schoulí se bezradná do Princova náručí, který ji utěšuje a skládá jí komplimenty. Nakonec ji vzývá, aby ho následovala (\"„Pohádko má, pojď se mnou!“\") a Rusalka s ním odchází od jezera na jeho hrad.\n\nDruhé jednání začíná na hradě scénou starého, zvědavého Hajného a mladého, naivního Kuchtíka, kteří při přípravě hostiny komentují aktuální situaci na zámku a především kritizují Rusalku, která se jim příčí (\"„Holka je ti němá, kapky krve nemá, chodí jako vyjevená, to by byla čistá žena.“\"), ale nakonec i Prince a jeho změnu. Přestanou až ve chvíli, kdy přichází Princ s  Rusalkou a vede k ní tesklivý monolog (\"„Již týden dlíš mi po boku“\"). Později se zde objeví Cizí kněžna, která Prince nemiluje, ale pro svou hrdost bojuje o jeho přízeň (\"„Zda na chvíli princ vzpomene si přec, že hostitelem též je milenec“\"). Princ je z Kněžny rozrušen a uvádí ho do rozpaků výtkami na mlčenlivost Rusalky. Princovy emoce vygradují až k tomu, že se sám oboří na zmatenou Rusalku a pak spolu s Kněžnou odchází a nechávají ji samotnou. Rusalka je zmatená a zarmoucená, protože si uvědomuje, že Prince ztrácí a pomalu také odchází mezi sloupovím zámku. \n\nZe zámku se ozve slavnostní hudba a ze zámku vychází trubači, princova družina, svatební hosté a spousta dalších lidí, spolu s Princem, který se ztrácí ve svůdných pohledech Kněžny. Všichni se seskupí v parku a tančí polonézu. Po tanci odcházejí zpět do zámku.\n\nZe zámeckého jezera se vynoří Vodník, který pozoroval celé dění, je velmi znepokojen a zarmoucen (\"„Celý svět nedá ti, nedá vodní čím říše rozkvétá!“\"). Pak se opět vrací celá společnost, tentokrát i s Rusalkou po boku Prince a zpívá se sbor \"„Květiny bílé po cestě“\", který Rusalce působí velké bolesti. Po dozpívání se celá společnost opět přesouvá do zámku, ale Rusalka zmatená a zarmoucená prchá k jezeru, kde se setkává s Vodníkem, kterému se bezradná svěřuje se svým trápením(\"„Ó marno to je a prázdnota je v srdci mém“\"). Ten ale ví, že jí nemůže pomoct, protože by na ni uvalil věčnou kletbu, konejší ji tedy ve svém náručí. Poblíž se ale objeví Princ s Kněžnou a vedou intimní rozhovor - ve chvíli, kdy se Princ chystá vášnivě obejmout Kněžnu, se Rusalka rozběhne a obejme Prince. Ten ji však hrubě odstrčí, což Vodníka rozzuří a ukáže se Princi a zjevuje mu, že si přivodil vlastní záhubu (\"„V jinou spěš náruč spěš a spěš, objetí jejímu neujdeš“\"), pak odvádí Rusalku s sebou. Zmatený Princ se vrhne Kněžně k nohám a žádá ji o spasení. Ta však opouští zámek s pocitem triumfu a zanechává Prince samotného.\n\nNa začátku třetího jednání je Rusalka o samotě u jezera a truchlí nad svým krutým osudem (\"„Necitelná vodní moci“\") a tam ji nachází Ježibaba. Lituje Rusalku a dává jí kázání o nenapravitelnosti lidské povahy. Rusalka jí žádá o radu a tak jí Ježibaba odhalí, že jediným řešením je \"„zahubit toho, jež ji oklamal“\" a podává jí nůž, kterým má Prince zabít. Rusalka to ale striktně odmítá, zahazuje nůž do jezera a volí si věčné utrpení, jen aby Princ, kterého stále miluje, mohl být šťastný. \n\nU jezera se objevuje Hajný a Kuchtík. Stará Háta je poslala k Ježibabě pro radu, protože Princ, kterého proklel Vodník, onemocněl. Pomlouvají před Ježibabou Rusalku, označují ji za čarodějnici a Vodníka za ďábla, ale ten se vynoří z jezera, protože všechno slyšel. Je rozzuřený a proklíná lidské pokolení (\"„Pomstím se, pomstím“\"). Hajný a Kuchtík prchají pryč a Ježibaba se smíchem zachází do chatrče. \n\nSetmí se  a na palouku se sejdou lesní žínky, čekají na Vodníka. Když přijde, tak se na něj hned vrhnou, ale ten nemá náladu si s nimi hrát a přeruší je (\"„Nelaškujte plaše, děti zlatovlasé“\") a naříká nad ztrátou Rusalky. Pak se zanoří do jezera a spolu s ním zajde i měsíc. Lesní žínky prchají.\n\nK jezeru se připotácí zmatený Princ a hledá Rusalku (\"„Bílá moje lani“\"). Poznává, že je to místo, kde se poprvé setkal s Rusalkou, volá ji, nakonec ale padne znaven k zemi. Zjevuje se Rusalka a volá na něj. On jako omámen neví, jestli je to skutečnost nebo sen, pak ji žádá o odpuštění. Rusalka mu vysvětluje, že jediná věc, kterou mu může dát, je zkáza. Ale to je jediná věc, po které Princ touží (\"„Nechci se vrátit, zemru rád“\"). A tak ho Rusalka objímá, což Prince zabíjí, avšak je šťastný (\"„Umírám šťasten, umírám ve tvém objetí“\"). Ještě se z jezera ozve sténání Vodníka, litujícího Rusalku. Operu uzavírá modlitba Rusalky za Princovu duši (\"„Za tvou lásku, za tu krásu tvou, za tvou lidskou vášeň nestálou, za všecko, čím klet jest osud můj, lidská duše, Bůh tě pomiluj!“\").\n\n\n\n\nMotivy zakleté víly/dívky, která nesmí s princem, do něhož se zamilovala promluvit, můžeme najít například v pohádce \"Malá mořská víla\" Hanse Christiana Andersena nebo v příběhu zakleté princezny Odetty v pohádkovém baletu \"Labutí jezero\".\n\n\n"}
{"id": "204709", "url": "https://cs.wikipedia.org/wiki?curid=204709", "title": "Linecké těsto", "text": "Linecké těsto\n\nLinecké těsto se používá pro přípravu lineckého cukroví, typického vánočního cukroví. Pro přípravu těsta se používá máslo, vaječný žloutek, moučkový cukr, vanilkový cukr, hladká mouka a někdy citronová šťáva pro dochucení. Zcela základní je recept poměrový 7:14:21. To znamená 7 (nejčastěji dag) cukru, 14 (dag) tuku, 21 (dag) hladké mouky. Linecké těsto se používá i mimo období vánoc pro výrobu zákusků, zejména lineckých koláčů. Často se takové zákusky slepují marmeládou nebo polévají čokoládou.\n"}
{"id": "204710", "url": "https://cs.wikipedia.org/wiki?curid=204710", "title": "Apple I", "text": "Apple I\n\nPíše se rok 1971, když se poprvé setkávají Steve Jobs a Stephen G. Wozniak. V té době jednadvacetiletý Steve Wozniak a šestnáctiletý Steve Jobs.\n\nJobs navázal kontakt s místním počítačovým skladem, The Byte Shop, který mu nabídl, že by měl o stroj zájem, ale jen v úplné sestavě. Majitel, Paul Terrell, přešel dále a řekl, že by objednal 50 kusů a zaplatí $666,66 za každý doručený kus. Jobs přijal objednávku Byte Shopu, a potřebné součástky objednal z Cramer Electronics, aby mohl sestavit Apple I Místní úvěrový manažer se Jobse zeptal, jak bude platit splátky a on odpověděl: „Mám tuto objednávku z Byte Shop z řetězce počítačových skladů na 50 z mých počítačů a platby jsou na dobírku. Pokud mi dodáte součástky do 30 dnů, budu schopen postavit a doručit počítače v daném termínu, shromáždit peníze od Terrella z Byte Shopu a zaplatit vám.\"\nÚvěrový manažer Paul Terrell, který navštěvoval IEEE počítačové konference v Asilomar v Pacific Grove, potvrzoval pravdivost objednávek. Ohromen Jobsovou vytrvalostí, Terrell ujistil úvěrového manažera, že až se počítače ukážou ve skladu, Jobs bude mít víc peněz než je potřeba k zaplacení součástek. Stevové, a jejich malá pracovní skupina, strávili den a noc sestavováním a testováním počítačů, aby mohli počítače doručit Terrelovi včas pro zaplacení dodavatelům. A aby měli zbylý čistý zisk na další objednávku. Steve Jobs našel způsob jak financovat společnost, která se má brzy stát multimilionářskou, bez toho aby museli prodávat akcie nebo vlastnická práva.\n\nApple I je někdy posuzován jako první osobní počítač, který ve firmě Apple vznikl. Navrhl jej Stephen G. Wozniak a Steve Jobs pro osobní účely. Apple I byl první produkt firmy Apple, představený v dubnu roku 1976 na exhibici (Homebrew Computer Club) ve městě Los Altos v Kalifornii v USA. Bylo vyrobeno asi dvě stě těchto počítačů. Skromné technické vybavení počítače Apple I vypovídá o pokroku té doby. Původní maloobchodní cena za jeden počítač se 4kB RAM činila $666,66.\n\nTehdy všeobecně dostupný mikroprocesor byl pouze Intel 8080 za $179, a Motorola 6800 za $170. Wozniak preferoval 6800, ale ani jeden z nich nebyl pro ně cenově dostupný. Tak sledoval, učil se a navrhoval počítače na papíře a přitom čekal, až si bude moct CPU dovolit.\nKdyž MOS Technology vydalo svůj čip 6502 v roce 1976 za $20, Wozniak napsal pro tento procesor základní verzi, potom začal navrhovat počítače, aby v tom mohl běžet mikroprocesor 6502, který byl navržen stejnými lidmi jako mikroprocesor 6800. Wozniakovy dřívější návrhy počítače s mikroprocesorem 6800, potřebovaly pouze menší změny, aby fungovaly na novém čipu 6502.\n\nTyto počítače se prodávaly jako stavebnice, postavené na mikroprocesoru MOS 6502 , který byl taktovaný na frekvenci 1MHz. Kapacita operační paměti činila v základní sestavě 4 kB, kterou bylo možné rozšířit na 8 kB. Další možné rozšíření mohlo být provedeno pomocí rozšiřující karty a velikost operační paměti dosahovala až 48 kB. Apple I také zahrnoval samonaváděcí programový kód na ROM (paměť určená pouze pro čtení), který zjednodušoval uvedení do chodu. Ačkoli byl stroj jednoduchý, i přesto to byl designově mistrovský kousek, který používal daleko méně součástek, než cokoli jiného v jeho třídě. Wozniak rychle získal reputaci mistrovského designéra.\n\nGrafické promítnutí bylo prováděno pomocí obvyklého televizního modulátoru. Nebyly to displeje, které známe u pozdějších strojů, ale text byl zobrazován velmi pomalu, v 60 znacích za sekundu. Avšak toto bylo stále rychlejší, než tehdejší dálnopis. Video ovladač počítače Apple I zobrazoval textový režim 40 znaků na 24 řádcích v textu a znázorňoval jen velká písmena. Možnost ukládání dat je realizována skrze kazetové rozhraní počítače, pro načítání a ukládání programů v rychlosti 1200 bit/s.\n\nApple I není ani zdaleka určen pro kancelářskou práci, na hraní, nebo jako domácí počítač. Jedná se o soubor obvodů, které může sestavit jen skutečný zájemce o mikropočítače či uživatel zběhlý v sestavování elektronických zařízení. Zákazník musí také sám počítač Apple I vybavit potřebnými programy. Uživatelé museli přidali ještě: skřínku, napájecí zdroj, klávesnici, displej. I přesto byl na dosud nenasyceném trhu systém Apple I úspěšný. Obrat firmy Apple za první rok se blížil k milionu dolarů.\n\n\n"}
{"id": "204711", "url": "https://cs.wikipedia.org/wiki?curid=204711", "title": "Jokosuka MXY7", "text": "Jokosuka MXY7\n\nJokosuka MXY-7 Óka (: 桜花, \"Óka\", někdy nestandardně přepisováno i jako \"Ohka\"; : \"Třešňový květ\") byl raketový sebevražedný letoun japonského císařského námořního letectva používaný v závěru druhé světové války v Tichomoří. Američané mu přezdívali \"Baka\" (japonský pojem pro šílence). Všechny varianty stroje měly na přední části trupu emblém třešňového květu. \n\nV roce 1944 vyvinula japonská firma Jokosuka speciální sebevražedný letoun MXY-7 Óka. První bezmotorový let byl proveden 23. října 1944 na letišti v Sagami klouzavým letem do moře bez pilota, o měsíc později byly na letiši Kašima zahájeny testy s raketovým pohonem. Jednalo se o pilotovanou pumu obsahující 1200 kg trhaviny (trinitroaminolu). Letounek měl tři raketové motory na tuhé palivo, které mohly po dobu deseti sekund vyvinout statický tlak 800 kp. Óku vynášel těžký dvoumotorový bombardér G4M2e model 24 Tei („Betty“) v pumovnici bez dveří. Zhruba ve vzdálenosti 80 km od cíle ve výšce 8000 m se Óka odpoutala od nosného bombardéru a pomocí raketových motorů dosáhla rychlosti přesahující 900 km/h. Poté nastal rychlý bezmotorový let, při němž pilot navedl letoun na cíl, přičemž mohl zapnout dle potřeby pohonné rakety.\n\nNa sériové výrobě se podílela řada subdodavatelů. Trup včetně instalace motorů i hlavice produkovaly dílny společnosti Kanagawa K. K., křídlo a ocasní plochy byly vyráběny firmou Fudži Hikóki K. K., detaily a odlévané díly pocházely z regionů Ósaka, Hirošima a Tokio. Kompletaci Óky zajišťoval 1. námořní letecký arzenál v Jokosuce, model 11 kompletoval v sérii 600 kusů také 1. námořní letecký arzenál v Kasumigaře.\n\nK prvnímu použití sebevražedného letounu došlo 21. března 1945 jednotkou \"kaigun kókútai 721\" pod velením Motoharua Okamury. Určeným cílem byla operační skupina 58.1, která se skládala z letadlových lodí USS \"Hornet\" (CV-12), USS \"Bennington\" (CV-20) a USS \"Wasp\" (CV-18) spolu s lehkou letadlovou lodí USS \"Belleau Wood\" (CVL-24), doprovázených dvěma bitevními loděmi, čtyřmi křižníky a dvaceti torpédoborci. Ani jeden nosič G4M2e se však nedostal natolik blízko k cíli, aby mohl vypustit sebevražednou letounovou pumu Óka.\nPrvní úspěšné nasazení MXY-7 proběhlo 1. dubna 1945 při bojích o Okinawu, kdy byla zasažena bitevní loď USS \"West Virginia\" do jedné z hlavních dělových věží.\nTřetí nasazení letounů Óka bylo provedeno 12. dubna proti uskupení lodí v blízkosti Okinawy. První zásah s Ókou v tento den se zdařil Saburo Dohimu, kterému bylo přiznáno potopení americké bitevní lodě. Totéž bylo přiznáno i dalšímu pilotovi MXY-7, jehož nosný letoun před svým sestřelením rádiem oznámil přímý zásah jednoho z těchto plavidel. Další dvě G4M2e, které rovněž skončily v moři, oznámily zásah blíže neurčených nepřátelských válečných lodí. Záznamy amerického námořnictva však tyto zásahy nepotvrzují. Dalším, tentokrát potvrzeným úspěšným nasazením z tohoto dne, se stalo potopení poškozeného radarového výstražného torpédoborce USS \"Mannert L. Abele\". Torpédoborec USS \"Jeffers\", přivolaný na záchranu trosečníků z \"Abele\", se stal terčem útoku další Óky. Přestože byl sebevražedný raketový letoun sestřelen protiletadlovou palbou, následný výbuch na mořské hladině 50 m od torpédoborce byl natolik silný, že poškodil horní palubu a \"Jeffers\" byl nucen opustit oblast a odplout k opravám. Dalším napadeným plavidlem se stal torpédoborec USS \"Stanly\", který byl poškozen po útoku dvou MXY-7.\n\n14. dubna bylo proti lodím u Okinawy nasazeno dalších devět nosičů Ók, avšak z této operace se navrátila ani jedna G4M2e a celá akce tak skončila neúspěchem. O dva dny později proti tomuto uskupení lodí vzlétlo více než sto letounů kamikaze, včetně šestnácti G4M2e, zásah Ókou však opět nebyl hlášen. Stejným výsledkem skončilo i nasazení čtyř nosičů MXY-7 28. dubna.\n\n4. května 1945 úspěšně navedl svou letounovou pumu praporčík Susumu Ohaši na lehkou minonosku USS \"Shea\". Bojová hlavice explodovala na pravé straně můstku a usmrtila 27 členů posádky, 91 bylo zraněno. Další poškození Ókou v oblasti Okinawy zaznamenala v tento den minolovka USS \"Gayety\", v jejíž blízkosti vybuchl další raketový letoun.\n\nZávěrečného úspěchu dosáhly MXY-7 11. května, kdy společně se stovkou kamikaze zamířily k Okinawě čtyři letouny G4M2e. Jedna vypuštěná Óka zasáhla předchozím útokem poškozený torpédoborec \"Hugh W. Hadley\", který tak byl neopravitelně poškozen. 25. května skončilo neúspěchem z důvodu špatných meteorologických podmínek nad Okinawou nasazení 11 nosičů Ók. \nPoslední akce proběhla 22. června 1945, při které Japonci vyslali k americkému loďstvu šest nosičů pilotovaných pum bez nahlášených zásahů.\nCelkem bylo vyrobeno 755 kusů plus 45 bezmotorových kusů verze K-1, která byla určena pro výcvik. Většina z těchto pilotovaných pum sice nebyla operačně nasazena, ale ty, které byly vyslány na sebevražedné mise, napáchaly nemalé škody.\n\n\nData z: \n\n\n"}
{"id": "204712", "url": "https://cs.wikipedia.org/wiki?curid=204712", "title": "Vital Voranau", "text": "Vital Voranau\n\nVitál Vóranau (v běloruštině \"Віталь Воранаў\"; * 18. března 1983 Minsk) je běloruský spisovatel, překladatel, vydavatel. Je spoluzakladatelem a ředitelem Běloruského kulturně–vzdělávacího centra v Poznani. Založil také nakladatelství Bieły Krumkač.\n\nVital Voranau se narodil v Minsku, bydlel ve městě Głybokaye, v Vitebském kraji. V roce 1996 se přestěhoval do Polska, a ukončil zde střední školu. Absolvoval Univerzitu Adama Mickiewicze v Poznani, studoval češtinu na Západočeske univerzitě v Plzni a anglickou filologii na Masarykově univerzitě v Brně.\n\nDo běloruštiny přeložil knihy Čekání na Godota Samuela Becketta a knížku Alana A. Milna \"Medvídek Pů\". Píše, publikuje hlavně prózu, ale také básně a dramaturgie. Zajímá se o malířství a také literární překlady z angličtiny, češtiny a polštiny.\n\n"}
{"id": "204715", "url": "https://cs.wikipedia.org/wiki?curid=204715", "title": "František Mitáš", "text": "František Mitáš\n\nFrantišek Mitáš (* 20. července 1978 Nové Město na Moravě) je divadelní a muzikálový herec působící v Horáckém divadle v Jihlavě. Nejznámějšími inscenacemi, ve kterých hraje, jsou \"Jako zmoklá slepice\", \"Když tančila\", \"Kupec benátský\" a mnoho dalších, ale nejznámější je role ve hře \"Donaha!\" tvůrců Terrence McNallyho a Davida Yazbeka, ve které ztvárnil hlavní postavu, Jerryho Lukowskyho, který je propuštěn z ocelárny a kvůli finančním potížím se se svými přáteli dává na kariéru striptéra. V roce 2007 získal ocenění jako nejlepší „Mladý talent do 30 let“ v Horáckém divadle.\nMohli jsme ho také spatřit v televizních seriálech, jako je Ulice a Ošklivka Katka. Dále také účinkuje v jednom z videí nové kampaně Besipu, \"Nemyslíš, zaplatíš!\"\nMá dceru Nelu (* 7. října 2007).\n"}
{"id": "204717", "url": "https://cs.wikipedia.org/wiki?curid=204717", "title": "Cian", "text": "Cian\n\nCian je jednou z postav irských legend, příslušník božského lidu Tuatha Dé Danann a otec Lugha, mistra devatera umění a přemožitele nepřátelských Fomóirů.\n\nCian kdysi vlastnil kouzelnou krávu jménem Glas Gaibhnenn, jejíž mléko nikdy nepřestávalo téct. Protože mu ji každý záviděl a často se ji někdo pokoušel ukrást, musel krávu hlídat ve dne v noci. Jedním z těch, kdo po Glas toužili, byl i Balor, vládce nepřátelského lidu Fomóirů. Čekal na příležitost, až se ke Glas bude moci dostat blíž. Jednou si všimnul, že Cian odešel do kovárny za svým bratrem Goibniem, od něhož potřeboval ukovat nějaké meče, a nechal krávu stát před kovárnou pod dohledem třetího bratra Samthainna. Balor se proměnil v malého chlapce s rudými vlasy a v této podobě přistoupil k Samthainnovi a namluvil mu, že se jeho bratři v kovárně domlouvají, že ho obelstí, ukovají si meče z oceli, která byla určena na Samthainnovy zbraně, a ty jeho potom vyrobí ze železa. Rozčilený Samthainn nechal „chlapce“ pohlídat krávu a běžel si to do kovárny s bratry vyřídit. Balor toho okamžitě využil a odvlekl Glas Gaibhnenn přes moře až na svůj ostrov s věží.\n\nPoté, co mu byla kráva odcizena Balorem, se Cian šel zeptat druida, jak ji má získat zpět. Druid mu ale řekl, že dokud je Balor naživu, nikdo od něj krávu nedostane, protože každého, kdo by se o to pokusil, by Balor zničil svým zlým okem.\nCian se s takovou radou nespokojil a obrátil se na mocnou druidku Birog z Hory. Birog mu svými kouzly a důvtipem pomohla dostat se do Balorovy věže v převleku za neškodnou ženu. Ve věži se Cian setkal s Balorovou krásnou dcerou Eithlin a pomilovali se spolu, ale hned nato ho Birog znovu odnesla pomocí svých kouzel pryč.\nKdyž nadešel její čas, porodila Eithlin Cianova syna Lugha. Balor se dítě pokusil zneškodnit, protože měl podle druidské věštby zemřít jeho rukou, ale Lugh byl zachráněn a věštba se později naplnila.\n\nPodle jedné pověsti po tomto incidentu Balor Ciana zabil tak, že mu rozbil hlavu o bílý kámen, který dodnes nese stopy jeho krve. Existuje ale i jiná, rozsáhlejší legenda o Cianově smrti. Podle ní byl Cian zabit třemi Tuireannovými syny, kteří chovali dávnou zášť k Cainteho synům, mezi které patřil i Cian (v této legendě jako jeho bratři nevystupují Goibniu a Samthainn, ale Cu a Ceithen). Cian na Tuireannovy syny narazil na Pláni Muirthemne, když se vydal svolat vojsko na pomoc Lughovi v bitvě proti Fomóirům. Věděl, že kdyby si ho všimli, tak by vyvolali bitku, a on se jim nechtěl postavit sám. Proměnil se proto v prase a utekl se schovat do obrovského stáda prasat, které se nedaleko od něj rýpalo v zemi. Tuireannovi synové ho ale stejně uviděli, našli ho mezi ostatními prasaty a zabili ho, přestože je Cian varoval, že budou za jeho smrt muset jeho synovi zaplatit tolik, kolik ještě nikdy nikdo nezaplatil, a že to bude samotná vražedná zbraň, která to na ně Lughovi poví. Tuireannovi synové se naplnění této předpovědi pokusili vyhnout tím, že Ciana, který byl raněný po zásahu kopím, nedorazili žádnou zbraní, ale zasypali ho proudem kamenů, až ho dočista rozdrtili. Poté se ho několikrát pokusili pohřbít, ale pobouřená země ho pokaždé vyvrhla. Teprve na sedmý pokus zůstala Cianova mrtvola pod zemí a Tuireannovi synové opustili místo činu.\n\nTuireannovi synové o svém činu nikomu neřekli, ale Lugh stejně vycítil, že jeho otec už nežije, a vydal se hledat jeho tělo. Když přišel na místo, kde Cian zemřel, promluvila k němu země a vylíčila mu, co se stalo. Lugh potom lstí přiměl Tuireannovy syny, aby se vydali na dlouhou a nebezpečnou výpravu za magickými předměty, které žádal jako výkupné za smrt svého otce. Tuto výpravu bratři vykonali, ale na jejím konci byli smrtelně raněni, a protože je Lugh odmítl uzdravit, svým zraněním podlehli.\n"}
{"id": "204720", "url": "https://cs.wikipedia.org/wiki?curid=204720", "title": "Místní skupina galaxií", "text": "Místní skupina galaxií\n\nMístní skupina galaxií je skupina galaxií, ve které se nalézá Mléčná dráha se sluneční soustavou. Skupina obsahuje více než 30 galaxií (včetně trpasličích galaxií). Gravitační centrum se nachází mezi Mléčnou dráhou a Galaxií v Andromedě. Skupina zahrnuje nejbližší galaxie a další vesmírné objekty v oblasti s průměrem přes 10 milionů světelných let a má „činkovitý“ tvar. Hmota celé skupiny se odhaduje na (1,29 ± 0,14)×10M.\n\nMístní skupina galaxií není přímo součástí žádné kupy galaxií. Nejbližší kupou galaxií je Kupa galaxií v Panně, která je vzdálena 45 milionů světelných let. Obsahuje asi 100 velkých galaxií, ale odhaduje se, že celkový počet galaxií přesahuje 2000. Spolu s naší Místní skupinou galaxií a několika menšími formacemi pak tvoří větší útvar, tzv. nadkupu galaxií v Panně, někdy označovanou jako Místní nadkupa galaxií. Předpokládá se, že Místní skupina galaxií je přitahována gravitací Shapleyovy superkupy, což je největší zatím známé nakupení hmoty v našem koutu vesmíru, vzdálené asi 600 milionů světelných let.\n\nDvěma největšími členy místní skupiny jsou naše mateřská Galaxie Mléčná dráha a Galaxie v Andromedě. Každá z těchto dvou velkých spirálních galaxií má svůj systém satelitních galaxií.\n\n\n\n\n\nDalší členové Místní skupiny galaxií jsou na výše uvedených galaxiích gravitačně nezávislí. Patří mezi ně galaxie IC 10, IC 1613, Trpasličí galaxie Fénix, Lev A, Trpasličí galaxie Tukan, Trpasličí galaxie Cetus, Trpasličí galaxie Pegas, Wolf-Lundmark-Melotte, Trpasličí galaxie Vodnář a Trpasličí nepravidelná galaxie ve Střelci.\n\nPočet galaxii ve vesmíru se odhaduje až na 2 biliony galaxií.\n\n\n\n\n"}
{"id": "204721", "url": "https://cs.wikipedia.org/wiki?curid=204721", "title": "Caoine", "text": "Caoine\n\nCaoine (čti kýn) je gaelský výraz pro tradiční truchlení nebo pohřební zpěvy, které se konaly na pohřbech ve starém Irsku a Skotsku. Často pozůstalí najmuli nějakou místní starší ženu, která žalozpěv zahajovala, a postupně se k ní přidávali příbuzní a přátelé zesnulého. Caoine je jedním z typů tzv. „\"Mouth Music\"“ – zpěvu, při kterém se slova písně nevybírají podle smyslu, ale podle toho, jak svým zněním utvářejí nápěv.\n\nJe možné, že termín \"caoine\" přenesli do gaelštiny mnichové z hebrejštiny (která má pro žalozpěv označení \"kinah\").\n"}
{"id": "204723", "url": "https://cs.wikipedia.org/wiki?curid=204723", "title": "Bruce McLaren", "text": "Bruce McLaren\n\nBruce Leslie McLaren (30. srpna 1937, Auckland – 2. června 1970, Goodwood) byl zakladatel stáje McLaren, která závodí ve Formuli 1.\n\nVe Formuli 1 zaznamenal mnohem větší úspěchy jako majitel stáje než dříve jako jezdec. Začal jezdit v polovině 50. let ve své vlasti a již roku 1958 se dostal do evropské Formule 2. Debut ve Formuli 1 si odbyl u týmu Cooper v roce 1959. Ke konci sezóny už pravidelně sbíral body a poslední závod v Sebringu dokonce vyhrál. Ve 22 letech se tak stal nejmladším vítězem Velké ceny.\n\nRoku 1960 dělal dvojku Brabhamovi, po jehož odchodu se pro další rok stal jedničkou. Několik následujících sezón se mu vůbec nepovedlo a tak se podle vzoru Jacka Brabhama rozhodl založit vlastní stáj. V roce 1963 založil Bruce McLaren společnost Bruce McLaren Motor Racing Ltd., která vyráběla své vlastní vozy. Svůj tým konečně nasadil do Formule 1 v roce 1966. Tento tým lze ve Formuli 1 vídat i dnes.\n\nV roce 1966 vyhrál Le Mans, ale nikdo ho za vítěze nepovažoval. Vítězství si zasloužil Ken Miles, který ovšem kvůli intrikám stáje Ford nevyhrál. \n\nMcLarenově stáji se obzvlášť poštěstilo v roce 1975, kdy do ní přišel doposud neznámý jezdec James Hunt (do Formule 1 přišel na rozdíl od jiných jezdců rovnou z Formule 3). Hned první rok závodění za McLarenovu stáj získal titul mistra světa ve známém souboji dvou rivalů s Niki Laudou (tento souboj je zaznamenán v oscarovém filmu Rivalové).\n\nBruce McLaren zahynul 2. června 1970 v Goodwoodu při testování automobilu severoamerické série CanAm sports cars.\n"}
{"id": "204724", "url": "https://cs.wikipedia.org/wiki?curid=204724", "title": "Imiut", "text": "Imiut\n\nImiut (v překladu \"„ten, který je v ´ut´“\") je staroegyptský posvátný předmět ne zcela jasného významu, jehož výskyt je doložen od doby 1. dynastie. Zobrazuje bezhlavou zvířecí kůži zavěšenou na svislé tyči. Může být znázorněn také jako mumie se šakalí hlavou. Původně se objevoval výhradně v souvislosti s královským ceremoniálem (např. oslavy svátku \"sed\"), od doby Nové říše se objevuje i na vyobrazeních v soukromých hrobech v pohřebních a podsvětních souvislostech. Nejpozději od počátku Staré říše byl spojován s bohem Anupem.\n\n"}
{"id": "204728", "url": "https://cs.wikipedia.org/wiki?curid=204728", "title": "Znamení moci", "text": "Znamení moci\n\nZnamení moci je jedno z nejznámějších a nejvýznamnějších děl Jana Zahradníčka. Jde o rozsáhlou básnickou skladbu o sedmi zpěvech. Není známo, kdy přesně byla napsána; jisté je, že to bylo před básníkovým zatčením a uvězněním v roce 1951, v Čechách byla poprvé vydána knižně r. 1968 přičiněním Bedřicha Fučíka. V básni autor za pomoci básnických prostředků a hlubokých alegorií vykresluje komunistický režim, který uchvátil moc v Československu a dalších zemích světa. Popisuje hroucení lidské společnosti a jejích morálních hodnot a zrůdnost režimu, který obelhal lidi a připravil je o jejich lidství. V určitém smyslu je jakýmsi završením skladby \"La Saletta\" z roku 1947 – ovšem zatímco ta první vyjadřuje obavu z toho, co může přijít, a co zatím vypadá jako nepoznaná a jakási beztvará hrůza, \"Znamení moci\" mluví o poznané hrůze, která je již zde.\n\n"}
{"id": "204729", "url": "https://cs.wikipedia.org/wiki?curid=204729", "title": "Vládci soustavy", "text": "Vládci soustavy\n\nVládci soustavy jsou fiktivní skupinou ve sci-fi seriálu Hvězdná brána. Představují alianci nejmocnějších Goa'uldů, vládnoucí Goa'uldskému impériu.\n\nDá se předpokládat, že většina vládců soustavy se uchýlila do vyhnanství, protože už neměli k dispozici armády Jaffů, kteří by za ně bojovali. Totéž pravděpodobně postihlo i menší Goa'uldy.\n\n\n"}
{"id": "204730", "url": "https://cs.wikipedia.org/wiki?curid=204730", "title": "Sed (rozcestník)", "text": "Sed (rozcestník)\n\nSlovo sed nebo SED může označovat:\n\n\n\n"}
{"id": "204731", "url": "https://cs.wikipedia.org/wiki?curid=204731", "title": "Amstel", "text": "Amstel\n\nAmstel je řeka v provincii Severní Holandsko v Nizozemí, která protéká městem Amsterdam. Je dlouhá 31 km. Název je odvozen od „Aeme stelle“, staro-nizozemský výraz pro „území oplývající vodou“.\n\nPůvodně vznikala soutokem dvou zdrojnic Drecht a Kromme Mijdrecht, jižně od Uithoornu. Nicméně po výstavbě kanálu Amstel-Drecht začíná řeka v blízkosti města Nieuwveen na soutoku \"Drechtu\" a Aarkanaalu. Odvádí také vodu ze své původní zdrojnice \"Kromme Mijdrecht\" a řek Bullewijk a Waver. Řeka ústila do zálivu Ij, nicméně v roce 1936 byla poslední část řeky (nazývaná Rokin) zasypána a řeka na nyní končí na náměstí Spui v Amsterdamu, odkud je dále spojena prostřednictvím kanálů se zálivem Ij.\n\nPo řece je pojmenováno pivo Amstel a město Amsterdam\n"}
{"id": "204733", "url": "https://cs.wikipedia.org/wiki?curid=204733", "title": "Dobrá znamení", "text": "Dobrá znamení\n\nDobrá znamení ( \"Good Omens\") je humoristický fantasy román sepsaný Terrym Pratchettem a Neilem Gaimanem z roku 1990. Představuje parodii na Zjevení svatého Jana, respektive filmy zabývající se touto a podobnou tematikou (např. film \"The Omen\"). Hlavními postavami knihy jsou anděl Azirafal a démon Crowley, kteří představují agenty Nebe a Pekla na Zemi. V roli vedlejších postav zde vystupují 4 jezdci z Apokalypsy: Válka, Hlad, Znečištění (Mor podle autorů odešel na odpočinek v roce 1936 po objevení penicilinu) a Smrt (v jejím jednání a vyjadřování se objevují zřetelné reminiscence na Smrtě z Pratchettových zeměplošských děl).\n\nDo češtiny román přeložil Pratchettův „dvorní“ překladatel Jan Kantůrek, v roce 1997 jej vydalo nakladatelství Talpress.\n\nPodle románu vznikl v roce 2019 seriál \"Good Omens\", jehož autorem je přímo Neil Gaiman.\n\n"}
{"id": "204735", "url": "https://cs.wikipedia.org/wiki?curid=204735", "title": "Keukenhof", "text": "Keukenhof\n\nKeukenhof (IPA: ), známý také jako „Zahrada Evropy“, je největším květinovým parkem v Nizozemsku a zároveň i v Evropě. Byl založen v roce 1949 poblíž městečka Lisse v provincii Jižní Holandsko (nizozemsky \"Zuid-Holland\").\n\nKvětinový park Keukenhof se nachází na bývalém loveckém území, patřícím do panství Teylingen. V 15. století byla majitelkou tohoto území Jacoba, hraběnka z Hennegau, Holandska a Seelandu, která žila na blízkém zámku a zemřela tam ve věku 35 let. Jacoba byla jediná dcera a dědička vévody Viléma II. von Straubing-Holland z rodu Wittelsbachů. Název Keukenhof odpovídá nizozemskému výrazu pro „kuchyňský dvůr“, neboť na tomto území se nacházela zahrada pro potřeby zámecké kuchyně.\n\nV roce 1840 byl na území vytvořen park, navržený zahradním architektem Zocherem, který byl mimo jiné autorem amsterdamského Vondelparku. V roce 1949 byla severní část tohoto území poprvé použita k výstavě cibulovitých květin na podnět tehdejšího starosty městečka Lisse jménem W.J.H. Lambooy. Pro veřejnost byla květinová zahrada Keukenhof poprvé otevřena roku 1950.\n\nV současné době se park rozkládá na 32 hektarech a každoročně zde vykvete 6 až 7 milionů především cibulovitých květin jako jsou krokusy, narcisy, tulipány, hyacinty, lilie a další. Park je obsluhován 24 zahradníky a je pro veřejnost otevřen od března do května. Do Keukenhofu se lze dopravit nejlépe autobusem, který odjíždí z vlakového nádraží v Leidenu. V parku jsou pořádány různé výstavy v několika altánech, pojmenovaných po nizozemském královském rodu Oranje-Nassau a jeho členech:\n\n\n"}
{"id": "204736", "url": "https://cs.wikipedia.org/wiki?curid=204736", "title": "TV Noe", "text": "TV Noe\n\nTV Noe („Televize dobrých zpráv“) je jediná česká nekomerční televize a zároveň jediná česká televize specializující se velkou částí svého vysílání na křesťanského diváka, předkládá ale divákům i různé nekonfesní vzdělávací pořady z oblasti historie a přírodních věd (zejména astronomie a biologie) či pohádky pro děti.\n\nVysílání zahájila na jaře roku 2006. Spolupracuje s obdobně zaměřenými stanicemi v Evropě. Své vysílání šíří přes internet, satelit, kabelové rozvody a DVB-T. Ředitelem televize je jeden z jejích zakladatelů, kněz a salesián Leoš Ryška.\n\nTV Noe má hlavní sídlo v Ostravě a vysílá denně od 6:00 do zhruba 1:00 hodin po půnoci. Signál je šířen přes družici Astra 3B (23,5° východní délky, vertikální úhel 30°), dále v DVB-T v 8. regionálním multiplexu Českých radiokomunikací a přechodové síti 12 DVB-T2 a dále přes internet, vlastní mobilní aplikaci, pomocí televizních kabelových rozvodů v mnoha městech v Česku i na Slovensku. Držitelem licence je Telepace s.r.o.\n\nV roce 2018 televizi byla řádem milosrdných bratří udělena Cena Celestýna Opitze za vzor v péči o nemocné a potřebné.\n\nHlavním zaměřením stanice je šíření pozitivních hodnot, jako jsou všeobecná snášenlivost mezi lidmi a rozšiřování duchovního i kulturního obzoru. TV Noe je názorově a nábožensky snášenlivá, apolitická, je pomocníkem a prostředníkem pro ty, kteří potřebují odpočinek, radu, pomoc či ochranu.\nNoe je televizí s etickým rozměrem, je určená pro celou rodinu. Vysílání staví na tradičních křesťanských hodnotách. Nabízí divákům duchovní hloubku a zdravý životní styl s cílevědomým omezením zobrazování násilí a nemravností. Vysílání je tedy odlišné od vysílání jiných stanic.\n\nCílem vysílání je oslovit široké spektrum diváků všech generací a všech sociálních skupin od „střední vrstvy“ přes sociálně slabé nebo handicapované občany až po národnostní menšiny. Nezanedbatelný prostor dostávají neziskové organizace.\nNoe pořizuje a zároveň vysílá vlastní nahrávky i živá vystoupení koncertních a divadelních představení. Popularizuje poznatky z vědy, medicíny a dalších odvětví. TV Noe spolupracuje s Dětskou televizí, která má k dispozice jeden půlhodinový vysílací blok týdně.\n\nTelevize má stálé zpravodajské relace: zpravodajství z Vatikánu, zpravodajství ze Svaté země a vlastní \"Noeviny\", přidává pak i zvláštní zpravodajské relace z velkých křesťanských akcí, jako jsou například Národní pouť na Velehradě, Celostátní setkání mládeže v Olomouci či Světové dny mládeže. K tomu vysílá několik magazínů vlastní výroby i jiných dodavatelů.\n\nPůvodně produkovala společně se slovenskou TV Lux československé vysílání, ovšem společný projekt začal být postupným časem problematický pro různé cíle jeho aktérů (Noe měla za cíl ekumenicky orientovanou „televizi dobrých zpráv pro všechny“, Lux pak katolickou televizi), což vyústilo v přerušení spolupráce v roce 2007 a založení samostatné TV Lux v roce 2008.\n\n\n"}
{"id": "204745", "url": "https://cs.wikipedia.org/wiki?curid=204745", "title": "Diferencovatelnost", "text": "Diferencovatelnost\n\nDiferencovatelnost je v matematice vlastnost reálných funkcí anebo obecnějších geometrických struktur. Diferencovatelná funkce v bodě je v matematické analýze taková funkce, která má v určitém bodě diferenciál. Obdobně lze definovat diferencovatelnost na intervalu, případně na celém definičním oboru.\n\nFunkce je diferencovatelná, pokud se dá na okolí každého bodu aproximovat lineární funkcí, odpovídající tečné přímce nebo rovině. Znamená to, že funkce je spojitá, nemá \"hroty\" a v žádném směru neroste nekonečně rychle.\nFunkce jedné reálné proměnné jsou diferencovatelné, pokud mají v daném bodě konečnou derivaci. \nIlustrativní příklady:\n\nFunkce f je diferencovatelná na množině M, pokud pro každé formula_6 existuje její diferenciál formula_7. Funkce je \"spojitě diferencovatelná\", pokud se diferenciál mění bod od bodu spojitě. Funkce f definovaná na otevřené množině \"U\" je \"k krát spojitě diferencovatelná\", pokud má všechny parciální derivace k-tého řádu spojité. Značíme formula_8.\n\nFunkce formula_9 je v bodě formula_10 diferencovatelná právě tehdy, existuje-li konečná derivace funkce formula_11 v bodě formula_12. Konečnost derivace je důležitá, neboť například funkce signum má v nule nekonečnou derivaci, ale ne diferenciál.\n\nFunkce formula_9 je na diferencovatelná na intervalu formula_14 s krajními body formula_15\n\nTedy funkce na jednorozměrném intervalu je diferencovatelná, pokud má konečnou derivaci ve všech vnitřních bodech i konečné jednostranné derivace v obou koncových bodech intervalu.\n\nFunkce \"f\" je spojitě diferencovatelná, pokud její derivace \"f' \" je spojitá.\n\nNěkdy se diferencovatelnost uvažuje jen na otevřených intervalech, a pak v definici nejsou druhá a třetí podmínka.\n\nPostačující podmínka pro existenci diferenciálu funkce formula_18 v bodě \"c\" je existence a spojitost parciálních derivací \"f\" na okolí \"c\". Diferenciál se obvykle definuje na vnitřních bodech definičního oboru. Pokud existují na otevřené množině spojité parciální derivace \"f\" podle všech proměnných, je \"f\" spojitě diferencovatelná.\n\nFunkce \"f\" definovaná na hladké varietě M je diferencovatelná, pokud pro každou mapu formula_19 je složení formula_20 diferencovatelná.\n\nZobrazení formula_21 je diferencovatelné, pokud je diferencovatelná každá jeho složka. Podobně pro zobrazení mezi libovolnými hladkými varietami.\n\n\nFunkce \"f\" se nazve hladká na otevřené množině U, pokud má všechny (parciální pro funkci více proměnných) derivace všech řádů. Značíme formula_26.\n\nObdobou diferencovatelné funkce v oboru komplexních čísel je holomorfní funkce.\n\n\n"}
{"id": "204747", "url": "https://cs.wikipedia.org/wiki?curid=204747", "title": "Leoš Ryška", "text": "Leoš Ryška\n\nLeoš Ryška (* 9. července 1963 Frýdek-Místek) je český kněz, salesián, režisér a filmový producent. Společně s Martinem Holíkem založil TV Noe, kde je ředitelem. Spravuje římskokatolickou farnost Heřmanice.\nVystudoval Teologickou fakultu v Litoměřicích a v roce 1989 byl vysvěcen na kněze. V roce 1995 úspěšně dovršil studium na Vyšší odborné škole filmové ve Zlíně. Několikrát absolvoval stáž v Telepace Italia. Založil společnost Telepace, která se zabývá výrobou dokumentů a vzdělávacích pořadů. Do budovy Telepace v Ostravě 13 let přicházely tisíce dětí na interaktivní výstavy a dny řemesel. Jako režisér, kameraman a střihač podnikl řadu misijních cest do chudých afrických oblastí – Ugandy, Malawi, Zambie, ale také Oceánie – Papui Nové Guiney, Indie nebo do Latinské Ameriky – Ekvádoru a Paraguaye. \n\nPodílí se také na misijních výpravách a jejich dokumentaci, např. do Papui Nové Guiney společně s Filipem Breindlem a s P. Jiřím Šlégrem.\n\nLeoš Ryška je držitelem mnoha ocenění z různých festivalů a přehlídek. Je pravidelným porotcem na festivalu dětského filmu v Ostrově nad Ohří.\n\n"}
{"id": "204749", "url": "https://cs.wikipedia.org/wiki?curid=204749", "title": "Martin Holík", "text": "Martin Holík\n\nMartin Holík (* 20. května 1960 Brno) je český katolický kněz, zakladatel Radia Proglas, jehož je ředitelem, a spoluzakladatel TV Noe. 13. prosince 1987 byl vysvěcen tajným biskupem Stanislavem Krátkým na kněze ve skryté církvi.\n\nPo sametové revoluci, pokud chtěl nastoupit do veřejné kněžské služby, musel být tzv. podmínečně vysvěcen. V letech 1992–1995 působil jako duchovní správce ve farnosti Brno-Žebětín, od roku 1995 je kaplanem brněnské farnosti u sv. Augustina v Masarykově čtvrti.\n\nDne 15. září 2010 byl Svatým otcem Benediktem XVI. jmenován kaplanem Jeho Svatosti s právem užívat před svým jménem čestný titul monsignore.\n\nOd dob totality byl jedním z vedoucích tajného křesťanského tábora Radost na samotě Amerika v Orlických horách. Tento tábor, dlouhá léta vedený knězem Františkem Fráňou, funguje dodnes, nyní už veřejně.\n\n"}
{"id": "204752", "url": "https://cs.wikipedia.org/wiki?curid=204752", "title": "Johannesburg", "text": "Johannesburg\n\nJohannesburg, přezdívaný \"město zlata\", mezi místními známý také jako \"Jo'burg\", \"Jozi\" a \"JHB\", je největším městem Jihoafrické republiky. Se svými 4,4 milióny obyvatel je průmyslovým a ekonomickým centrem Jihoafrické republiky.\n\nPětina hrubého národního produktu pochází právě odtud. Všechny africké těžební společnosti, velké banky a významné investiční společnosti sídlí právě v Johannesburgu. Více než polovina obyvatel žije na předměstích Soweto, Diepkloof a Orange Farm na jihozápadě města.\n\nMěsto leží na ložiscích zlata, které mu přineslo obrovské bohatství. Z původních zlatých dolů, které se nacházely ve městě, je již většina zavřená. Bývalé doly a haldy však natrvalo poznamenaly ráz krajiny a městskou strukturu.\nJohannesburg je hlavním městem provincie Gauteng, hustě osídlené mega-metropole s početnými satelitními městy, jejíž součástí je také Pretoria, hlavní město Jihoafrické republiky. V této provincii žije více než 8 miliónů obyvatel.\n\nVětšina velkých leteckých společností létá na mezinárodní letiště jihovýchodně od Johannesburgu, proto je také město významným turistickým centrem a obvyklým výchozím bodem při návštěvě Jižní Afriky. V této rušné metropoli se mísí evropská a africká kultura.\n\nPo skončení apartheidu dramaticky vzrostla kriminalita ve městě. Nyní má Johannesburg pověst světového centra kriminality. Na popud podnikatelské veřejnosti bylo v roce 2002 nainstalováno do centra více než 200 kamer, kontrolovaných policií, čímž kriminalita v centru mírně klesla.\n\nJohannesburg je mimo jiné sídlem jihoafrického ústavního soudu. Město tvoří jednu ze 40 největších metropolí na světě a je to jedno ze světových míst Afriky, klasifikované jako světové město gama.\n\nV roce 2009 se Johannesburg objevil ve filmu District 9 jako město, nad které přiletěli \"cizinci\".\nPředevším na periferii Johannesburgu se odehrává příběh filmu Tsotsi z roku 2005.\nV roce 2015 se Johannesburg, jako město zločinu, objevuje ve filmu Chappie, kde se lidé snaží kriminalitu snížit za pomoci použití droidů. Dále město figuruje ve filmu Štvanec.\n\nDva z městských stadionů se staly místem, kde byly sehrány zápasy Mistrovství světa v fotbalu 2010. Větším byl \"Soccer City\" pro 95 000 diváků, postavený v roce 1989 a později zmodernizovaný. Hrálo se zde mj. i finále turnaje. Druhým byl menší a starší \"Ellis Park\" pro 60 000 diváků, postavený roku 1982 pro ragby. Pro fotbalové MS přestavěn, hrály se zde zápasy ve skupinách.\n\n\n"}
{"id": "204754", "url": "https://cs.wikipedia.org/wiki?curid=204754", "title": "Slavičí údolí", "text": "Slavičí údolí\n\nSlavičí údolí je přírodní rezervace, která se nachází na loukách a přilehlých zalesněných svazích boční doliny ústící do údolí Radotínského potoka v bezprostřední blízkosti zastavěné části Radotína.\n\nÚdolí samotné je poměrně špatně přístupné, neprochází jím žádná značená cesta, z hlavního údolí Radotínského potoka se lze do Slavičího údolí prodrat vedle koryta, kterým z údolí odtéká Skalní potok podle plotu zahrádek. I z tohoto důvodu se jedná o jakousi oázu klidu. Malebné jsou především louky ve střední části údolí, vyskytuje se na nich přibližně padesát druhů rostlin. Významný je i skalnatý hřbet na jižním okraji údolí a smíšené lesy.\n\nKvůli obchvatu Lochkova je výběžek bočního údolíčka na severu přetnut silničním mostem tvořícím část vnějšího obchvatu Prahy. Na východním konci údolí je silnice již vedena podzemím, Lochkovským tunelem.\n\n"}
{"id": "204757", "url": "https://cs.wikipedia.org/wiki?curid=204757", "title": "Španělská armáda", "text": "Španělská armáda\n\nŠpanělská armáda španělsky: (\"Fuerzas Armadas Españolas\", nebo \"Fuerzas Armadas de España\", zkr. FFAA nebo FAS) je název ozbrojených sil Španělského království. Nejvyšší velení náleží podle článku 62 španělské ústavy španělskému králi Filipovi VI. Španělské ozbrojené síly jsou aktivním členem NATO, Euroarmáda a Bojové jednoty Evropské unie.\n\nŠpanělská armáda se dělí na:\n\nRoku 1898 vypukla válka mezi USA a Španělskem, bojovalo se na Kubě a Filipínách. Američané válku vyhráli. Za první světové války bylo Španělsko neutrální. Po válce bojovali španělští vojáci v Maroku. V letech 1936 až 1939 probíhala ve Španělsku občanská válka. Na straně vzbouřených nacionalistů bojovali italští vojáci. Za druhé světové války zůstalo Španělsko neutrální. V roce 1982 vstoupilo Španělsko do NATO.\n\n"}
{"id": "204759", "url": "https://cs.wikipedia.org/wiki?curid=204759", "title": "Herbář", "text": "Herbář\n\nHerbář je soubor herbářových položek. Může být tvořen sušenými rostlinami, sušenými semeny a plody, fotografiemi rostlin, plody naloženými v lihu, atd. Zásadní součástí každé položky je scheda – etiketa obsahující zásadní informace o datu a místu sběru, název rostliny, název herbáře a kdo položku sebral popř. určil. Při revizi herbáře odborníkem se vedle schedy vlepují revizní lístky, do původní schedy se nezasahuje. Herbáře jsou důležité pro výuku botaniky.\n\nHerbář bylo původně označení lékařské knihy, popisující rostliny, drogy a jejich účinky. Dnes je tento termín v botanice označení pro sbírku uchovávaných rostlin či jejich částí. Obvykle bývají vysušené a vylisované a přilepené na papíře, ovšem mohou existovat i jiné formy (například rostliny uchovávané v alkoholu či jiném konzervačním prostředku, týká se např. vodních rostlin, které by se po vysušení sami sobě už moc nepodobaly). V mykologii je možno použít týž termín pro sbírku hub. \n\nSlovo „herbář“ je počeštěné latinské \"herbarium\", od slova , česky „bylina“. Zprvu byl tedy herbář chápán jako kniha o léčivých rostlinách. Nejstarší taková kniha, vzniklá na území dnešního Česka, je \"Herbář aneb Bylinář\" Pietra Andrea Mattioliho, vydaný v Praze roku 1562 Jiřím Melantrichem z Aventina a do češtiny přeložený Tadeášem Hájkem z Hájku. Tento herbář obsahuje černobílé dřevoryty rostlin s popisy. Od 17. století se pak význam herbáře posouvá k dnešnímu pojetí, tedy sbírka sušených rostlin.\n\nCarl Linné vysílal své žáky do různých končin, aby tam sbírali rostliny, lisovali je a sušili, a následně skladovali. První herbáře vytvořené Čechy jsou herbář rostlin ze Sibiře a ruských stepí od Petra Simona Pallase a herbář moravského misionáře Jiřího Camela, obsahující kolekci rostlin z Filipín. Prvním „českým“ herbářem se pak na počátku 18. století stává kolekce sušených rostlin Jana Františka Bečovského, kněze řádu křížovníků s červenou hvězdou. Z poloviny 18. století pak pochází první regionální herbář z Klatovska Jana Nepomuka Boháče.\n\nPři založení Národního muzea roku 1818 vzniká i jeho herbář (viz Herbář Národního muzea). Hlavními sběrateli jsou Kašpar Šternberk, Jan Svatopluk a Karel Bořivoj Preslovi, Bedřich Berchtold, Filip Maxmilián Opiz a Václav Beno Seidl. K tomu je záhy přikoupen herbář Tadeáše Haenkeho obsahující kolekce z Filipín, Mexika, Kalifornie a And). Roku 1825 vychází na základně podrobného rozboru mnoha specialistů kniha s černobílými vyobrazeními (česky „Haenkeho pozůstalost“). Významné jsou též Opizovy kolekce obsahující řadu typů.\n\nVe stejné době se rodí i centrální herbář dnešní Karlovy Univerzity. Jeho jádro je vytvořeno z kolekce Jana Christiana Mikana (tvořený kolekcí rostlin z Čech a okolí Rio de Janeira), kolekce Karla Bořivoje Presla – obsahující hlavně kapradiny (\"Polypodiophyta\") a čeledi hvězdnicovité (\"Asteraceae\"), bobovité (\"Fabaceae\") a lobelkovité (\"Lobeliaceae\") – a sbírka rostlin ze Severní Ameriky, zakoupená Janem Palackým.\n\nPočátkem století 19. vzniká též velmi důležitá instituce pro laickou veřejnost i botanizující odborníky: Výměnný ústav rostlin. Tato instituce založená r. 1819 F. M. Opizem slouží pro výměnu herbářových položek a je první svého druhu.\n\nTradičním herbářem je \"sbírka sušených rostlin\" (někdy nabízená digitálně přes internet) na bílých čtvrtkách. S rozvojem botanizování a technických možností se však rozvíjí i možnosti pro kolekce rostlin. V poslední době je to hlavě fotografie a video. Pravdou je, že kvalitní herbáře jsou většinou postaveny na suchých rostlinách a obsahují k tomu jako doplněk nějaký jiný typ kolekce. Zde jsou typy herbářů:\n\nHerbářové sbírky jsou subjednotky herbáře, které bývají seřazeny systematicky.\nV současnosti existuje na světě několik set veřejných herbářů a tisíce neveřejných, patřících soukromým osobám. Každý veřejný herbář má svůj mezinárodní kód složený z velkých písmen a dále osobu odpovědnou, která se nazývá kurátor. Seznam herbářů, jejich kódů a počty druhů lze nalézt v mezinárodním seznamu Index herbariorum. Některé herbáře též vydávají vlastní periodikum.\n\n\nV současné době se v nachází v České republice 43 státních nebo veřejných herbářů. Největším herbářem je herbář Karlovy Univerzity, obsahující 2 200 000 (2006) herbářových položek z celého světa.\nSeznam největších herbářů v ČR.\n\n\n"}
{"id": "204760", "url": "https://cs.wikipedia.org/wiki?curid=204760", "title": "Hyperonová hvězda", "text": "Hyperonová hvězda\n\nHyperonová hvězda je hypotetický stav, ve kterém se nachází jádro hvězdy po supernově, když jeho hmotnost byla vyšší než 2× hmotnost Slunce a přitom nižší než Tolman-Oppenheimer-Volkoffova mez (občas také Landau-Opppenheimer-Volkoffova mez), tedy 3–5 Sluncí. Hustoty hyperonové hvězdy by se měly pohybovat mezi 10–10 kg.m³, což je horní hranice pro hustotu neutronové suprakapaliny, hlavní složky neutronových hvězd a 10–10 kg.m³, kdy už by pokračovalo další hroucení a hyperonové plazma by se dále rozpadlo na kvarky a objekt by se stal kvarkovou (podivnou) hvězdou nebo preonovou hvězdou, což jsou poslední fáze před zhroucením do černé díry, kde hmota ztrácí individualitu.\n\nJak napovídá název, hyperonové hvězdy jsou složeny z hyperonů, nejtěžších částic s hmotností až 3000× větší než elektron (výjimkou jsou super-energetické složky kosmického záření a některé exotické formy kvarkových komplexů, jako čtyřkvarkový „mezon“ X(3872), tetrakvark Ds(2317) a dva druhy pentakvarků). Ty jsou nestabilní a velice rychle se rozpadají, ale v hyperonovém plazmatu, z něhož jsou hyperonové hvězdy složeny, pro jejich rozpadové produkty není místo a hyperony se stávají stabilními. Hyperony spolu s nukleony patří mezi baryony, částice skládající se ze tří kvarků.\n\nHyperonové plazma se může vyskytovat i v jádrech neutronových hvězd pod vrstvou neutronové suprakapaliny, spolu s dalšími exotickými formami hmoty jako je pionový kondenzát a snad i kvark-gluonové plazma.\n\nHyperonové hvězdy zatím nebyly ve vesmíru pozorovány.\n"}
{"id": "204762", "url": "https://cs.wikipedia.org/wiki?curid=204762", "title": "Syntéza", "text": "Syntéza\n\nSyntéza (z řec. \"syn-thesis\", skládání) je obecné označení pro proces spojování dvou nebo více částí do jednoho celku. \n\n\n"}
{"id": "204763", "url": "https://cs.wikipedia.org/wiki?curid=204763", "title": "Toledo", "text": "Toledo\n\nToledo je město v Kastilii ve středním Španělsku, 70 km jihozápadně od Madridu. Leží na skalním útesu vysoko nad záhybem řeky Tajo a je hlavním (nikoli však největším) městem Kastilie-La Mancha a provincie Toledo. V současnosti zde žije přes 83 000 obyvatel. Město s bohatou historií je sídlem univerzity a arcibiskupství a staré město je na seznamu kulturního dědictví UNESCO.\n\nNa území současného města byla objevena řada keltoiberských hradů a zbytky městských hradeb. Roku 192 př. n. l. dobyli území Římané a založili zde město \"Toletum\", které díky těžbě železné rudy rostlo a bohatlo. Z bohatých vil a akvaduktu se zachovaly jen vykopávky. Koncem 5. století dobyli Toledo Vizigóti a v letech 531 až 711 bylo hlavním městem Vizigótské říše a sídlem arcibiskupa. O významu města svědčí, že v letech 400-702 se zde konalo 19 církevních koncilů, koncilu v roce 633 předsedal Isidor ze Sevilly. Roku 712 dobyli město Maurové a v období Córdobského chalifátu město jako \"Tulatula\" opět prosperovalo. Roku 1085 je dobyl Alfons VI. Kastilský a město se stalo residencí králů Kastilie až do roku 1561, kdy král Filip II. Španělský přesídlil do Madridu.\n\nOd římských dob se v Toledu těžila železná ruda a vyráběly kvalitní zbraně. Výroba toledských mečů dosáhla vrcholu v maurském období a v pozdním středověku. Od raného středověku se zde stýkaly různé kultury i jazyky, mísily se tu prvky křesťanské, židovské a arabské kultury a od 12. století se stalo střediskem překládání arabských a antických autorů do latiny (Gerard z Cremony a další). V letech 1577-1614 zde žil a pracoval malíř El Greco, koncem 16. století však město ztrácelo na významu a upadalo.\n\nZa španělské občanské války se město stalo dějištěm prudkých bojů mezi republikány a frankisty. Frankističtí povstalci se nakonec uzavřeli v Alcázaru, kde se sedmdesát dnů bránili až do příchodu jednotek generála Franca.\n\nO Toledu se často tvrdí, že je nejcharakterističtější ukázkou španělské kultury. Mezi nejvýznamnější památky patří:\n\nToledo je spojeno s Madridem dálnicí A-42 a na nové zpoplatněné dálnici AP-41. Leží také na trase postupně budované dálnice A-40 \"Castilia La Mancha\" (Maqueda - Toledo - Ocana - Tarancón - Cuenca - Teruel).\n\nŽelezniční spojení tratí Madrid - Aranjuez bylo otevřeno roku 1858. Od roku 2005 je Toledo spojeno s Madridem vysokorychlostní tratí, doba jízdy je 30 minut.\n\n"}
{"id": "204764", "url": "https://cs.wikipedia.org/wiki?curid=204764", "title": "Toledo (rozcestník)", "text": "Toledo (rozcestník)\n\nToledo může být:\n\n\n"}
{"id": "204766", "url": "https://cs.wikipedia.org/wiki?curid=204766", "title": "Kappadokie", "text": "Kappadokie\n\nKappadokie (počeštěně Kapadocie, adj. \"kapadocký\"; z perského slova \"Katpatuka\", což znamená „země krásných koní“; řecky: Καππαδοκία, \"Kappadokía\"; turecky \"Kapadokya\") byl ve starověku název rozlehlého území, ležícího ve vnitrozemí Malé Asie v dnešním Turecku. V dobách Hérodota obývali Kappadokové oblast táhnoucí se od pohoří Taurus směrem na sever až k \"Pontu Euxinu\" (Černé moře). Později se název Kappadokie vztahoval pouze na teritorium ohraničené na východě řekou Eufratem, na severu sousedící s pontským královstvím, na západě s Frýgií a na jihu oddělené pohořím Taurus od Kilíkie. Přesně určit rozlohu Kappadokie je však velmi obtížné. Strabón, jediný antický zeměpisec, který tuto zemi podrobně popsal, ohledně její rozlohy značně přeháněl, takže neexistují žádné relevantní prameny detailně objasňující tuto otázku.\n\nNejranější dochovaný záznam o Kappadokii se datuje do 6. století př. n. l. do doby panování achaimenovských velkokrálů Dareia I. a Xerxa I., kdy byla tato země zmiňována jako jedna ze satrapií (provincií) perské říše. V seznamu perských satrapií je použito staroperského pojmu Katpatuka, nicméně toto slovo zřejmě není perského, nýbrž snad elamského či akkadského původu. Hérodotos podotýká, že Peršané nazývali obyvatele tohoto území Kappadoky, zatímco Řekové používali k jejich označení termínu „Syřané“ případně „Bílí Syřané“ (\"Leucosyri\"). Za pozdních Achaimenovců bylo území rozděleno do dvou satrapií, přičemž jedna zahrnovala centrální, vnitrozemskou část, pro niž řečtí zeměpisci nadále používali pojmu Kappadokie, zatímco severní, přímořská oblast byla pojmenována Pontus. K této správní reorganizaci zřejmě muselo dojít již v době před Xenofóntem. Po zhroucení perské nadvlády existence dvou provincií přetrvala, čímž se toto rozdělení stalo definitivním. Jméno Kappadokie se od tohoto okamžiku používalo pouze pro vnitrozemní oblast (někdy také nazývanou „Velká Kappadokie“), o níž pojednává tento článek. Strabón, za jehož života (na konci 1. století př. n. l.) existovalo království Kappadokie stále ještě jako formálně nezávislý, klientský stát Říma, považoval pouze dvě sídla v Kappadokii za hodna označení město: prvním byla \"Kaisareia\" (původně známá jako \"Mazaka\", dnešní Kayseri) a druhým \"Tyana\", přičemž obě se rozkládala na úpatí Tauru.\n\nNejstarší stopy lidského osídlení pocházejí z doby kolem roku 6500 př. n. l. V pozdní době bronzové byla Kappadokie centrem chetitské moci s hlavním městem Chattušaš. Po rozpadu chetitské říše ovládala Kappadokii místní aristokracie, obývající pevné hrady a udržující místní rolníky v tuhém poddanství, což je učinilo náchylným k přijetí cizí nadvlády – nejprve fryžské, pak lýdské a na konci 7. století př. n. l. médské. Médy si v 6. století př. n. l. podmanili Peršané vedení Kýrem II. Velikým. Třebaže v rámci správního systému perské říše, ustaveného Dareiem I., představovala Kappadokie jednu z perských satrapií, země byla ještě po velmi dlouhou dobu spravována lokálními vládci. Žádný z nich ovšem nikdy nezískal převahu nad ostatními a všichni byli více či méně poplatní perským velkokrálům. Nezávislost získala Kappadokie za Ariaratha I., který byl místním perským satrapou a současníkem Alexandra Velikého, jehož tažení proti perské říši Ariarathes využil k nastolení vlastní vlády v zemi.\n\nMakedonský král se během své výpravy na východ spokojil pouze s formálním uznáním své suverenity, učiněným Ariarathem ještě před Alexandrovým odchodem z Malé Asie. Vláda dynastie Ariarathovců v Kappadokii byla jen dočasně přerušena krátce po Alexandrově smrti, kdy bylo území království v rámci rozdělení Alexandrovy říše přiřknuto Eumenovi z Kardie. V roce 322 př. n. l. správce království Perdikkás Ariaratha porazil, načež ho nechal popravit. Nicméně Ariarathovu stejnojmennému synovi se spolu s několika věrnými druhy podařilo uprchnout do Arménie. Po Eumenovi se vlády v Kappadokii domohl makedonský vojevůdce Antigonos Jednooký. Podle Diodóra se ještě za jeho života vrátil do Kappadokie Ariarathes II., který zvítězil nad místním Antigonovým generálem a obnovil vládu Ariarathovců, jež měla přetrvat po dobu dalších dvou staletí. V téže době se severní části Kappadokie zmocnil Mithridatés I., který si zde vytvořil vlastní doménu, pozdější království Pontus. Není zcela jasné do čí sféry vlivu patřila Kappadokie po bitvě u Ipsu v roce 301 př. n. l., v níž Antigonos padl. Antičtí autoři se v této otázce příliš neshodují. Podle Diodóra obdržel celé území Malé Asie až k Tauru Lýsimachos, avšak Appiános tvrdí, že Kappadokie připadla Seleukovi I. Nejpozději po bitvě u Kúrúpedia v roce 281 př. n. l. si Seleukos mohl nárokovat vládu nad celou Malou Asií, a tudíž i Kappadokii, pro sebe. Úplné kontroly nad zemí však Seleukovci nikdy nedosáhli. Zřejmě někdy kolem roku 260 př. n. l. si Ariarathovci dokázali vymoci trvalou nezávislost na seleukovské říši. Přesto nadále zůstávali věrnými spojenci Seleukovců.\n\nZa Ariaratha IV. se Kappadokie poprvé ocitla v zorném úhlu římské republiky jako její nepřítel, což se ale změnilo krátce po roce 190 př. n. l. Ničivá porážka v bitvě u Magnésie, kterou v daném roce utrpěl seleukovský král Antiochos III. Veliký v boji proti Římanům, totiž naprosto změnila dosavadní mocenské uspořádání v Malé Asii. Celé oblasti od tohoto okamžiku dominoval římský spojenec – Pergamon. Ariarathovcům proto nezbylo než vstoupit do aliance s pergamskými vládci, a tím fakticky i s Římany. Kappadočtí králové posléze spojili osud své země s Římany a společně s nimi vystupovali proti Seleukovcům. Ariarathes V. vedl spolu s římským prokonzulem Publiem Liciniem Crassem Mucianem tažení proti Aristoníkovi, uchazeči o pergamský královský trůn. Jejich spojené vojsko bylo ale v roce 130 př. n. l. poraženo. Vnitřní nestabilita, která následovala po jeho smrti, umožnila rostoucí vměšování sousedního Pontu. Prohlubující se konflikt mezi Kappadokií a pontskými králi dosáhl svého vrcholu po vymření dynastie Ariarathovců za vlády Mithridata VI. Pontského.\n\nV roce 95 př. n. l. si Kappadokové s podporou Římanů zvolili králem místního šlechtice jménem Ariobarzánés. Ten vedl s Mithridatem po celá desetiletí dlouhé a namáhavé boje, v nichž mu byli oporou jeho římští spojenci. Definitivně si Ariobarzánés zajistil vládu teprve v roce 63 př. n. l. poté, co Římané konečně zvítězili nad Mithridatem a jeho arménským spojencem Tigranem. V průběhu římských občanských válek podporovala Kappadokie nejprve Pompeia, a po jeho porážce Caesara. V roce 36 př. n. l. skončilo panování dynastie Ariobarzanovců. Novým králem určil Marcus Antonius Archeláa, který po bitvě u Actia přešel na stranu Octaviana. Archeláos navrátil Kappadokii její někdejší stabilitu a blahobyt, rozvrácené předchozími válkami, přičemž Kappadokie nadále setrvávala v postavení formálně nezávislého státu vůči Římanům až do Archeláovy smrti v roce 17 n. l. Teprve v tomto roce přeměnil císař Tiberius Kappadokii v římskou provincii. Římská nadvláda přispěla k dokončení procesu helenizace, který zde probíhal (podobně jako v dalších oblastech Přední Asie) již od příchodu Makedonců na konci 4. století př. n. l. Především ve městech docházelo k pozvolnému a dobrovolnému pořečtění obyvatelstva a k přijímání řecké kultury. Naproti tomu na venkově se původní jazyk Kappadoků udržel až do doby raného středověku.\n\nPo rozpadu římské říše se provincie stala součástí byzantské říše, jíž obdařila mnoha pozoruhodnými jedinci. Zmínit lze třeba konstantinopolského patriarchu v letech 517 až 520, Jana z Kappadokie. V 5. století podnikali do Kappadokie ničivé nájezdy Isaurové. V 9. a 10. století se do Kappadokie přesunul veliký počet Arménů, což popsal jistý arabský kronikář žijící v oné době: „Městu Sebasteia (dnešní Sivas) v Kappadokii dominovali Arméni, kteří se díky svému velkému počtu a udatnosti stali významným elementem působícím v císařské armádě. Tito Arméni se uplatňovali jako strážci pohraničních pevností, dobytých na Arabech. Vynikali jako zkušení pěšáci císařského vojska a s nezměrnou odvahou bojovali po boku Římanů (myšleno Byzantinců) proti jejich nepřátelům.“ Většina Kappadoků byla asimilována Turky, kteří se zmocnili této země po porážce byzantského vojska Seldžuky v bitvě u Mantzikertu v roce 1071. Přesto se zde zachovaly ostrůvky křesťanského řeckého obyvatelstva, které byly ale vystaveny silnému vlivu okolních Turků. Až výměna obyvatelstva mezi Řeckem a Tureckem v letech 1922 až 1924 znamenala ukončení přítomnosti křesťanů v této oblasti. Dialektem místních Řeků, známým jako kappadocká řečtina nebo kappadočtina, mluví v dnešním Řecku už pouze hrstka potomků někdejšího křesťanského obyvatelstva Kappadokie.\n\nMezi jedno z nejznámějších a nejvyhledávanějších míst Kappadokie patří město Göreme. Místní krajina je tvořena sopečnými usazeninami, pocházejícími z vulkánů blízkých hor Erciyes Dagi a Hasan Dagi. Láva, vyvržená před téměř 2000 lety, zvětrává kvůli zdejšímu malému množství srážek jen velmi pomalu. Tvrdší nerosty procesu zvětrávání takřka vůbec nepodléhají, což způsobilo vznik charakteristických „komínů“. Jelikož Kappadokie leží na jedné z nejznámějších invazních tras, byli místní obyvatelé často přepadáváni různými cizími agresory, dobyvateli a nájezdníky. Obyvatelé nynějšího města Göreme, ležícího v srdci Kappadokie, záhy poznali, že do této měkké lávové vyvřeliny lze velmi snadno vytesat celé domy, kostely, a dokonce kláštery. V lávové hornině si proto na svoji ochranu vyhloubili podzemní města, v nichž později hledali úkryt rovněž raní křesťané a která jsou tu dodnes k vidění.\n\nV dobách raného křesťanství představovalo město Kaiseraia důležité biskupské sídlo. V církevních dějinách představují jednu z klíčových větví raněkřesťanské filosofie kappadočtí Otcové, kteří z této oblasti pocházeli a převážně zde také ve 4. století žili a působili. Kappadokie byla jedním z klíčových center křesťanství až do vpádu Seldžuků. Dosud zde bylo objeveno více než 3000 kostelů, což je důkazem slavné křesťanské minulosti tohoto místa. Teprve na počátku 20. století byly poslední zbytky křesťanského obyvatelstva nuceny tento region opustit v rámci výměny obyvatelstva mezi Tureckem a Řeckem. V současnosti je \"Göremské Open Air Museum\" známým turistickým střediskem v centrálním Turecku a patří k nejnavštěvovanějším lokalitám mnišských komunit na světě (podobně jako kláštery na hoře Athos v Řecku). Zdejší komplex zahrnuje více než třicet ve skalách vykopaných klášterů a kostelů s mnoha nádhernými freskami. V roce 1995 byl region kolem města Göreme prohlášen za součást světového kulturního a přírodního dědictví pod ochranou UNESCA.\n\n\n"}
{"id": "204767", "url": "https://cs.wikipedia.org/wiki?curid=204767", "title": "Lýsandros", "text": "Lýsandros\n\nLýsandros († 395 př. n. l.) velel spartskému loďstvu, které zvítězilo nad Athéňany v bitvě u Aigospotamoi v roce 405 př. n. l. V následujícím roce vstoupil Lýsandros do Athén a ukončil tak peloponéskou válku.\n\nLýsandros náležel k Héraklovcům (údajným potomkům Hérakla), nicméně nebyl členem spartských královských rodů. O jeho mládí toho není příliš mnoho známo. Jeho rodina nepatřila k bohatým a vlastně není vůbec jasné, jak se Lýsandrovi podařilo získat funkci velitele spartské flotily (\"nauarchos\").\n\nKdyž se Alkibiadés na konci peloponéské války znovu připojil na stranu Athén, byl Lýsandros pověřen velením nad spartským loďstvem v Egejském moři, jež tehdy kotvilo v Efesu (407 př. n. l.). Lýsandros následně přesvědčil nového lýdského satrapu a syna perského velkokrále Dareia II., Kýra mladšího, aby zvýšil perskou finanční pomoc Sparťanům. Když Lýsandros opouštěl Sardy, chtěl ho prý Kýros nějakým způsobem obdarovat, načež Lýsandros požádal Kýra, aby zvýšil žold jeho námořníkům. To mělo za následek, že posádky sloužící v athénském loďstvu přecházely do lépe placené služby v peloponéské flotile.\n\nAlkibiadův zástupce Antiochos, velící athénské flotile během stratégovy nepřítomnosti, se nechal Lýsandrem strhnout k bitvě u Notia, v níž však Sparťané dosáhli přesvědčivého vítězství. Athéňané poté učinili Alkibiada odpovědným za tuto porážku a zbavili ho velení. Následně přetáhl Lýsandros na stranu Sparty maloasijské řecké obce dosud podřízené Athénám, když poskytl místním stoupencům spartské věci slib ustavení dekarchií – oligarchických vládnoucích orgánů složených z deseti mužů z aristokratických kruhů. Do spojeneckých obcí byli dále vysíláni spartští vojenští velitelé, tzv. harmosti.\n\nPodle spartských zákonů bylo zakázáno, aby jedna a tatáž osoba zastávala stejný úřad dvakrát po sobě. Novým velitelem flotily byl proto určen Kallikratidás. Lýsandros však oslabil jeho postavení, když vrátil Kýrovi jeho zlato a odplul s flotilou zpět na Peloponés. Když Kallikratidás po porážce v bitvě u Arginuských ostrovů (406 př. n. l.) zemřel, spartští spojenci požadovali Lýsandrovo opětné jmenování velitelem loďstva. Novým admirálem byl sice nakonec učiněn Arakos, přičemž Lýsandros byl formálně pouze jeho zástupcem, ve skutečnosti však osobně velel flotile.\n\nV této pozici Lýsandros přispěl rozhodující měrou k definitivní porážce athénského loďstva v bitvě u Aigospotamoi v roce 405 př. n. l., která prakticky ukončila peloponéskou válku. V Attice se poté spojil s vojskem spartských králů Ágida II. a Pausania a když se vyhladovělé Athény po několikaměsíčním obléhání konečně vzdaly, dosadil Lýsandros Athéňanům vládu třiceti mužů, kteří se stáli později známí jako třicet tyranů.\n\nNicméně Lýsandros brzy ztratil svoji popularitu mezi Helény tím, že příliš preferoval své přátele a rovněž projevoval svoji mstivost vůči těm, kteří se mu znelíbili. Když si na jeho chování stěžoval perský satrapa Farnabazos, spartští eforové Lýsandra odvolali. To vyústilo v mocenský boj v samotné Spartě, neboť králové byli ochotní připustit v obcích demokratičtější režimy, jen aby redukovali Lýsandrovu velkou moc.\n\nPo smrti krále Ágida II. byl Lýsandros klíčovou postavou, která prosadila za krále Ágidova bratra Agésiláa II. na místo Leótychida, o kterém se všeobecně věřilo, že je spíše synem Alkibiada než Ágida. Lýsandros pak Agésiláa přiměl k podniknutí výpravy do Malé Asie proti Peršanům. Když však oba dorazili do řeckých obcí v Asii, pozoroval Agésiláos se vzrůstající nelibostí Lýsandrovu autoritu mezi místními oligarchy. Jak poznamenal Xenofón: „vznikal dojem, že Agésiláos je soukromá osoba a králem je Lýsandros“. Důsledkem bylo stupňující se napětí mezi oběma muži. Lýsandros vycítil, že je zde nežádoucí a v roce 396 př. n. l. odcestoval zpět do Sparty. \n\nZde prý usiloval zpřístupnit královský titul Heraklovcům, případně všem spartiatům (plnoprávným občanům Sparty), čímž chtěl narušit moc tradičních královských rodů Ágiovců a Eurypóntovců. Po vypuknutí korintské války (probíhající v letech 395-387 př. n. l.) velel spartskému vojsku postupujícímu z Fókidy do Bojótie, byl však zabit během náhlého thébského přepadu u Haliartu. Lýsandros je považován za jednoho z nejvýznamnějších spartských vojevůdců, který si ale kvůli své pýše a nezměrné ctižádosti vytvořil řadu nepřátel, což nakonec dopomohlo k jeho pádu.\n\n\n\n"}
{"id": "204769", "url": "https://cs.wikipedia.org/wiki?curid=204769", "title": "Decebalus", "text": "Decebalus\n\nDecebalus (rumunsky \"Decebal\", † 106) byl poslední dácký král, který vládl v letech 87 až 106.\n\nPo smrti největšího dáckého krále Burebisty v roce 44 př. n. l. se Dácie rozpadla do čtyř nebo pěti menších států. Teprve o 100 let později se dáckému náčelníkovi jménem Diurpanes podařilo znovu sjednotit Dácii, jejímž hlavním městem ustavil Sarmisegetusu. Diurpanes reorganizoval armádu a v roce 85 se svými Dáky napadl a vydrancoval silně opevněnou pohraniční římskou provincii Moesii, nacházející se jižně od řeky Dunaje.\n\nDva roky poté vyslal císař Domitianus svého prefekta praetorio, Cornelia Fusca, se čtyřmi nebo pěti legiemi proti Dákům, kteří měli být potrestáni za svoji opovážlivost. Dvě římské legie byly však přepadeny ze zálohy a poraženy u Tapae (poblíž dnešního Temešváru). Samotný prefekt Fuscus v boji padl. Diurpanes nato přijal jméno Decebalus (což znamená „silný jako deset mužů“).\n\nV roce 88 pronikla do Dácie jiná římská armáda, které velel Tettius Iulianus. Toto římské vojsko dosáhlo sice vítězství v bitvě u Tapae, avšak současně propuklo povstání Markomanů, jehož potlačení si vyžádalo značné vojenské síly. Římané byli v důsledku těchto nepříznivých okolností donuceni platit Dákům veliké sumy zlata a vykupovat si tak mír na dolním Dunaji. Tyto pro Řím pokořující podmínky odmítl dále snášet Traianus, jenž se stal římským císařem v roce 98. Již brzy po svém nástupu podnikl několik vojenských tažení, během nichž posunul hranice římské říše na jejich nejzazší mez.\n\nV roce 101 byl Decebalus houževnatými Římany poražen v druhé bitvě u Tapae. Přesto si dokázal udržet trůn, nicméně musel strpět vojenskou přítomnost Římanů v zemi. O tři roky později Decebalus porazil a vyhnal římskou posádku z Dácie. Římané se však záhy vrátili s posilami.\n\nPo úspěšném završení dlouhého obléhání Sarmisegetusy si Římané podrobili celou Dácii. Když byla jeho armáda dlouhotrvajícími boji zdecimována a poražena, Decebalus, do poslední chvíle doufající v pomoc Germánů, se rozhodl předejít římskému zajetí tím, že si vlastní dýkou probodl hrdlo. Dácie se následně stala římskou provincií, přičemž zůstala v moci Římanů až do poloviny 3. století. Teprve za císaře Aureliana ustoupili Římané někdy po roce 270 pod tlakem Germánů zpět za Dunaj. Traianovo vítězství připomíná monument \"Tropaeum Traiani\" ve městě Adamclisi a Traianův sloup v Římě.\n\n"}
{"id": "204770", "url": "https://cs.wikipedia.org/wiki?curid=204770", "title": "Ruský rubl", "text": "Ruský rubl\n\nRuský rubl () je zákonné platidlo Ruska. Jeho ISO 4217 kód je od roku 1998 RUB. V tomto roce provedlo Rusko měnovou reformu, kdy se z 1000 \"starých\" rublů RUR stal 1 \"nový\" rubl RUB. Jedna setina rublu se nazývá kopějka (rusky ). Název rubl nesl i název měny, kterou používaly předchůdci současné Ruské federace – carské Rusko a Sovětský svaz.\n\nSymbolem rublu je od 11. prosince 2013 písmeno Р s přetaženým spodním ramenem doplněným druhou rovnoběžnou úsečkou o něco níže, tedy . Ve standardu Unicode verze 7.0.0, vydaném 16. června 2014 je už znak ₽ zařazen pod kódem U+20BD RUBLE SIGN.\n\nSoučasné mince mají hodnoty mince 1, 5, 10, 50 kopějek a 1, 2, 5 a 10 rublů.\nBankovky jsou tisknuty v nominálních hodnotách 50, 100, 200, 500, 1000, 2000 a 5000 rublů. Bankovky 5 a 10 rublů jsou již postupně stahovány z oběhu a nahrazovány mincemi o stejné nominální hodnotě.\n\n"}
{"id": "204773", "url": "https://cs.wikipedia.org/wiki?curid=204773", "title": "Tabák virginský", "text": "Tabák virginský\n\nTabák virginský (\"Nicotiana tabacum\"), stejně jako tabák selský, pochází z Jižní a Střední Ameriky. V Evropě se pěstoval nejprve jako léčivá a okrasná rostlina, později pro své jedovaté alkaloidy v listech. V 17. století se tabák rozšířil i do Asie a Afriky. Latinské jméno rostliny a alkaloidu (nikotin) jsou pojmenovány podle francouzského velvyslance v Portugalsku Jeana Nicota, který dovezl tabák na francouzský dvůr.\n\nTabák virginský je kulturní rostlina, která patrně vznikla spontánním zkřížením \"N. sylvestris\" a \"N. tomentosa\". Jedná se o jednoletou rostlinu vysokou až 2 m. Listy jsou podlouhle vejčité až kopinaté, se zvlněnými okraji, v horní části lodyhy jsou přisedlé, ve spodní krátce řapíkaté. Lodyha i listy jsou pokryty krátkými žláznatými chlupy. Nálevkovité květy s pěticípou, zpravidla kalně červenou korunou, jsou uspořádány do latovitého květenství. Plody jsou vejčité, dvoupouzdré tobolky, které jsou obklopeny vytrvávajícím kalichem a za zralosti pukají dvěma chlopněmi. Tobolka obsahuje četná drobná semena, v jednom gramu jich je až 13 tisíc.\n\nTabák virginský se pěstuje ze semen. Tabákové rostliny jsou velmi citlivé na klima a složení půdy, proto je jejich pěstování náročné. Liší se podle toho, jestli se rostliny pěstují na tabák doutníkový nebo cigaretový. Pro cigaretový tabák jsou vhodnější lehké, hlinitopísčité, dostatečně provzdušněné půdy, neboť se stoupajícím suchem stoupá i obsah nikotinu. Doutníkový tabák naopak vyžaduje hojnější dešťové srážky, při nedostatku přirozených srážek je třeba porost zavlažovat uměle. Tabák je možné pěstovat i několik let po sobě na stejném místě.\n\nNejprve se sklízí tabák cigaretový, a to asi 60 – 65 dní po vysazení sazenic na pole, když listy začnou žloutnout. Tabák doutníkový se sklízí postupně. Nejprve se otrhávají největší spodní listy, tzv. listy pískové. Potom se sklízejí střední listy a po 10 – 14 dnech se sklidí většina listů. Nakonec se sklízejí nejhornější nejmenší listy a listy úžlabní. Listy se sklízí postupně proto, že jejich kvalita je velmi rozdílná. Nejhorší kvalitu mají listy pískové, nejkvalitnější jsou naopak listy střední. Sklizené listy obsahují 75 – 95% vody, kyselinu citrónovou a jablečnou, 0,6 – 6% nikotinu a nikotianin, který spolu s éterickými oleji dodává kouři některých tabákových výrobků příjemnou vůni.\nSklizené listy se suší v uzavřených sušárnách. Listy jsou zavěšeny na závěsných rámech, mezi kterými cirkuluje uměle vháněný teplý vzduch. Cigaretové tabáky se suší na světle, doutníkové ve tmě. Poté nastává fermentace, při níž se obsah nikotinu výrazně snižuje, jelikož je vázán na kyselinu jablečnou a citrónovou, kterých při fermentaci ubývá. Listy se poté dosušují a balí pro transport do továren, kde se zpracovávají.\n\nSušené listy tabáku obsahují několik látek ze skupiny alkaloidů. Ty jsou v různých částech rostlin vázány v podobě solí karboxylových kyselin. Nejznámější z nich je pyridinový derivát nikotin. Nikotin je psychoaktivní látkou se stimulačními účinky pro CNS. Způsobuje vazokonstrikci periferních kapilár kůže, mozku, myokardu, placenty a penisu. Dále stimuluje žaludeční sekreci a střevní peristaltiku, má antidiuretické účinky a relaxuje kosterní svalstvo. Nikotin je návykovou látkou se všemi úrovněmi závislosti (fyziologickou, psychologickou a sociálně kulturní). Samotný nikotin není karcinogenní, to však neplatí pro deriváty vznikající jeho nedokonalým spalováním.\nNikotin je doprovázen i dalšími alkaloidy, především nicotirinem, nornikotinem a anabasinem, které tvoří přibližně 8 – 12 % celkových alkaloidů tabáku. Kromě alkaloidů obsahuje tabák virginský také velké množství redukujících cukrů.\n\nListy se používají na výrobu cigaret, doutníků, dýmkových tabáků a na šňupací a žvýkací tabáky. Vyvařením listů vzniká vodní roztok, který se používá do přípravků k hubení živočišných škůdců rostlin. Z tabákových semen se tlačí technický i potravinový olej. V současné době je tabák pěstován ve všech světadílech od rovníku až po teplejší oblasti mírného klimatu.\n\n\n"}
{"id": "204775", "url": "https://cs.wikipedia.org/wiki?curid=204775", "title": "První námořní letecké dílny v Jokosuce", "text": "První námořní letecké dílny v Jokosuce\n\nPrvní námořní letecké dílny v Jokosuce (: 第一海軍航空技術廠, \"Daiiči Kaigun Kókú Gidžucušó\") byly zodpovědné za vývoj několika typů letounů používaných japonským císařským námořním letectvem během druhé světové války. Vlastní výrobu letounů „Jokosuka“ zajišťovaly ostatní japonští letečtí výrobci jako např. Aiči Kókúki.\n\nV západní literatuře se letouny vyvinuté Námořními leteckými dílnami v Jokosuce obvykle jednoduše označují jako Jokosuka. V Japonsku se používá označení Kúgišó (空技廠, zkratka z \"Kókú Gidžucušó\").\n\nLetecké dílny v Jokosuce též sloužily k přijímacím testům nových typů letadel jiných výrobců pro císařské námořní letectvo (po prvotních testech přímo u výrobce). Další testy, včetně vývoje taktiky nasazení, se prováděly u \"Jokosuka kaigun kókútai\". Od jara 1943 využívaly letecké dílny k testování námořní leteckou základnu Oppama ().\n\nLetouny testované leteckými dílnami nesly prefix kódového označení (katakanou psané „ko“), za kterým následovaly dva znaky (určení letounu a pořadí typu nebo výrobce) z krátkého značení, které bylo typu přiděleno.\n"}
{"id": "204779", "url": "https://cs.wikipedia.org/wiki?curid=204779", "title": "Eduard II.", "text": "Eduard II.\n\nEduard II. ( \"Edward II\" řečený \"Edward of Caernarfon\", \"Édouard II d'Angleterre\", 25. dubna 1284 Caernarfon – 21. září 1327) byl král Anglie od roku 1307 až do ledna 1327, kdy byl sesazen. Jeho sklon ignorovat vlastní aristokracii a upřednostňování svých oblíbenců vedl k neustálým politickým nepokojům a nakonec k jeho sesazení. Předpokládá se, že byl ve vězení zavražděn. S jeho jménem je spojeno založení univerzit v Oxfordu a Cambridge.\n\nEduard byl čtvrtým synem Eduarda I. a narodil se na hradě Caernarfon. Byl prvním anglickým princem, který se pyšnil titulem princ z Walesu, po formálním schválení tohoto titulu parlamentem v únoru roku 1301. Eduard se stal následníkem již v době, kdy měl několik měsíců, protože jeho starší bratr Alfons zemřel. Otec ho začal vychovávat jako příštího válečníka a vladaře, ale Eduard preferoval spíše ježdění na lodičkách a podobné činnosti, které pro příštího krále nebyly považovány za vhodné.\n\nJeho otec tyto sklony připisoval vlivu Pierse Gavestona, gaskoňského rytíře, kterého Eduard I. vyhnal ze země poté, co se mu princ Eduard snažil udělit titul, který náležel pouze členu královské rodiny. Je ironií osudu, že to byl Eduard I., který princi vybral Gavestona pro jeho zdvořilost a schopnosti za společníka. Eduardův otec zemřel 7. července 1307 na válečném tažení proti Skotům.\n\nEduard byl sice vzhledově i fyzicky podobný svému otci, ale neměl jeho ctižádost. Jeho hlavním zájmem byla zábava, i když se také zajímal o atletiku a mechaniku. Eduard I. byl tak silnou osobností, že syn neměl dostatek sebevědomí a často se dostával do vleku svých přátel.\n\n25. ledna 1308 se oženil s Izabelou Francouzskou, dcerou francouzského krále Filipa IV.. Manželství bylo od počátku odsouzeno k neúspěchu, protože Eduard svou manželku zanedbával a trávil mnoho času se svými oblíbenci. Nicméně z manželství vzešli dva synové Eduard (1312–1377), který se stal otcovým následníkem, a Jan (1316–1336) a dvě dcery Eleonora (1318–1377) a Johana (1321–1362).\n\nKdyž Eduard odcestoval do Francie, aby se oženil s Izabelou, pověřil svého přítele (a patrně i svého milence) Pierse Gavestona regentstvím. Také mu daroval hrabství Cornwall a povolil jeho sňatek se svou neteří Margaretou z Gloucesteru. Takový rozsah výhod darovaných Eduardovu příteli mnohé barony pohoršil. Trvali na tom, aby byl Gaveston na základě nařízení z roku 1311 vypovězen. Eduard se ho zastal. Roku 1312 byl na pokyn hraběte z Lancasteru a jeho spojenců, kteří byli přesvědčeni o jeho špatném vlivu na krále, Gaveston popraven.\n\nIhned poté chtěl Eduard své zrádce potrestat, zatímco baroni, kteří odstranili Gavestona, ztratili zájem v pokračování vzpoury. V létě dal Eduard Aymerovi de Valence pokyn k shromáždění vojska, ale vzbouřenci, aby si zachránili život, začali vyjednávat a v říjnu obdrželi od Eduarda milost.\n\nV té době se podařilo Robertu I. Skotskému dobýt zpět Skotsko. Každé Eduardovo tažení do Skotska v letech 1307 až 1314 skončilo tím, že Robert získal zpět další území. Jednou z příčin Robertových úspěchů byla jeho vojenská strategie. Rozdělil své vojsko na malé oddíly, které napadaly anglickou armádu, tajně obsazoval hrady, aby se jeho vojsko v nich mohlo bránit přesile, rychlým útokem napadl Angličany a pak se rychle stáhl do pahorkatiny, místo aby vzdoroval přesile. Robertovi se podařilo sjednotit Skotsko a v červnu 1314 byl Stirlingský a Berwický hrad jedinými skotskými hrady, které ovládali Angličané.\n\nHrad Stirling byl Robertovým vojskem obléhán a jeho velitel upozorňoval Eduarda na to, že pokud nedorazí posily, hrad padne. Eduard, pokud nechtěl ztratit naději na obnovení anglického vlivu ve Skotsku, si byl vědom, že musí napadnout obléhající vojsko a přimět je k bitvě. Eduardovy síly čítaly asi 20 000 pěšáků a 3 000 příslušníků jezdectva. Eduard se ale dopustil velké chyby, když považoval znatelnou početní převahu svého vojska za jednoznačnou strategickou výhodu. Robert měl informaci o tom, kdy Eduardovo vojsko dorazí, a také měl čas vybrat místo, kde se bitva odehraje s ohledem na taktiku skotského vojska. Umístil své vojáky na obou stranách cesty, po které mělo dorazit Eduardovo vojsko. Na jedné straně v hustém lese a na druhé straně v ohybu řeky v místě, které bylo z cesty nepřehledné. Také nařídil, aby byly vykopány jámy, které byly následně zakryté kapradím a měly usnadnit odražení útoku jezdectva.\n\nEduardova armáda byla málo disciplinovaná a s malým sebevědomím způsobeným neúspěšnými kampaněmi v posledních osmi letech. V předvečer bitvy se rozhodl přesunout celou armádu v noci na bažinatý terén. Následná bitva u Bannockburnu (24.6.1314) je označována jako nejhorší porážka anglického vojska v dějinách Anglie.\n\nPo Gavestonově smrti se Eduardovým oblíbencem stal Hugo Despenser. Podobně jako u Gawestona se baroni ohrazovali proti privilegiím, které Eduard Despenserům (otci a synovi) uděloval. Vrcholem byla snaha mladšího Despensera urvat si pro sebe hrabství Gloucesterské.\n\nRoku 1320 byla politická situace v Anglii velmi nestabilní. Když lord de Braose prodal svůj titul a pozemky v Goweru svému zeti, postup, který byl v té době zcela běžný, požadoval Despenser po králi, aby tento titul propadl i s pozemky jemu. Eduard, navzdory platným zákonům, konfiskoval Gower a nabídl ho Despenserovi. To roku 1321 vedlo hraběte z Herefordu, hraběte z Lancasteru a některé jiné k shromáždění armády s úmyslem zaútočit na Despensery. Král byl nucen s barony jednat a 14. srpna byli ve Westminster Hall prohlášeni oba Despenseři za vyhnance.\n\nSnadné vítězství barony ukolébalo. S odchodem Despenserů začali vyplňovat mocenské vakuum, které po nich vzniklo, další aristokraté. Aby si zajistili Eduardovu vděčnost, pomohli mu s odplatou proti vzbouřeným baronům a tím si zlepšili své mocenské postavení. V tažení, které následovalo, bylo mnoho z králových oponentů, včetně hraběte z Lancasteru, zabito. Poté co potlačili své kritiky, stali se Eduard a Despenserové neomezenými vládci Anglie. Roku 1322 vydal Eduard nařízení, které revokovalo všechna předchozí omezení královské moci. Král tak se tak dostal mimo vliv parlamentu.\n\nMezi Anglií a Francií se rozpoutal spor o Gaskoňsko. Po několika marných pokusech získat Gaskoňsko zpět poslal Eduard Izabelu, aby dojednala ve Francii mírovou dohodu. Izabela dorazila do své rodné vlasti v březnu 1325. Tím také unikla vlivu Eduarda a Despenserů. 31. května 1325 souhlasila Izabela s dohodou, která byla uzavřena ve prospěch Francie, a podle ní byl Eduard povinen slíbit věrnost francouzskému králi. Eduard se ale místo sebe rozhodl poslat svého syna Eduarda. To byla z jeho pohledu velká chyba, protože Eduard byl právoplatným nástupcem anglického trůnu.\n\nIzabela uzavřela spojenectví s Rogerem Mortimerem s úmyslem naplánovat invazi do Anglie. Eduard se začal připravovat na útok, ale blízcí jej nepodpořili. Syn Eduard odmítl opustit matku, Eduardův bratr hrabě z Kentu se oženil s Mortimerovou sestřenicí a další šlechtici jako například Jan z Cromwellu a hrabě z Richmondu se přiklonili na Mortimerovu stranu. V září 1326 se Mortimer a Izabela vylodili v Anglii. Eduard byl ohromen jejich malým vojskem a rychle se chystal zorganizovat armádu na boj proti nim. Mnoho šlechticů ale odmítlo bojovat. Jindřich z Lancasteru nejen odmítl krále podpořit, ale dokonce svolal své vojsko, zmocnil se klenotů Despenserových uchovaných v Leicesterském opatství a vydal se na jih, aby se připojil k Mortimerovi.\n\nSíly Mortimera a jeho spojenců tak rychle nabyly převahu a sestavení královského vojska se nezdařilo. Eduard i Despenserovi zůstali izolovaní. Opustili Londýn 1. října. Král se nejdříve ukryl v Gloucesteru a později utekl do jižního Walesu, aby zorganizoval obranu na panství, které patřilo Despenserovým. To se mu ale nezdařilo a jeho vlastní vojáci ho opustili. 27. října byl starší Despenser obviněn z podpory nelegální vlády svého syna, obohacování na úkor druhých, oloupení církve a účasti na nelegální popravě hraběte z Lancasteru. Za to byl odsouzen k smrti oběšením. Hrabě z Lancasteru byl vyslán do Walesu, aby dopadl mladšího Despensera a Eduarda. 16. listopadu byli jeho vojáky dopadeni, mladší Despenser poslán Izabele a Mortimerovi, zatímco Eduard byl uvězněn na Kenilworthu. Mladší Despenser byl v Londýně oběšen jako zloděj a zrádce.\n\nKrál Eduard byl uvězněn na hradě Kenilworth a Izabela a Mortimer museli vyřešit jeho postavení. Nejjednodušším řešením by bylo královo obvinění ze zrady, následná poprava a předání vlády následníkovi. I když mnoho šlechticů s tímto postupem souhlasilo, někteří preláti oponovali, že král je ustanoven z vůle Boží a nemůže být právním postupem sesazen nebo popraven. Prvním návrhem bylo uvěznění Eduarda na doživotí, ale stále by byl pravoplatným králem.\nV této situaci začaly určité rozpory v parlamentu. Někteří poslanci navrhovali, aby byl parlament ustanoven jako svrchovaná autorita nad králem, jiní upřednostňovali Eduardovu abdikaci, oproti jeho sesazení Izabelou a jejím generálem. Mortimer svolal vlivné šlechtice a vyžádal si od nich souhlas se sesazením Eduarda. Poté souhlasil s ukončením Eduardovy vlády i parlament, ale preferoval, aby Eduard abdikoval sám.\n\n20. ledna 1327 byl na Kenilworthu Eduard informován o obvinění proti němu. Byl obviněn z neschopnosti, povolení jiných ovládat jeho rozhodnutí, nenaslouchání dobrým doporučením, ztráty Skotska a pozemků v Gaskoňsku a Irsku, poškození církve, povolení zabití šlechticů bez řádného soudu a ztrátě důvěry vlastního lidu. Byla mu nabídnuta volba mezi abdikací ve prospěch syna nebo mohl předat trůn některému zkušenému šlechtici, který nepochází z královského rodu. Eduard se rozhodl abdikovat ve prospěch nástupnictví syna Eduarda. Abdikace byla oznámena v Londýně 24. ledna a následující den byl prohlášen králem jeho syn Eduard. Ten byl ale fakticky kontrolován Izabelou a Mortimerem.\n\nVláda Izabely a Mortimera byla tak nejistá, že nemohli riskovat, aby se stále vězněný Eduard dostal do rukou jejich nepřátel. 3. dubna byl bývalý král Eduard II. odvezen z Kenilworthu a předán do rukou Mortimerových spojenců. Později byl převezen do hradu Berkeley v Gloucestershire. Má se za to, že zde byl na pokyn Izabely a Mortimera zabit.\n\nProtože se Eduard II. mimo jiných pochybení provinil i proti zákazu sodomie, neboť se veřejně ukazoval se svým milcem a ministrem Pierrem Gavestonem, byl na žádost své manželky Izabely, jejího milence Mortimera, prince Eduarda a Parlamentu uvržen do žaláře a pak sprovozen ze světa, jak známo, originálním způsobem – zasunutím do ruda rozžhavené železné tyče do konečníku.\n\nPo oficiálním oznámení Eduardovy smrti netrvala vláda Izabely a Mortimera dlouho. Uzavřeli mírovou dohodu se Skotskem, která ale vyvolala velkou vlnu odporu. Když Eduard III. roku 1330 dosáhl plnoletosti, obvinil Mortimera ze čtrnácti zločinů, mimo jiné z vraždy krále Eduarda II., a nechal ho popravit. Ke své matce byl shovívavý, ale nařídil jí, aby se stáhla na nějakou dobu z veřejného života. Izabela zemřela 23. srpna 1358.\n"}
{"id": "204780", "url": "https://cs.wikipedia.org/wiki?curid=204780", "title": "Byl jednou jeden… život", "text": "Byl jednou jeden… život\n\nByl jednou jeden… život (ve francouzském originále Il était une fois… la Vie) je francouzský vzdělávací animovaný televizní seriál z roku 1987, jehož úkolem bylo přístupnou formou zprostředkovat divákům (zejména těm mladším) stavbu a funkce jednotlivých částí lidského těla. Jednotlivé procesy v lidském organizmu představovaly různé postavičky či mechanismy, plnící mnohé úkoly.\n\nŘadí se k nejúspěšnějším dílům tohoto druhu v historii, dočkal se nadabování a odvysílání v desítkách jazyků, včetně češtiny. Má 26 epizod, jeho tvůrcem byl Albert Barillé, který vytvořil rovněž další seriály v podobném stylu, avšak s jinými tématy (například o historii lidstva či o vesmíru a o vynálezech a technice).\n\n\n"}
{"id": "204789", "url": "https://cs.wikipedia.org/wiki?curid=204789", "title": "Dr. House", "text": "Dr. House\n\nDr. House (v anglickém originále House, M.D.) je dramatický americký televizní seriál z lékařského prostředí, který vznikl v roce 2004. Seriál scenáristy Davida Shorea byl vytvořen v produkci Paula Attanasioa, Katie Jacobsové, Davida Shorea a Bryana Singera a do roku 2012 jej vysílala stanice Fox.\n\nDěj se odehrává ve fiktivní fakultní nemocnici Princeton-Plainsboro v New Jersey. Hlavní postavou seriálu je Gregory House, který vede diagnostické oddělení a má za úkol řešit obtížné případy. K ruce má tým specialistů, který sestává ze tří doktorů – neurologa Erica Foremana, imunoložky Allison Cameronové a specialisty na intenzivní péči Roberta Chase. Ve čtvrté sérii je jeho tým obměněn a v týmu místo tří původních lékařů působí: specialista na plastickou chirurgii Chris Taub, specialista na tělovýchovnou medicínu a rehabilitační lékařství Lawrence Kutner a „Třináctka“, která má specializaci na interní medicínu. V osmé sérii došlo k další obměně lékařů – léčit začaly Chi Parková a Jessica Adamsová.\n\nSeriál získal mnoho prestižních ocenění včetně ceny Emmy a Zlatého globu pro hlavního protagonistu Hugha Laurieho (Gregory House).\n\n8. února 2012 Hugh Laurie, David Shore a Katie Jacobsová oznámili, že 8. série je poslední a seriál nebude dále pokračovat. Poslední díl byl odvysílán 21. května 2012 na televizní stanici FOX. V Česku seriál vysílala televize Nova. Premiéra prvních jedenácti dílů osmé řady probíhala od 26. listopadu 2012 do 18. února 2013.\n\nDr. Gregory House je lékařský génius, který vede tým mladých diagnostiků na fiktivní fakultní nemocnici Princeton-Plainsboro v New Jersey. Budova, která je používána pro externí záběry, je součástí Princetonské univerzity a jedná se o Frist Campus Center. Na začátku většiny epizod jsou zobrazeny události, které vedly k počátkům potíží a symptomů „pacienta týdne“. Jednotlivé epizody pak sledují tým v jeho pokusech diagnostikovat a vyléčit pacientovu nemoc.\n\nHousovo celostátně uznávané oddělení obvykle léčí pacienty, u nichž nebyla v jiných nemocnicích zjištěna diagnóza, takže se jedná většinou o takřka neřešitelné případy. Kromě toho House odmítá přijmout případy, které se mu nezdají zajímavé.\n\nK diagnóze se tým dostává pomocí sokratovské dialogické metody, diferenciálních diagnóz a Housova vedení. Informace a názory svých podřízených však House často nebere v potaz a následně dokazuje, že jejich nápady a příspěvky postrádají množství důležitých faktorů. Poté, co je pacientovi stanovena prvotní diagnóza a nasazena léčba, se jeho stav začne zlepšovat, což obvykle není konečný stav. Následuje prudké zhoršení, které značí chybnou předchozí diagnózu. Tyto navazující komplikace však pomohou Housovi a jeho týmu v určení správné diagnózy, na niž je upozorní nové symptomy. Během odhalování diagnózy se odehrává mnoho nečekaných zvratů. Někdy je těžké nemoc správně diagnostikovat, protože pacient lže o symptomech, o sobě či rodině a prostředí, kde žije. House často říkává „všichni lžou“ nebo při poradách týmu prohlašuje: „pacient lže“ či „symptomy nikdy nelžou“.\n\nJelikož jsou Housovy teorie o pacientově nemoci často založeny na předpokladu nebo kontroverzním tvrzení, má často problémy získat souhlas od své vedoucí, ředitelky nemocnice Dr. Lisy Cuddyové, k léčebným postupům, které považuje za nezbytné, zejména pak v situacích, kdy je postup velmi riskantní nebo eticky pochybný.\n\nCuddyová od House vyžaduje, aby trávil více času v klinice pro veřejnost. Během služby v této části nemocnice House pacienty ohromuje výstředním chováním a neortodoxními postupy, ale udělá dojem zároveň rychlou a přesnou diagnózou, přestože vypadá, že o ně nejeví zájem. Pochopení těchto jednoduchých problémů, kterým House na ambulanci čelí, mu často pomůže vyřešit hlavní případ.\n\nV některých epizodách je nutné vniknout do pacientova domu, ať už s jeho souhlasem nebo bez něj, za účelem nalezení odpovědí či indicií, které by vedly ke zjištění diagnózy. Velkou část příběhu zabírá Housovo užívání Vicodinu a jiných drog, aby zvládal bolest, která pochází z infarktu jeho kvadricepsového svalu, který utrpěl před několika lety a po němž musí chodit s holí.\n\nHouse je mnoha lidmi zpodobňován coby lékařský Sherlock Holmes. Tato podoba je evidentní v mnoha částech zápletek tohoto seriálu, jako je například Housovo spoléhání se na psychologii coby řešitele problému, závislost na drogách, adresu Housova domu, hraní na hudební nástroje, jeho vztah s Dr. Jamesem Wilsonem (odkaz k Dr. Johnu Watsonovi).\n\nPostava Dr. House nezobrazuje typického doktora. Nenosí lékařský plášť, je neupravený, rozcuchaný, neoholený a nemá rád pacienty. Do svého týmu si vybral neurologického specialistu Erica Foremana, jak sám House uvádí, z důvodu, že je černoch a má záznam v trestním rejstříku. Dále pak specialistku na imunologii Allison Cameronovou kvůli jejímu vzhledu a nakonec Roberta Chase, kterého do týmu protlačil jeho vlivný otec. Ve čtvrté sérii je Housův lékařský tým obměněn a je v něm specialista na plastickou chirurgii Chris Taub, specialista na tělovýchovnou medicínu a rehabilitační lékařství Lawrence Kutner a tajuplná „Třináctka“, která má specializaci na interní medicínu.\n\nBěhem prvních tří sérií jsou členy Housova týmu Foreman, Chase a Cameronová. Ke konci třetí série Foreman a Cameronová rezignují a House vyhodí Chase. Na začátku čtvrté série House zaměstná čtyřicet doktorů, jejichž počet se v epizodě Games zúží na Tauba, Kutnera a „Třináctku“. Chase a Cameronová jsou i nadále zaměstnanci fakultní nemocnice Princeston-Plainsboro a Foremana v epizodě Guardian Angels Cuddyová znovu přijme do Housova týmu.\n\nCena společnosti televizních kritiků\n\nAkademie Science Fiction, Fantasy & Hororových filmů, USA\n\nAmerická společnost filmových tvůrců, USA\n\nBMI ceny ve Filmu & TV\n\nCasting Society of America, USA\n\nRežisérský cech amerických režisérů, USA\n\nCena Emmy\n\nZlatý glóbus (\"Golden Globes\"), USA\n\nCena Humanitas\n\nImage Awards\n\nZvukoví editoři filmů, USA\n\nCeny PGA Golden Laurel\n\nPeople's Choice Awards, USA\n\nSatellite Awards\n\nScreen Actors Guild Awards\n\n\n"}
{"id": "204792", "url": "https://cs.wikipedia.org/wiki?curid=204792", "title": "Svatopluk Beneš", "text": "Svatopluk Beneš\n\nSvatopluk Beneš (24. února 1918 Roudnice nad Labem – 27. dubna 2007 Praha) byl český divadelní, filmový a televizní herec, který byl znám široké veřejnosti množstvím komických i dramatických rolí. Hrál v Divadle na Vinohradech a v Městských divadlech pražských, od svých 16 let i ve filmu, kde se stal záhy filmovou hvězdou v rolích romantických milovníků. Populární je jeho postava nadporučíka Lukáše z filmové dilogie \"Dobrý voják Švejk\" a \"Poslušně hlásím\" (1956, 1957). Větší i menší role si zahrál v desítkách televizních inscenací až do devadesátých let.\n\nSvatopluk Beneš se narodil v Roudnici nad Labem jako syn železničáře Petra Beneše (1880–1958), matka se jmenovala Růžena (1886–1958). Měl dvě sestry a bratra. Děti byly přísně vychovávány, doma se nesmělo používat neslušných slov. Na gymnáziu se začal věnovat herectví a z kvarty utekl na konzervatoř do Prahy (absolvoval ji v roce 1937). Otec se to dozvěděl až později a pak odmítl synovi platit podnájem. Proto Beneš do Prahy denně dojížděl a přivydělával si rok stážemi v divadle.\n\nV šestnácti letech stanul poprvé před kamerou ve filmu \"Hudba srdcí\", první významnou rolí byl propadající student ve filmu \"Studentská máma\" (1935). Po škole nastoupil v devatenácti letech do Divadla na Vinohradech a hrál zde mezi léty 1935 až 1950 , ale většinu života prožil na prknech Městských divadel pražských (1950 – 1985 , poté ještě hostoval). Jeho filmovými partnerkami se záhy staly filmové hvězdy Marie Glázrová, Lída Baarová, Zorka Janů, Adina Mandlová. Celoživotní bylo jeho přátelství s Natašou Gollovou.\n\nPo roli Šimona v \"Ohnivém létě\" (1939) dostal brzy další příležitost k rolím mladých romanticky až nešťastně zamilovaných mladých studentů v adaptaci Mrštíkovy \"Pohádky máje\" (Ríša) a ve filmu \"Minulost Jany Kosinové\" (s Vlastou Matulovou, Jiří Sutnar), ve filmu \"Noční motýl\" (1941) si zahrál poručíka Kalu, do něhož je bezhlavě zamilovaná Marta Dekasová (Hana Vítová). Později začínají jeho role nabývat komediálnější polohy, např. ve filmu \"Neviděli jste Bobíka?\" (1944) nebo v \"Hostinci „U kamenného stolu“\" (1949). Za protektorátu byl krátce ženat s baletkou Evelýnou Koszlerovou úměleckým jménem Evelyna Kinská, nar. 1924, (hrála jeho partnerku ve filmu Řeka čaruje z r. 1945), ale mladí lidé si brzy přestali rozumět a po válce se rozvedli. Roku 1946 se Beneš oženil s Boženou Truhlářovou (nar. 1923) a toto manželství již bylo celoživotní.\n\nPo válce postupně ustává jeho obsazování do hlavních rolí. Beneš byl typem, který se pro filmy socialistického „realismu“ nehodil, dva roky po válce obsazen prakticky nebyl. Beneš se stal mistrem rolí vedlejších, v nichž mistrně nahrává hrdinům filmů komediálních (\"Dobrý voják Švejk\") i vážných (životopisný film \"Tajemství krve\"). Na divadle jsou jeho mladšími partnerkami např. Jaroslava Adamová a Irena Kačírková. Hrál vždy s obrovskou noblesou, „seděly“ mu role anglických lordů, sluhů, gentlemanů. Zároveň byl i nesmírně laskavý, což dokazoval v rolích pro děti (\"Kačenka a strašidla\", 1992). Není divu, že r. 1989 byl vybrán do role T. G. Masaryka ve filmu \"Člověk proti zkáze\".\n\nSvatopluk Beneš byl hercem vitálním a hrál skutečně až do chvíle, kdy ho těžká nemoc z práce vyřadila. V té době lituje toho, že mladí herci přestávají mít k divadlu a filmu takový vztah a je pro ně jen příležitostí ke slušným příjmům a proniknutí do společnosti. V listopadu 1989 vrátil tituly zasloužilý umělec a vyznamenání Za vynikající práci. V letech 1990 až 1995 vystupoval v doprovodných programech na výstavách (Herbert Masaryk, T. G. Masaryk - člověk a umění), které uspořádalo Masarykovo demokratické hnutí. Roku 1997 byl vyznamenán Cenou Thálie za celoživotní dílo. Dne 26. září 1998 mu udělila čestné občanství obec Ostrovačice, kde se odehrává děj filmu \"Pohádka máje\".\n\nMezi jeho záliby patřilo okrasné zahrádkářství, cestování a četba, které se musel pro oční chorobu ve stáří vzdát. Nikdy nebyl členem politické strany, ale blízký mu byl Masarykův humanismus.\n\nJeho posledním filmem byly \"Želary\", v nichž už téměř neviděl. Filmovou partnerkou byla poslední z hvězd předválečného filmu Zita Kabátová. Poslední čtyři a půl léta byl upoután slepý na lůžko a toužil po ukončení svého trápení. Má dvě děti z druhého manželství, dceru Alexandru Ouřadovou (nar. 1953) a syna Svatopluka Beneše (nar. 1949), který je filmovým dokumentaristou. Svatopluk Beneš je autorem útlé knihy vzpomínek \"Být hercem\".\n\n\n\n\n\nFilmografie po roce 1970 není většinou popsána rolemi, protože prameny nejsou. Přehled televizních rolí není úplný, je vázán na uvedení v databázi cfn.\n\n\n\n"}
{"id": "204795", "url": "https://cs.wikipedia.org/wiki?curid=204795", "title": "Chaim Potok", "text": "Chaim Potok\n\nRabín Dr. Chaim Potok (17. února 1929 New York - 23. července 2002 Merion) byl americký spisovatel a rabín.\n\nVlastním jménem \"Herman Harold Potok\". Narodil se v newyorském Bronxu v ortodoxní rodině přistěhovalců z Polska. Stal se rabínem, vystudoval na univerzitě filozofii a nechtěl se vzdát ani náboženského, ani světského prostředí. Působil také jako vojenský kaplan v korejské válce.\n\nJeho díla jsou autobiografická či svědectvími o pocitech a problémech Židů ortodoxního původu v současné americké společnosti. Byl ovlivněn Jamesem Joycem, Evelynem Waughem a Ernestem Hemingwayem. \n\nJeho nejznámější román \"Vyvolení\" je o přátelství dvou židovských chlapců z různě nábožensky orientovaných rodin. Kniha byla zfilmována.\n\n\n"}
{"id": "204800", "url": "https://cs.wikipedia.org/wiki?curid=204800", "title": "Cádiz", "text": "Cádiz\n\nCádiz ( , , , ) je přístavní město v jihozápadním Španělsku. Jde o hlavní město stejnojmenné provincie, jedné z osmi, které tvoří autonomní společenství Andalusie. Podle sčítání z roku 2008 zde žije 127 000 lidí, v celé metropolitní oblasti pak 629 054.\n\nCádiz je patrně nejstarším dosud stojícím městem v jihozápadní Evropě; byl založen Féničany před rokem 1000 př. n. l., podle tradice 80 let po Trojské válce. Okolí bylo obýváno národem Tartessů a bývá ztotožňováno s biblickým Taršíšem. Cádiz byl považován za centrum povstání vojáků, především důstojníků, kteří v roce 1820 vyhlásili ústavu. Král Ludvík IV. ji byl donucen podepsat.\n\n\n"}
{"id": "204801", "url": "https://cs.wikipedia.org/wiki?curid=204801", "title": "Loretánská kaple ve Starém Hrozňatově", "text": "Loretánská kaple ve Starém Hrozňatově\n\nLoreta ve Starém Hrozňatově je loretánská kaple postavená v letech 1664–1689 chebskými jezuity. Nachází se v chebské místní části Hrozňatov. Stejně jako u ostatních obdobných staveb byla její podoba inspirována Svatou chýší v Loretu.\n\nSe stavbou lorety ve Starém Hrozňatově u Chebu, začali chebští jezuité v roce 1664. Zároveň začala vznikat i \"Velká křížová cesta\" s 29 zastaveními, v nichž byly ze dřeva vyřezávané postavy v životní velikosti, a s kaplí Božího hrobu, postavené podle kaple uprostřed Chrámu Božího hrobu v Jeruzalémě. Křížová cesta, situovaná podle jeruzalémské Via Dolorosa, byla několik kilometrů dlouhá a končila u Lorety. V roce 1667 se v kapli Panny Marie sloužila první mše a přišlo sem první procesí. Areál byl s vydatnou pomocí místních obyvatel a s přispěním mecenášky hraběnky Heissensteinové dokončen roku 1689. V roce 1773 byl řád jezuitů v Chebu zrušen a loreta připadla pod správu farnosti v Chebu. Správcem byl chebský kaplan. Loreta se stala brzy oblíbeným poutním místem, putovala k ní častá procesí. Později byla na loretě zřízena farnost, k níž patřily okolní obce.\n\nV roce 1951 se zde naposledy sloužila mše. Protože se loreta ocitla v pohraničním pásmu, začala rychle chátrat. Roku 1952 vyhořela věž zvonice a byla zbořena před Loretou stojící budova školy. Po několika letech bylo celé poutní místo zcela zničené. Veškeré zařízení bylo rozkradené, střechy proděravělé, zdivo se rozpadalo, ambity začaly zarůstat náletovými dřevinami. Zdi kostela byly zohavené sprostými nápisy a na soše madony s Ježíškem nad portálem se objevily dodnes viditelné stopy po ostré munici, jakoby si z ní vojáci udělali střelecký terč.\n\nPo roce 1989, hned po otevření hranic, začali na zdevastovanou loretu přicházet první poutníci. Začalo se uvažovat, zda loretu opravit, zakonzervovat či zbořit. Podle propočtů památkového ústavu by všechny varianty byly stejně drahé, ale na žádnou z nich nebyly peníze.\n\nV roce 1992 založil bývalý starousedlík vysídlený v roce 1946 Anton Hart ve Waldsassenu \"Spolek na podporu poutního místa Maria Loreto\" a stal se jeho předsedou. Spolek nabídl českým státním a obecním institucím a církvi, jako vlastníku objektu, finanční pomoc. Zprvu to bylo 30 000 marek. Hart osobně přispěl částkou 100 000 korun. Anton Hart chtěl, aby se na výstavbě Lorety podíleli Češi i Němci, aby byla společným dílem a místem setkávání a smíření.\n\nVelkou podporu měla loreta v tehdejším předsedovi ONV Otakarovi Mikovi a v plzeňském biskupovi Mons. Františku Radkovském. V roce 1994 byl v Chebu založen český \"Spolek Maria Loreto\", který sice nemohl poskytovat takové finanční zajištění jako spolek německý, ale dění na loretě podporoval a propagoval, zajišťoval zázemí, dopravu na bohoslužby, úklid apod. Obnova některých částí areálu byla zařazena také do programu českého ministerstva kultury na záchranu architektonického dědictví, projekt záchrany lorety byl podpořen Česko-německým fondem budoucnosti, ze střešního fondu Ministerstva kultury, městem Cheb i bývalým ONV Cheb. Svým dílem z příspěvků a darů členů přispěl i chebský \"Spolek Maria Loreto\". Během deseti let se Antonu Hartovi za pomoci německého \"Spolku Maria Loreto\" podařilo v Německu sehnat dva miliony marek.\n\nPrvní neděli v říjnu roku 1993 se na loretě uskutečnilo první velké českoněmecké setkání za účasti plzeňského biskupa Františka Radkovského. Tato setkání se od té doby každoročně opakují při slavnostní poutní mši. V roce 1994 při této českoněmecké pouti biskup vysvětil nově vybudovanou kapli Panny Marie a tři nově ulité zvony, které se poprvé po 50 letech opět z opravené zvonice rozezněly. V roce 1996 František Radkovský vysvětil dokončený \"kostel Sv. Ducha\".\n\nV dalších letech byly dokončeny ambity, opravena poslední zastavení, která zbyla z \"Velké křížové cesty\", \"kaple Božího hrobu\", \"kaple Ukřižování\". Ze zničeného hřbitova vznikla meditační zahrada, kde byly umístěny nalezené sochy, které stály kdysi u Božího hrobu. Do rohových kaplí v ambitech byly umístěny nové sochy sochaře Hatto Zeidlera z Heidelbergu a na stěny obrazy ze života Panny Marie – dílo malíře Jaroslava Šindeláře z Plzně. V roce 2002 byl na hřbitově postaven zahradní pavilon. Sociální zázemí celého areálu bylo v roce 2005 zkvalitněno stavbou veřejných toalet s prodejním kioskem.\n\nLoreta je v současné době opět plně funkční. V sezóně se zde každých čtrnáct dní konají české mše a jednou za měsíc mše německá, navíc časté poutě, české i německé. Skupina členů chebského \"Spolku Maria Loreto\" v době sezóny od roku 2003 dobrovolně zajišťuje na Loretě služby návštěvníkům, pečuje o úklid a květiny. Chebská farnost, které Loreta patří a která zde zajišťuje duchovní správu, spolupracuje i s německým spolkem, který stále přispívá i finančně. Dle záznamů průvodcovské služby ročně Loretu navštíví více než 10 tisíc poutníků a turistů z celé Evropy.\n\nV červnu 2006 zástupci obou spolků \"Maria Loreto\" a chebské katolické farnosti podepsali dokument nazvaný „\"Maria Loreto: Místo smíření a setkávání\"“ načrtávající základní poslání a dlouhodobou vizi rozvoje poutního místa a upřesňující zásady spolupráce ve službě tohoto poslání.\n\nLoreta je chráněna jako nemovitá Kulturní památka České republiky.\n\n\n\n"}
{"id": "204803", "url": "https://cs.wikipedia.org/wiki?curid=204803", "title": "Michelle Rodriguezová", "text": "Michelle Rodriguezová\n\nMayte Michelle Rodriguezová, nepřechýleně \"Rodriguez\", (* 12. července 1978 San Antonio, Texas) je americká herečka. Její nejznámější rolí je Ana Lucia Cortezová ze seriálu \"Ztraceni\". Dále hrála ve filmech \"Rychle a zběsile\", \"S.W.A.T.\", \"Resident Evil\" či \"Avatar\".\n\nJejí otec Rafael Rodriguez je původem z Portorika, matka Carmen Milady Paredová pochází z Dominikánské republiky. Michelle má celkem deset sourozenců a byla vychována svou nábožensky založenou babičkou z matčiny strany.\n\nVe svých osmi letech se odstěhovala se svou matkou do Dominikánské republiky a od svých jedenácti let žila v Portoriku. Nakonec zakotvila v New Jersey. V sedmnácti odešla ze střední školy, později si však dodělala maturitu.\n\nRodriguezová prokázala svou ctižádostivost, když narazila na reklamu na casting do nízkorozpočtového, nezávislého filmu Girlfight. Prorazila si cestu dalšími 350 uchazeči, až získala roli \"Diany Guzmanové\", problémové teenagerky, která si zvolila cestu agrese a stala se boxerkou. To byla její první role. Film byl představen v roce 2002 a Rodriguezové výkon byl dobře přijat diváky i kritikou.\n\nNásledně dostala role v dalších úspěšných filmech, jako \"Rychle a zběsile\", \"Resident Evil\" a \"S.W.A.T.\" V roce 2002 se umístila na 77. místě žebříčku „102 nejvíce sexy žen světa“ magazínu \"Stuff\" a 34. místě žebříčku časopisu \"Maxim\".\n\nV roce 2004 propůjčila svůj hlas ve videohře \"Halo 2\" jednomu z mariňáků. Svůj hlas také poskytla Liz Ricarrové v animovaném seriálu \"IGPX\". V roce 2005 - 2006 hrála policistku Anu Luciu Cortezovou v seriálu \"Ztraceni\". Rodriguezová stále udržuje kontakt s jednou z představitelek hlavních rolí, Cynthií Watros. V roce 2006 dotočila hororový snímek \"The Breed\". V poslední době účinkovala ve sci-fi dobrodružném filmu Jamese Camerona \"Avatar\".\n\nRodriguez jeden čas chodila s hvězdou filmu \"Rychle a zběsile\" Vinem Dieselem,\nv roce 2006 začala mít zájem o irského herce Colin Farrella.\nV červenci 2006 v britském \"Cosmopolitanu\" popřela, že by byla lesbička, ale že pouze „experimentuje“ se ženami.\nNicméně 14. listopadu 2006 hvězda \"\" Kristanna Lokenová (role T-X), která se otevřeně hlásí k bisexualitě časopisu \"The Advocat\" řekla, že má s Michelle Rodriguezovou vážný vztah.\nV dubnu 2007 Kristanna Lokenová na otázky týkajících se Michelle Rodriguez odvětila: „Jsme skvělé kamarádky. Vždy zůstane má nejlepší a nejbližší přítelkyně a vždy budu Michelle milovat.“\n\nV rozhovoru pro \"Curve Magazine\" se Rodriguezová otevřeně přihlásila k bisexualitě a ke vztahu s Kristannou Lokenovou.\n\nPo vztahu s Kristannou Lokenovou si noviny daly Michelle Rodriguezovou dohromady s expartnerem Kylie Minogue Olivierem Martinezem.\n\n\n\"Tento článek byl přeložen z anglické Wikipedie, takže reference, rozhovory a externí odkazy budou v angličtině.\"\n\n\n"}
{"id": "204804", "url": "https://cs.wikipedia.org/wiki?curid=204804", "title": "Ignác Vondráček", "text": "Ignác Vondráček\n\nIgnác Vondráček (13. ledna 1819 Tachlovice – 14. června 1887 Ostrava), psán též jako Ignát Vondráček, byl ostravský důlní podnikatel a politik české národnosti; poslanec Moravského zemského sněmu.\n\nNarodil se v rodině chudého stavitele v Tachlovicích v Čechách. Národní školu vychodil v rodné obci. S pomocí místního učitele a faráře Ignác vystudoval německou hlavní farní školu u maltézských rytířů, Malostranské gymnázium a filozofii na Karlo-Ferdinandově univerzitě v Praze. Pro jeho životní dráhu však byla nejdůležitější studia na hornické akademii v Banské Štiavnici, kam nastoupil roku 1838 a kterou absolvoval v roce 1842. Jako čerstvý absolvent pracoval nejprve v dolech v Otvovicích a Podlešíně na Slánsku, později dostal místo jako báňský úředník v Příbrami. Roku 1843 na výzvu vlády odešel do Salcburska v rámci skupiny šedesáti mužů, kteří měli připravit zahájení dolování v tamní oblasti. Po krátké době ale tato aktivita skončila neúspěchem a dolování bylo zastaveno. Byl pak převeden do Letovic u Blanska, kde ale působil jen krátce. Roku 1844 nastoupil do služeb hraběte Mitrovského v Štěpánově. V roce 1845 začal pracovat pro hraběte Salma v Blansku, kde se zasloužil o rozvoj tamních železáren. Salm ho roku 1847 vyslal do Kyjova na tamní hnědouhelné doly, k jejichž rozmachu značnou měrou přispěl. Počátkem roku 1850 pak odešel v čele dvousetčlenné skupiny těžit uhlí do Polské Ostravy. V roce 1857 opustil prosperující důl i hraběte Salma a stal se správcem železáren v Železné na Bruntálsku. O dva roky později se do Salmových služeb vrátil; ten ho jmenoval ředitelem svých hornických a hutnických závodů. Až do roku 1867 pobýval v Blansku, kde podporoval české spolky. V únoru 1867 zemřela na tuberkulózu Vondráčkova manželka. Ignác Vondráček se rozhodl znovu opustit hraběte Salma a vrátil se na Ostravsko, kde pak až do konce svého života úspěšně podnikal. V říjnu 1867 si najal s bratry Gutmannovými doly v Orlové a Dombrové. Později přešly do jeho vlastnictví. Patřily mu i doly v Porubě u Orlové.\n\nV 70. letech se zapojil i do vysoké politiky. V zemských volbách v roce 1878 byl zvolen na Moravský zemský sněm, kde zastupoval kurii venkovských obcí, obvod Místek, Moravská Ostrava, Frenštát. V roce 1878 je označován za federalistického národního kandidáta (Moravská národní strana, staročeská) .\n\nV 80. letech 19. století se začal stahovat z veřejného života. Důvodem bylo jeho chatrné zdraví. Často odjížděl na zdravotní pobyty do vídeňských lázní. Dne 14. června 1887 zemřel ve svém ostravském domě.\n\n\"Opavský týdeník\" zveřejnil druhého dne následující nekrolog: „\"Jeho jméno je všeobecně váženo nejen jako průmyslníka vzorného, ale jako muže lidumilného a v potřebách vlasti vždy štědrého. Bylť on muž, jenž prospěl své vlasti nikoliv perem, ani mečem, ale prací takměř mozolnou, jenž z nepatrných počátků pouze neúnavnou pílí a prací domohl se místa mezi předními průmyslníky našimi, málo jest v majetnějších vrstvách naší společnosti vlastimilův tak ryzích, upřímných a povždy obětavých jako byl Ignác Vondráček.\"“ Úmrtní oznámení zveřejnily všechny české noviny a všechny katolické noviny v Rakousku. Na otcovu památku pojmenovaly jeho děti jednu z šachet jako důl Ignát.\n\nVilém Jičinský, který o Vondráčkovi napsal ve svých pamětech, poznal Vondráčka již v roce 1856. Ve své knize ho popsal jako člověka hrubší povahy, ale přesto dobromyslného a rozvážného, s jasným, širokým a rozvážným obchodním rozhledem a dobrou znalostí lidí. Také jiný horní odborník, Emanuel Balcar, ho hodnotil veskrze kladně. Ve svých vzpomínkách ho líčí jako dokonalého odborníka v teorii i praxi, bystrého, pracovitého, energického, hospodárného, tělesně statného a výborného znalce lidí. Vondráček získal po celém revíru pověst schopného člověka, jehož slovo má velkou váhu. Ne všemi však byl oblíben, např. ředitelé rothschildovských dolů jej pro jeho úspěšnost neměli v lásce.\n\nDosazováním odborníků do čela svých závodů zvyšoval Vondráček účinnost těžby. Vedle uhlí, které dodával široké paletě odběratelů, vyráběly jeho závody také kvalitní koks, o který byl zájem mezi železárnami. Jedním z nejdůležitějších odběratelů byly Vítkovické železárny, jejichž doly měl Vondráček a bratři Gutmannové smluvně pronajaty. Vondráček si byl vědom toho, že ani celý ostravský průmysl nespotřebuje veškeré jím dodávané uhlí, proto byl podílníkem v celé řadě železničních dopravních společností.\n\nIgnác Vondráček byl, moderními slovy řečeno, schopný manažer. Věděl, že pro zajištění stálé produkce uhlí a tím i konstantního zisku, je třeba motivovat horníky a zainteresovat je na těžbě. Proto v roce 1874 zavedl tzv. dobrovolný přídavek. Pokud horník dosáhl předem stanoveného výdělku (20–30 zlatých měsíčně), přispěl mu zaměstnavatel dalšími penězi. S tímto příspěvkem však mohl manipulovat jen zaměstnavatel, který jej vedl a úročil na svých účtech. Horníkovi byl ihned vyplacen v případě nemoci, sňatku, úmrtí, narození dítěte či pořízení nemovitosti. Pokud horník podal výpověď, byly mu tyto peníze vyplaceny až za půl roku. Vondráček se tím jistil proti přílišné fluktuaci zaměstnanců. Emanuel Balcar ve svých vzpomínkách uvedl, že to byly právě tyto peníze, za které se stavěly domky na Hulvákách.\n\nVedle svých podnikatelských aktivit se hojně zapojoval do městského života. Podporoval české spolky a školy, podílel se na stavbách důležitých pro Ostravu, byl zástupcem ředitele ostravské městské spořitelny.\n\n"}
{"id": "204806", "url": "https://cs.wikipedia.org/wiki?curid=204806", "title": "Anton Hart", "text": "Anton Hart\n\nAnton Hart (12. června 1914, Nový Hrozňatov – 15. září 2004, Waldsassen), byl obnovitel poutního místa Maria Loreto u Chebu.\n\nNarodil se v Novém Hrozňatově, v údolí pod Loretou. Pocházel z rodu hrnčířů, který sahá až do doby třicetileté války. Jeho předkové tam dolovali hlínu a vyráběli kameninové lahve na minerální vodu pro okolní lázně. Po zavedení skleněných lahví jeho otec postavil továrnu na kameninové trubky, kterou Anton Hart v r.1934 - po absolvování gymnázia v Chebu, keramické školy v Bechyni a stavební techniky ve Zwickau, kde získal titul inženýra, převzal. V r. 1940 musel narukovat, byl na ruské frontě, kde byl v r. 1943 těžce zraněn. Když ve válce ležel zraněný ve sněhu na ruské frontě a zdálo se mu, že již umírá, vybavila se mu v duchu cesta na Loretu, kde byl pokřtěn, kde přijal první svaté přijímání a kam chodil s rodiči a sestrami k oltáři Páně. Slíbil Panně Marii, jestli se vrátí domů živ, koupí do zvonice na Loretě nový zvon - říkával, že se chtěl Panně Marii „revanžovat\". Ve sněhu ho našel přítel a na zádech ho odnesl do sanity. Zranění se mu zahojila, válku přežil a na svůj slib Panně Marii nezapomněl. Po válce v r. 1945 se vrátil domů a v r. 1946 byl s rodiči a sestrami zařazen do odsunu. V Čechách tak rodina Hartů zanechala rozsáhlý majetek. Přišel do Neualbenreuthu v Bavorsku. Tam přijal nabídku, aby pomohl ve Waldsassenu dát do provozu válkou zničenou cihelnu, což se mu podařilo. V r. 1952 byl zvolen předsedou představenstva Ziegelwerk Waldsassen, AG. Téhož roku se oženil s dcerou majitele pivovaru Ziegler-Bräu, Felicitas Steiner. V r. 1956 převzal zkrachovalý důl a cihelnu v Schirndingu a s velkým úsilím z něj vybudoval moderní, dobře prosperující podnik s rozšířeným sortimentem, Zieglwerk Waldsassen AG Hart Keramik.\n\nOd r. 1990 se Ing Anton Hart cele věnoval pouze záchraně Lorety. Ve Waldsassenu založil Verein zur Erhaltung und Förderung der Wallfahrtskirche Maria Loreto in Altkinsberg, Egerland e.V., uvolnil pozemní stroje i několik zaměstnanců ze své firmy na odklid metrové vrstvy zbořeného zdiva. Ing. Anton Hart sám také vydatně přispíval finančně a byl hybným motorem výstavby. Denně sledoval postup prací a odstraňoval překážky. Nikdy nepřipomenul, že ve svém rodišti musel zanechat veškerý majetek a odejít. „Narodil jsem se v Rakousko-Uhersku, žil jsem v Československu a teď v Německu, ale jsem Evropan\", říkal často. Byl hluboce věřící katolík, jeho starší sestra Illuminata Margarita Hart je členkou Kongregace Milosrdných sester sv. Kříže.\n\nZa své zásluhy o záchranu poutního místa a o vytváření přátelských vztahů mezi Čechy a Němci obdržel Ing. Anton Hart řadu vyznamenání: v r. 1994 Spolkový kříž na stuze za zásluhy a Cenu Evropy (Europapreis), v r. 1997 Záslužný kříž I. stupně od presidenta SRN, v r. 1999 cenu Euroregio Egrensis, v r. 2002 byl jmenován čestným občanem města Cheb a v r. 2003 mu papež Jan Pavel II. udělil rytířský kříž papeže sv. Silvestra. V červnu 2004 město Cheb na Loretě odhalilo pamětní desku s textem „K 90. narozeninám Antonínu Hartovi - zachránci Lorety\", ke které byla v r. 2005 připojena podobizna Ing. Harta zhotovená akademickým malířem a sochařem Jaroslavem Šindelářem. Téhož roku na návrh českého Spolku Maria Loreto město Cheb pojmenovalo přeshraniční cestu z Mammersreuthu do Hrozňatova Stezka Ing. Antona Harta.\n\nIng. Anton Hart zemřel 15. 9. 2004 ve Waldsassenu, kde je pochován v rodinné hrobce.\n\nPodrobnější informace o historii i současnosti poutního místa Maria Loreto najdete v sekci Maria Loreto na stránkách Římskokatolické farnosti Cheb nebo na německých stránkách Maria Loreto, které spravuje Verein zur Erhaltung und Förderung der Wallfahrtskirche Maria Loreto, Egerland e. V.\n\n"}
{"id": "204812", "url": "https://cs.wikipedia.org/wiki?curid=204812", "title": "Ettore Perazzoli", "text": "Ettore Perazzoli\n\nEttore Perazzoli (15. června 1974, Milán, Itálie – 10. prosince 2003) byl italský programátor svobodného softwaru.\n\nStudoval inženýrství milánské polytechnice. Napsal portaci x64, emulátor Commodore 64 z Unixu na MS-DOS. Tento multiplatformní emulátor byl přejmenován na VICE. Perazzoli se o VICE staral mnoho let a začal s portací na Microsoft Windows.\n\nPoté začal přispívat do GNOME. Pomohl také napsat GtkHTML, Nautilus a Evolution. Blízký přítel Nata Friedmana a Miguela de Icazi byl také pozván k práci ve společnosti Ximian, kterou založili. V roce 2001 přijal jejich nabídku a přestěhoval se do Bostonu v USA.\n\nV Ximianu vedl úsilí vytvořit Evolution a zůstal projektovým manažerem, dokud nezemřel.\n\nZačal psát aplikaci pro práci s digitálními fotoalby, v C#. 8. listopadu 2003 vydal na GNOME CVS server, který se jmenuje F-Spot.\n\nDne 21. prosinec 2003 GnomeDesktop.org oznámili jeho smrt bez udání podrobností. Ačkoliv kolovalo mnoho pověstí, žádná nebyla potvrzena.\n"}
{"id": "204814", "url": "https://cs.wikipedia.org/wiki?curid=204814", "title": "Oppidum Manching", "text": "Oppidum Manching\n\nOppidum u města Manching v Bavorsku bylo osídlení městského typu pocházející z pozdní doby železné (tedy doby laténské). Během jeho největšího rozkvětu ve 2. století před n. l. zde žilo pět až deset tisíc obyvatel; bylo hlavním střediskem kmene Vindeliků. Původní název oppida, které patří k nejlépe prozkoumaným objektům svého druhu, však není znám.\n\nPřestože většina oppid byla postavena na vyvýšených, strategicky umístěných polohách, osídlení Manchingu se rozkládalo v rovinaté oblasti u soutoku řeky Paar s Dunajem, nedaleko dnešního Ingolstadtu. Výhodou této lokality byla nejen přírodní ochrana vodními toky a okolními bažinami, ale i nedaleká naleziště zlata a železné rudy.\n\nZbytky osídlení byly známy a popsány již v roce 1831, podle Andreasa Buchnera (1776–1854), učitele dějepisu na gymnáziu v Regensburgu. První práce v terénu byly prováděny v letech 1892-1893 podle Josepha Finka (1859–1929). V roce 1903 Paul Reinecke (1872–1958 – tvůrce dodnes platného periodizačního systému doby laténské) je správně označil jako keltské oppidum. Během druhé světové války však bylo naleziště zdevastováno, protože zde vzniklo vojenské letiště, které bylo následně bombardováním srovnáno se zemí. V roce 1955, kdy se započaly plány na stavbu dalšího letiště, proběhly v omezeném rozsahu záchranné vykopávky. Od 70. do 90. let na lokalitě probíhal rozsáhlý systematický výzkum, v současné době se realizuje množství menších záchranných výzkumů: celkem bylo prozkoumáno asi 49 hektarů. Poznatky výzkumem získané jsou průběžně publikovány v samostatné edici \"Ausgrabungen in Manching\"; doposud bylo vydáno 20 svazků. Od roku 2006 jsou nálezy z Manchingu vystaveny v Kelten-Römer-Museum v Manchingu.\nOppidum Manching vzniklo na průsečíku dálkových obchodních cest vedoucích severojižním a západovýchodním směrem. Je to (po oppidu Kelheim) druhé největší keltské osídlení v Německu. Oppidum, jehož rozloha je 380 ha, bylo založeno a vybudováno plánovitě – plocha byla rozdělena do pravidelných parcel, které byly zastavěny ohraničenými dvorci. Ty v sobě uzavíraly jak velké obytné domy, stavěné na povrchu, tak zahloubené menší chaty, zřejmě sloužící výrobním účelům, i hospodářské budovy, špýchary, stáje, zásobní jámy, cisterny aj. V centrální části oppida byl zjištěn chrámový okrsek se svatyní.\nMěstské opevnění, v němž se podařilo prokázat nejméně dvě brány, dosahovalo délky až 7 km. Fortifikační systém je výjimečný tím, že zahrnuje dva druhy opevnění, které se vedle sebe nikde jinde nedochovaly – jedná se o hradby typů \"murus gallicus\" a \"pfostenschlitzmauer\" (v obou případech jde o variace na roštovou konstrukci ze dřeva, která je vyplněna hlinitoštěrkovým zásypem a zepředu chráněna kamenným obložením).\n\nOsídlení vzniklo kolem roku 300 před n. l., kdy byla založena svatyně a pohřebiště severovýchodně od ní. V průběhu 3. století před n. l. vzniká druhá nekropole na západní straně a rozvíjejí se následující oblasti:\n\nManching měl také svou vlastní mincovnu. Obyvatelé byli zásobováni z nedalekých zemědělských usedlostí, z nichž některé byly odkryty během výzkumu. Zboží vyrobené v oppidu (především keramika, výrobky ze železa a skla) se vyváželo. Manching byl obýván asi 300 let, největšího rozkvětu dosáhl ve 2. století před n. l., od konce 2. století však postupně upadá – kolem roku 50 před n. l. obyvatelé začínají město opouštět. Zánik oppida se dává do spojitosti se zhroucením keltské ekonomiky, vyvolaným Caesarovým tažením do Galie. Roku 15 před n. l. se oppidum dostává do područí Římanů.\n\nObrovské množství nálezů zahrnuje především keramiku různých tvarů, široké spektrum železných předmětů – řemeslnické i zemědělské nástroje, stavební kování (skoby, hřeby, zámky, klíče), součásti vozů a koňských postrojů a ostruhy, militária (zlomky mečů a jejich pochev, listů kopí, šipky), předměty z vybavení domácnosti – součásti kotlů a jejich závěsů, nože, vidličky aj.; šperky (především spony) jsou vedle železa vyráběny i z bronzu, nalezeno bylo velké množství skleněných perel a náramků; kromě četných vlastních mincí zlatých i stříbrných různých nominálů byly nalezeny i předměty k jejich výrobě (destičky k odlévání mincovních střižků, mincovní vážky, razidla); dálkový obchod dokládají zlomky vinných amfor, bronzových a skleněných nádob a jantaru.\n\nNálezy lidských stehenních kostí a lebek svědčí o existenci určitého kultu mrtvých nebo uctívání zemřelých předků. V blízkosti svatyně se našly depoty zlatých (483 kusů) a stříbrných mincí, zbraní a zlato pocházející z oblasti dnešních Čech. Mezi nejcennější nálezy patří model stromu s pozlacenými listy.\n"}
{"id": "204815", "url": "https://cs.wikipedia.org/wiki?curid=204815", "title": "The Real Group", "text": "The Real Group\n\nThe Real Group je profesionální švédský vokální (a capella) kvintet.\n\n\nSkupina si většinu repertoáru aranžuje do vokální podoby sama - V repertoáru nalezneme jazzové standardy, švédské žalmy (album Stämning), nebo původní písně. Repertoár je zpíván švédsky a anglicky, některé písně jsou beze slov.\n\n\n\n"}
{"id": "204820", "url": "https://cs.wikipedia.org/wiki?curid=204820", "title": "Vilém Jičinský", "text": "Vilém Jičinský\n\nVilém Jičinský (26. srpna 1832 Karlštejn – 9. října 1902 Praha) byl ostravský báňský odborník. Sehrál významnou roli v období industrializace Ostravska v druhé polovině 19. století. Byl to technik, manažer, vědec, komunální politik, vlastenec, národní buditel a mecenáš. Spolu s Ignácem Vondráčkem a Emanuelem Balcarem přispěl k formování českého spolkového života v Ostravě.\n\nNarodil se na známém českém hradě, v purkrabství. Jeho otec Ferdinand Jitschinsky byl správcem zdejšího tabulového statku. Od mládí byl svou rodinou veden k vlastenectví, které se později silně odráželo v jeho aktivitách. Velký vliv na mladého Jičinského měly návštěvy Františka Palackého u jeho rodičů.\n\nVlastenecká rodina kladla velký důraz na vzdělání pro své potomky. Proto byl Vilém se svým bratrem poslán na studia do Prahy. Nejprve vychodili hlavní a reálnou školu, ze které si však odnášeli negativní zážitky. Jejich učitelé, vypjatí němečtí nacionalisté, se k českým žákům chovali pohrdavě a častovali je urážkami jako požírači povidel, hlupáci či české palice. Jičinský se ve svých pamětech později zmiňoval, že tento hořký pocit z netolerance učitelů se mu vracel i po letech.\n\nPo ukončení reálky začal studovat českou polytechniku (1847–1852) a posléze horní učiliště v Příbrami. Slavnostním skokem přes kůži byl 6. listopadu 1852 přijat do hornického stavu. V roce 1854 studia dokončil ziskem titulu horního inženýra. Podobně jako generace jeho předků (s výjimkou jeho otce) tak spojil svůj život s hornictvím.\n\nDo Moravské Ostravy zkušebně odešel roku 1856. Začal pracovat u Severní dráhy císaře Ferdinanda. Jeho vynikající schopnosti, pracovitost, nadání k řízení a organizování jej předurčily k rychlému pracovnímu postupu. Vystřídal profese jako asistent, závodní ředitel na dolech Albert a Hubert v Hrušově či důlní měřič v revíru Přívoz. V roce 1868 byl pověřen vedením dolů na Zárubku v dnešní Slezské Ostravě. O své znalosti se často dělil s jinými formou článků v časopisech a ročenkách, byl také autorem řady odborných příruček.\n\nV červnu 1864 se oženil s Laurou Schreiberovou, se kterou měl třináct dětí. Jejich počet, i na svou dobu značný, ozřejmoval svým osobitým humorem: žádný z jeho šesti sourozenců neměl potomky, a tak veškerá tíha rodu zůstala na něm. Kromě profesního a osobního života věnoval svůj čas také životu společenskému. Byl zakladatelem českého spolku Občanská beseda i Občanské záložny v Moravské Ostravě.\n\nRoku 1871 na rok opustil Ostravu, aby se po roce vrátil, tentokrát jako ředitel Spojených vítkovických kamenouhelných dolů v Moravské Ostravě. Zde vznikl ve stejném roce z jeho iniciativy Hornicko-technický spolek organizující odborná setkání a výměnu zkušeností. V těžbě prosazoval nové metody a technologie, zajímavostí jsou např. lanovky dopravující uhlí. První byla vybudována v roce 1883 a vedla z dolu Anselm v Petřkovicích do Přívozu. Roku 1882 byl císařským rozhodnutím jmenován horním radou. Podílel se na založení české Horní školy v Moravské Ostravě v roce 1874 (současná Střední průmyslová škola elektrotechniky a informatiky).\n\nPodobně jako mnozí úspěšní podnikatelé své doby i on vstoupil do komunální politiky. V obecním výboru Moravské Ostravy působil nepřetržitě od roku 1878 do roku 1896. Byl iniciátorem vytvoření prvního polohopisného plánu města pro usměrnění výstavby a na jeho realizaci se sám podílel. Jeho osobní zásluhou bylo nalezení nových zdrojů pitné vody pro stavbu vodovodu. Tehdejší představitelé města v této záležitosti nevyvíjeli prakticky žádnou aktivitu, proto Jičinský na vlastní náklady provedl průzkum a hotový projekt rovnou předložil městu k realizaci.\n\nNa odpočinek odešel v roce 1897. Zemřel roku 1902 v Praze.\n\n\n"}
{"id": "204827", "url": "https://cs.wikipedia.org/wiki?curid=204827", "title": "Cormacův glosář", "text": "Cormacův glosář\n\nCormacův glosář (Sanas Cormaic, Sanas Chormaic) je irský encyklopedický slovník z 10. století, jehož autorem je Cormac MacCuilennan (836 – 908), vládce a biskup provincie Munster.\n\nCormacův glosář obsahuje informace o původu více než 1 400 irských názvů, svátků, zvyků a bohů a bohyň. Z etymologického hlediska obsahuje řadu chyb, je ale významným zdrojem znalostí o irském folklóru 10. století a o tom, jak Irové dokázali skloubit původní pohanskou víru s křesťanstvím. Existuje domněnka, že Cormacův glosář je pozůstatkem ztracené sbírky rukopisů \"Saltair Chaisil\", kterou Cormac editoval.\n"}
{"id": "204832", "url": "https://cs.wikipedia.org/wiki?curid=204832", "title": "Chodské nářečí", "text": "Chodské nářečí\n\nChodské nářečí, označované také jako bulačina, je dialekt češtiny užívaný na území Chodska. Toto nářečí patří do české nářeční skupiny a její jihozápadočeské podskupiny, nicméně je velmi odlišné a rozdílné od ostatních. Jako u všech dialektů jeho užívání upadává.\n\n\nV beletrii je chodské nářečí zachyceno např. v dílech J. Š. Baara nebo v jediné Erbenově nářeční pohádce \"Jirka s kozú\".\n\n\n\n"}
{"id": "204833", "url": "https://cs.wikipedia.org/wiki?curid=204833", "title": "Vladimír Jindřich Bufka", "text": "Vladimír Jindřich Bufka\n\nVladimír Jindřich Bufka (16. července 1887 Pavlovice u Kojetína – 23. května 1916 Praha) byl český fotograf a popularizátor fotografie, významný představitel piktorialismu. Byl jedním z nejvýraznějších reprezentantů umělecké fotografie začátku 20. století v Praze a v Rakousku-Uhersku.\n\nJeho tvůrčí záběr byl velmi široký, kromě ušlechtilých fotografických tisků ovládal gumotisk, platinotisk i olejotisk nebo autochrom. Věnoval se astrofotografii, mikrofotografii, reprodukcím uměleckých děl, krajinářské fotografii, snímkům architektury, dokumentárním snímkům, zátiší, i náročným portrétům. Kromě toho pořádal přednášky, publikoval v mnoha časopisech a je autorem několika publikací z oblasti fotografie.\n\nVladimír Jindřich Bufka se narodil v rodině bankovního úředníka Eduarda Bufky a spisovatelky Karly Absolonové-Bufkové (po matce byl jeho polorodným bratrem Karel Absolon). Po absolvování reálného gymnázia vystudoval chemii na Vysokém učení technickém v Praze. Nejdříve se fotografii věnoval amatérsky, byl členem Českého klubu fotografů amatérů v Praze. První snímky mu v lednu 1908 otiskl obrazový časopis Český svět. Byl velkým propagátorem techniky autochromu o které pořádal přednášky a publikoval články. Své zkušenosti z touto technikou shrnul v knize \"„O fotografování v barvách pomocí desky autochromové“\", která vyšla v roce 1910. V tomtéž roce mu vyšla další kniha \"„Stručný návod k nejdůležitějším pracím s deskami fotografickými a vyvolávacími papíry“\" ve které shrnul své zkušenosti s klasickou fotografií.\n\nPraxi absolvoval v továrně bratří Lumièrů na autochromy v Lyonu. V letech 1910 až 1911 pracoval v ateliéru J. Langhanse v Praze a H. C. Kosela ve Vídni, kde získával praktické zkušenosti, které mu umožnily otevřít si v roce 1911 svůj vlastní profesionální ateliér v Praze. Jeho ateliér získal záhy velkou popularitu srovnatelnou s oblíbeným ateliérem Františka Drtikola. Ve své době měl Bufka i větší vliv a ohlas než Drtikol, neboť kromě velmi širokého záběru ve fotografické tvorbě byla významná i jeho činnost publicistická. Cestoval do Varšavy a Petrohradu, údajně s cílem reprodukovat technikou autochromu malířská díla z tamějších sbírek.\n\nV. J. Bufka zemřel ve svých 28 letech 23. května 1916 na leukémii. Vedení ateliéru převzala jeho manželka Marie Bufková a pokračovala v jeho provozování až do roku 1928. Proto existují fotografie z dvacátých let s razítkem \"Ateliér V.J.Bufka\". Bufkova drobná pozůstalost je součástí sbírek Moravské galerie.\n\nJeho znalost fotografických technik mu umožňovala provádět obtížné záběry, v exteriérech fotografoval Prahu a Vídeň večer, v dešti nebo v protisvětle. Ve střední Evropě patří tyto práce k prvním svého druhu. Byl tvůrcem stylizovaných děl náročnými technikami gumotisku a barevného gumotisku, které v té době byly velmi inovativní. Inspiroval se z různých slohů a stylů: impresionismu a postimpresionismu, secese, symbolismu a dekadence, kubismu, futurismu nebo art deco.\n\nPortrétoval členy šlechtického rodu Schwarzenbergů.\n\nJeho tvorba měla značný vliv na jeho současníky, kromě fotografování byl autorem knih a článků o fotografech a fotografii.\n\n\n\n\n\n"}
{"id": "204835", "url": "https://cs.wikipedia.org/wiki?curid=204835", "title": "Mikroúvěr", "text": "Mikroúvěr\n\nMikroúvěr (angl. \"microcredit\") nebo také mikropůjčka má formu drobných půjček poskytovaných určitým společenským skupinám, které nejsou dle standardních měřítek posuzované jako solventní, např. nezaměstnaní, důchodci, ženy na mateřské, studenti a chudí podnikatelé. Ti nejsou schopni záruky, nemají stálé zaměstnání a jejich úvěrový profil obecně nesplňuje ani minimální požadavky pro získání tradiční formy úvěru. Mikroúvěr je také součástí mikrofinancování, které se zaměřuje na zajišťování finančních služeb (úvěry, úspory, mikropojištění aj.) velmi chudým lidem.\n\nMikroúvěr je poměrně nový finanční produkt, který se vyvinul v rozvojových zemích a umožnil extrémně chudým lidem (zejména ženám) provozovat samostatnou výdělečnou činnost, což jim přineslo příjmy, schopnost akumulovat majetek a možnost uniknout z chudoby. Úspěch v mikrofinancích přiměl tradiční poskytovatele úvěrů k tomu, aby adresáty mikroúvěrů posuzovali alespoň jako „pre-solventní“. Mikroúvěry v současné době získávají stále více na oblibě a mnoho (i tradičních) finančních organizací o nich uvažuje jako o zdrojích možného budoucího růstu.\n\nOhniskem pozornosti mikroúvěrových organizací se celosvětově staly ženy. Důvodem je zjištění, že úvěry poskytované ženám přinášejí častěji užitek celé její rodině, než je tomu u úvěrů poskytovaných mužům. Dále se ukazuje, že pokud ženy zodpovědně zacházejí se získanými prostředky, tak to zvyšuje jejich sociálně-ekonomický status, a to je chápáno jako pozitivní změna v současných genderových vztazích.\n\nZávěr podle Microcredit Summit Campaign: „\"1,2 miliard lidí žije s méně než jedním dolarem na den. Ženy jsou většinou zodpovědné za výchovu dětí a chudoba má obvykle za následek jejich fyzické a sociální strádání. Na základě mnoha zkušeností ženy ale dobře nesou úvěrová rizika a dokáží investovat ve prospěch živobytí svých rodin. Zároveň ženy těží ze zlepšeného sociálního statusu, kterého dosáhly právě díky schopnosti zajistit rodině příjem.\"“\n\nMnoho organizací provádějících mikroúvěrování se zcela zaměřilo na poskytování úvěrů ženám. Mezi ně patří např. \"Pro Mujer\" a \"NamasteDirect\" nebo česká \"Electronic Loan Exchange Network (myELEN)\". Také organizace \"Grameen Foundation\", bývalý generální tajemník OSN Kofi Annan a Hillary Clintonová při debatách o mikroúvěrech vždy zdůrazňují ženskou část populace.\n\nKoncept mikroúvěrů se objevil již na začátku 19. století v dílech právního teoretika a abolicionisty (= příslušník hnutí za zrušení otroctví) Lysandera Spoonera, který psal o přínosech drobných půjček pro podnikatelské aktivity chudých lidí jako o způsobu, jak z chudoby uniknout. Podobné náznaky můžeme najít i v některých složkách Marshallova plánu na konci druhé světové války. Oficiálně jsou mikroúvěry spojené se 70. léty 20. století a organizacemi, které tehdy začaly s jejich poskytováním.\n\nZakladatel Východopakistánské akademie rozvoj venkova (nyní Bangladéšské) \"dr. Akhter Hameed Khan\" představil v roce 1959 revoluční myšlenku týkající se mikroúvěrů (mikrofinancování), čímž dal naději miliardám strádajících nebo chudých lidí. Jeho experimentální projekt \"Comilla Cooperative\" je považován za vzor mikroúvěrů a iniciativ pro rozvoj venkova v rozvojových zemích. V 80. letech 20. století dr. Khan spustil další projekt \"Orangi\" ve slumech v Karachi (Pákistán). Měl mimo jiné pomoci financovat a řídit nízkonákladová zdravotnická zařízení a poskytovat regulované úvěry malým rodinným podnikovým jednotkám.\n\n\"Al Whittaker\" v r. 1971 rezignoval na svou funkci prezidenta farmaceutické společnosti Bristol Myers a založil první kancelář Opportunity International ve Washingtonu DC. První úvěr byl poskytnut Carlosi Moreno z Kolumbie za účelem rozšíření jeho obchodu s kořením a čajem. Tehdy začal v Indonésii mikroúvěry poskytovat australský filantrop \"David Bussau\". Tito dva muži se seznámili a zformovali celosvětově známou organizaci Opportunity International, která poskytovala velmi chudým lidem příležitosti pro změnu v jejich životě – vytvářela pracovní místa, pobízela k drobnému podnikání a posilovala společnost jako celek.\n\nOrganizace nejprve fungovala v oblasti infrastruktury a stavebnictví, ale v r. 1973 začala nabízet i ekonomické příležitostí chudým lidem s cílem zlepšit jejich životní úroveň. Tento program byl poprvé aplikován v brazilském městě Recife (v r. 1973) a zahrnoval poskytování mikroúvěrů lidem, kteří měli zájem začít s podnikáním. Snahou bylo také chránit chudé lidi před vykořisťovatelskými úvěrovými praktikami lichvářů. Úspěch tohoto projektu se dostavil již během prvních 5 let. Bylo poskytnuto 885 úvěrů, které napomohly k vytvoření či upevnění 1386 pracovních pozic, podíl splacených úvěrů byl více než 90 %. ACCION International se rozrostla i do dalších zemí v Jižní a Střední Americe, do USA, Afriky a Indie.\n\nVe stejné době, kdy ACCION International odstartovala svůj experiment, začal profesor ekonomie Muhammad Yunus nezávisle na ACCION pracovat na projektu obdobném. V průběhu hladomoru v Bangladéši v r. 1974 Yunus zjistil, že drobné půjčky mohou chudým lidem významně pomoci v přežití, ale tradičně nastavené banky neměly o poskytování malých a navíc rizikových úvěrů zájem. První půjčku v hodnotě 27 USD Yunus poskytnul z vlastních prostředků 42 lidem včetně žen vyrábějících bambusový nábytek, který prodávaly za účelem zajištění svých rodin.\n\nV r. 1976 prof. Yunus založil Grameen Bank, která se specializovala na poskytování mikroúvěrů chudým Bangladéšanům. Od té doby banka vydala na úvěrech více jak 5 mld. USD několika milionům dlužníků. Ke konci r. 2005 bylo nesplaceno něco málo přes 4 miliony úvěrů. Aby bylo zajištěno splácení, banka vytvořila systém „vzájemně solidárních skupin dlužníků“. Jde o drobné neformální skupiny, většinu členů tvoří ženy. Tyto skupiny se týdně scházejí za účelem sjednání obchodu se zástupci banky a vzájemně podporují své úsilí v oblasti ekonomické prosperity.\n\nS postupujícím růstem celého systému Grameen Bank vyvinula další typy úvěrů, zejm. na bydlení, rybolov, zavlažovací systémy, rizikovější (spekulativní) kapitál, textilní výrobu a další aktivity.\n\nGrameen 2 je reakcí na několik interních problémů, se kterými se banka potýkala. Hlavní potíž se týkala toho, že splácení úvěrů neprobíhalo tak, jak se očekávalo. Dlužnické skupiny nepořádaly týdenní schůze (šlo buď o organizační neschopnost, nebo prostý bojkot těchto schůzek) a ke splacení úvěrů proto často vůbec nedošlo. Tuto nedobrou situaci ještě více umocnily záplavy, které Bangladéš postihly v r. 1998. Systém Grameen Bank byl ostře kritizován deníkem Wall Street Journal, který banku obvinil ze zamlčování výše zmíněných problémů se splácením úvěrů a také z využívání neodpovídajících nástrojů.\n\nGrameen Bank a jiné podobné finanční organizace s cílem vyřešit tuto situaci upravily své úvěrové balíky; omezily možnost získat „úvěr v nouzi“ a také některý druh spotřebních (podnikatelských) úvěrů, u kterých se často ve snaze tento úvěr získat klientům vyplatilo svou skutečnou životní situaci zakamuflovat.\n\nÚspěch modelu Grameen Bank inspiroval podobné programy v rozvojovém světě a dokonce ve vyspělých zemích jako např. Spojené státy. Mnoho mikroúvěrových projektů se velmi často zaměřuje na ženskou část populace. Téměř 96 % úvěrů poskytnutých Grameen Bank putuje k ženám, u nichž se očekává vyšší pravděpodobnost, že úvěr splatí, a že získané prostředky vynaloží pro potřeby celé rodiny. Původně tento program mezi muži a ženami tolik nerozlišoval, ale statistiky ukázaly, že u žen existuje mnohem nižší riziko nesplacení úvěru. V r. 2006 byl prof. Yunus a jeho projekt Grameen Bank oceněn Nobelovou cenou za mír.\n\nV r. 1976 bylo v New Yorku založeno Women's World Banking (Světové bankovnictví pro ženy). Zakladatelky byly: Ela Bhatt (z Indie), Esther Ocloo (z Ghany) a Michaela Walsh (investiční bankéřka z USA). Ela Bhatt dříve (v r. 1974) založila Mahila SEWA Cooperative Bank a ve WWB působila v letech 1980 – 1998 jako předsedkyně. WWB má na straně klientů asi 23 milionů žen.\n\nČeská republika nezůstavá pozadu: projekt ELEN je jeden z prvních v Evropě, který umožňuje kapitálu ekonomicky rozvinutých zemí podpořit chudé malopodnikatele v rozvojových zemích prostřednictvím dnešních technologií. Kdokoli může přes portál myELEN financovat vybraného dlužníka, celou skupinu nebo mikrofinanční instituci, která úvěry zprostředkovává. Za celým projektem stojí elitní bankéři a ekonomové, kteří se tímto zapojili do boje proti chudobě.\n\nJde o organizaci v Bolívii, která v 80. letech pokračovala v úspěšném trendu mikroúvěrování. Její zakladatel John Hatch nejdříve působil v několika mezinárodních úvěrových programech a následně začal v Bolívii pracovat v oblasti mikroúvěrů. Zdůrazňoval mimo jiné existenci místních samospráv a svěření odpovědnosti chudým lidem za chod některých programů. Hlásal: „Dejte chudým lidem příležitost a poté jim jděte z cesty!“. Tuto myšlenku nazval „\"venkovské bankovnictví\"“ („willage banking“).\n\nVenkovské bankovnictví bylo unikátní v tom, za jak krátkou dobu se realizovalo. Hatch během čtyř týdnů shromáždil tým a následně bylo vytvořeno 280 vesnických bank, které sloužily 14 000 rodin, jimž byly poskytnuty půjčky v celkovém objemu 630 000 USD. Tento program byl ukončen z toho důvodu, že jeho zaštiťovatelé neunesli velké riziko vyplývající z nezaručených úvěrů; nikoliv proto, že by program nebyl úspěšný.\n\nNavzdory tomuto Hatch ve své práci pokračoval. V r. 1985 založil společnost FINCA, která v současnosti funguje v El Salvadoru. FINCA je stejně jako mnoho dalších mikroúvěrových organizací primárně zaměřena na ženy. Hlavní oblastí činnosti je poskytování finančních služeb celosvětově nejchudším podnikatelům, kteří díky tomu mohou vytvořit pracovní místa, získat prostředky a zvýšit svou životní úroveň.\n\nV r. 2005 měla FINCA více než 400 000 klientů, poskytovala drobné úvěry v objemu více než 100 milionů USD, přičemž hodnota úvěrů byla průměrně 360 USD. V současnosti řídí programy ve 21 zemích v Africe, Latinské Americe a Karibiku, východní Evropě a Střední Asii. Ženy představují asi 80 % klientů a objem splacených úvěrů je přibližně 97 %.\n\nČeská nezisková organizace Maendeleo byla založena studenty a absolventy oboru Mezinárodní rozvojová studia na Univerzitě Palackého v Olomouci. Od roku 2011 působí v jihozápadní Tanzanii, kde v rámci svého projektu Podpora farmaření poskytuje kromě praktických vzdělávacích seminářů také mikropůjčky a motivuje místní zemědělce ke spoření. V současné době je projektem Maendelea podpořena téměř stovka lidí.\n\nSvětová banka odhaduje, že na světě (zejm. v rozvojových zemích) existuje dnes více než 7 000 mikrofinančních institucí, které slouží asi 16 milionům chudých lidí. Experti z CGAP (Poradní skupiny pro pomoc nejchudším) odhadují, že z drobných úvěrů má přínos přes 500 milionů domácností. Jako příklad jsou uváděny Kambodža a Keňa. Asie a oblast Tichomoří představují 83 % z „otevřených účtů“ v rozvojových zemích, což odpovídá asi 17 účtům na 100 osob.\n\nV listopadu 1997 se na Mikroúvěrovém Summitu ve Washingtonu DC sešli zástupci více než 100 zemí s cílem dosáhnout toho, aby do r. 2005 mělo (jubilejních) 100 milionů chudých domácností k dispozici prostředky na samostatnou výdělečnou činnost a přístup k dalším obchodním a finančním službám. Splnění tohoto cíle podpořily mj. velké finanční instituce a hlavy mnoha států.\n\nHospodářská a sociální rada Spojených států prohlásila rok 2005 jako Mezinárodní rok mikroúvěru, aby pomohla k vytvoření svébytného finančního sektoru a posílila silný, ale často nevyužitý podnikatelský potenciál existující ve společnostech po celém světě. S Rokem mikroúvěru bylo spojeno pět dílčích cílů:\n\nStále více publikací a témat konferencí se týká důsledků a diskusí o relativním významu různých stránek tohoto důležitého moderního finančního nástroje. Pro bližší zájemce existuje od roku 1999 ESR Review, jde o různé teoretické studie týkající se této finančně-ekonomické sféry. Za poslední 30 let fungování mikrofinanční a mikroúvěrové politiky je možné najít několik základních chyb a poučení:\n\nÚspory/investice jsou vhodnější nástroj: dlužníci, kteří jsou relativně nezávislí, získávají na ctižádosti a houževnatosti, zejm. pokud svědomitě amortizují svůj dluh. Správci dluhu pečlivě monitorují dlužníkovu činnost (úspěchy) a obecně plní svou úlohu lépe, když počítají s možnými riziky.\n\nPodnikatelský talent a dravost jsou poměrně vzácné a představují neocenitelný zdroj pro ekonomický růst: pro samotnou ekonomiku je poměrně těžké nalézt a rozvíjet nezávislé a zodpovědné podnikatele či bankéře, kteří umí uvažovat kriticky. Tyto subjekty sice lze přilákat do mikroúvěrového „průmyslu“, ale jsou to pořád jednotlivci s vlastní možností volby - nebudou riskovat krátkodobá rozhodnutí, nebo nepředvídatelnou byrokratickou podporu; ohrozili by tak svou budoucnost.\n\nOd tradičních bank by se poskytování mikroúvěrů nemělo očekávat: standardní banky mají většinou značný podíl investic v technickém vybavení a nákladných řídicích strukturách. Kvůli těmto nákladům na zajištění fungování jsou bankovní operace orientovány přirozeně na velké a ziskové příležitosti, a proto preferují bonitní klienty.\n\nPřichází nová generace bankovních institucí: pomalu vznikají i takové bankovní instituce, které jsou méně krátkozraké, co se týče vidiny ziskových projektů, než třeba výše zmíněné tradiční banky. Jejich filozofií je to, že obecného blaha lze dosáhnout „pouhým“ zajištěním určité výchozí úrovně ekonomického rozvoje. Institucionální specializace a modernizace v organizačních strukturách zajistí snížení transakčních nákladů a efektivní fungování na trzích, kde jsou zastoupeni méně bonitní klienti provádějící drobné transakce.\n\nChudí podnikatelé vládnou stejnými schopnostmi jako ti nejbonitnější a nejhouževnatější byznysmeni: chudí podnikatelé hodně šetří, opatrně aplikují svou podnikatelskou energii a splácejí dluhy podle plánu, aby v budoucnu mohli získat další úvěr. Jinými slovy - chudí podnikatelé nejsou jen „pre-solventní“, oni reprezentují tu část populace, která usiluje o to být úspěšná a je možné, že za 10, 25 nebo 50 let to budou bohatí lídři různých podniků.\n\nJe velmi potřebné zavést efektivní, rozsáhlou a moderní bankovní infrastrukturu: pokud se jednoduše upraví staré metody, tak to nijak nepomůže k růstu participace chudých lidí na ekonomice. Investice do nezávislých (mikrofinančních) institucí specializujících se na podporu chudých lidí jsou poměrně efektivní užití již tak dost omezených subvencí (které by jinde neměly pro ekonomický rozvoj třeba žádný přínos). Náklady na provádění výzkumu v oblasti mikroúvěrů (zejm. zkoumání dopadu na podnikatelskou činnost) jsou extrémně nízké v porovnání s jinými strategiemi, které mají přímo vést k ekonomickému růstu (a jejich účinek je často velmi diskutabilní) - jde např. o snižování daní nebo programy sociální podpory.\n\nRozsah mikrofinancování se neustále rozpíná: Oblast mikrofinancování stále více proniká za hranice svých kořenů v oblasti úspor a podnikatelských úvěrů; nyní jsou poskytovány i jiné formy finančních služeb, včetně pojišťování a mikrofinancování v sektoru bydlení. Mikrofinancování někdy také funguje jako tzv. „banking catering“, který je určen pro ekonomicky aktivní ale chudé lidi, kteří aktuálně nejsou solventní (unbanked).\n\nNěkolik nových mikrofinančně zaměřených organizací (např. Development Innovations Group (DIG)) se zaměřuje na finanční služby chudým lidem či na „rozvojové“ financování.\n\nSamotný nápad pomáhat prostřednictvím mikropůjček zrealizoval roku 1983 bangladéšský ekonom a bankéř Muhammad Yunus, kterému byla udělena Nobelova cena za založení konceptu mikrofinancování a mikropůjček pro chudé v roce 2006. Muhammad Yunus založil v chudé indické vesnici Jobra banku Grameen Bank jež je ve světě nejstarší a nejvíce známou institucí zabývající se půjčováním mikroúvěrů lidem, kteří jsou ve finanční tísni. První myšlenky o poskytování výhodných půjček chudým lidem se však objevují již ve středověku. \n\nV současné době má přístup k mikropůjčkám téměř 205 miliónů lidí. Výše mikropůjček, které jsou poskytovány v rozvojových zemích, se pohybují v řádech tisícikorun. Většina klientů je organizována ve skupinách, jejichž prostřednictvím je realizována distribuce půjček a pravidelné spoření. Existují dva základní modely poskytování mikropůjček. Prvním je model svépomocných skupin, kdy má skupina až 20 členů a klade se velký důraz na spoření. Management svépomocných skupin je zcela v kompetenci jejích členů. Tento model je vhodný zejména pro aktivní komunity a v oblastech, kde je rozvinutý formální i neformální finanční sektor. Model svépomocných skupin využívá například česká nezisková organizace Maendeleo, která působí v jihozápadní Tanzanii. V rámci svého projektu Podpora farmaření poskytuje farmářům zemědělské mikropůjčky na pěstování rýže a zároveň zajišťuje farmářům vzdělávácí semináře. Dalším používaným modelem v mikrofinančnictví je model podle Grameen Bank. V tomto případě jsou preferovány zejména chudé ženy, které se organizují do pětičlenných skupin. Půjčku obdrží skupina po měsíční zkušební době a je distribuována na třikrát. Úvěr dostane nejdříve první dvojice, potom druhá a nakonec vedoucí skupiny. Pokud je úvěr splacen v domluvené lhůtě, může skupina žáda o vyšší půjčku, a to i na jiné než podnikatelské účely. \n\nMikropůjčky lze poskytovat i komerčně. Takovým případem je česká společnost Microfinance, a.s., jež provozuje portál myELEN.com. Projekt ELEN je jeden z prvních v Evropě, kdokoli může přes portál myELEN financovat vybraného klienta, celou skupinu nebo mikrofinanční instituci, která úvěry zprostředkovává. Skrz portál myELEN.com je možné investovat. Podle zástupců Microfinance, a.s. se může investorovi jako bonus k dobrému pocitu, že někomu pomohl, zhodnotit jeho vklad až o 7,5 % ročně. Za celým projektem stojí elitní bankéři a ekonomové, kteří se tímto zapojili do boje proti chudobě.\n\nMikrofinance mají obrovský potenciál pomáhat některým skupinám chudých. Vzhledem ke svému charakteru se však mikrofinance nemohou zaměřovat na lidi, kteří nejsou a nemůžou být ekonomicky aktivní. Tento nástroj proto není vhodný například pro staré a nemocné lidi, ani pro sirotky. V případě mikrofinancí beneficient pouze pasivně nepřijímá dary. Aby pro něj byla přijímaná asistence přínosná, vyžaduje to jeho aktivní přístup a vložené úsilí. Tímto rysem se liší od klasické charitativní pomoci, kdy se cílová skupina na úspěchu projektů nepodílí nebo se podílí pouze symbolicky. Za výhodu mikrofinancí lze považovat schopnost fungovat trvale bez grantů ze strany vládních institucí či veřejnosti. Rizikovým faktorem je nedostatečná zdravotní péče v rozvojových zemích a s ní spojené zvýšené riziko onemocnění znemožňující práci. Je zjevné, že mikrofinance nemohou být jediným řešením komplexní problematiky chudoby v rozvojových zemích.\n\nTyto mikropůjčky se liší od mikropůjček v České republice, jelikož jsou podávány účelově na založení podnikání (tzv. investiční půjčky) a jejich úroková sazba je mnohem nižší nebo závislá na ekonomické prosperitě dlužníka. České mikropůjčky jsou spíše využívány jako zdroj rychlé pomoci ve finanční nouzi. Dobře použitá investiční půjčka má na rozdíl od spotřebitelské půjčky trvalý efekt na životní úroveň dlužníka.\n\nV posledních pěti letech bylo úvěrově orientované mikrofinancování uznáno jako efektivní cesta, jak chudým rodinám poskytnout nízkonákladové finanční služby.\n\nNapř. National Bank for Agriculture and Rural Development (NABARD) v Indii financuje více jak 500 bank, aby tak zásobovala „svépomocné skupiny“ (\"self-help groups\", dále SHGs). SHGs jsou složeny z méně než 20 členů, z nichž většinu tvoří ženy z nejnižších kast či klanů. Členové si ukládají do fondů těchto skupin malé částky peněz - jen několik rupií měsíčně. Členové mají možnost si z takto vzniklého fondu půjčit na různé účely (od nouzových půjček na bydlení až po školné). Protože SHGs se ukázaly být schopné dobře spravovat své fondy, tak si mohou i půjčovat od místních bank za účelem investování v drobných podnicích či v zemědělství. Banky většinou půjčují 4 rupie na každou jednu rupii ve fondu SHG. Roční úroková sazba je cca 11–12 %.\n\nTéměř 1,4 milionu SHGs, kde je mezi členy téměř 20 milionů žen, si nyní půjčuje od bank, což dohromady vytváří nejrozsáhlejší mikrofinanční program na světě (model SHGs-banky). Podobné programy vznikají v Africe a jihovýchodní Asii s pomocí organizací jako např. Opportunity International, Catholic Relief Services, CARE, APMAS a Oxfam.\n\nGina Neff z deníku Left Business Observer popsala mikroúvěrové hnutí jako privatizaci veřejné sítě sociální podpory. Nadšení mezi politickými představiteli z mikroúvěrů jako nástroje pro odstranění chudoby by podle ní mohlo přispět ke škrtům výdajů v oblasti zdravotnictví, sociálních věcí a školství. Neff zastává názor, že úspěch modelu mikroúvěrů byl posouzen pouze dle dopadů na dlužníky, věřitelské organizace podle ní nemají moc velkou perspektivu (zejm. co se týče úrokových sazeb, finanční životaschopnosti apod.). Např. vysoké úrokové sazby, které nabízí Grameen Bank, neodrážejí počet žen, které jsou opakovanými dlužníky. Kritizuje i to, že se tak stává závislou na objemu úvěrů, které jsou poskytované na výdaje domácností, místo aby odrážela objemy kapitálových investic.\n\nStudie týkající se mikroúvěrů dále prokázaly to, že i když si od banky půjčí žena, tak často peníze utratí muž a žena se stává jen nositelkou úvěrového rizika. Důsledkem je mj. to, že dlužníci se ocitají stranou běžných pracovních poměrů a jednají nelegálně. Bangladéšský ministr pro finance a plánování M. Saifur Rahman obvinil některé mikrofinanční instituce z účtování příliš vysokých úrokových sazeb. Hodně se také debatuje o možnosti handicapovaných lidí (či lidí sociálně více „zranitelných“) čerpat tradiční mikroúvěr. Vyvstává totiž potřeba přizpůsobit mikrofinanční nástroje i pro tyto skupiny lidí.\n\n\n"}
{"id": "204836", "url": "https://cs.wikipedia.org/wiki?curid=204836", "title": "Burnsideův problém", "text": "Burnsideův problém\n\nBurnsideův problém je jeden z nejstarších a nejslavnějších problémů z teorie grup. V základní podobě byl formulován roku 1902 Williamem Burnsidem. Později byl zobecněn a ačkoli mnohé speciální případy tohoto problému již byly vyřešeny, v plné obecnosti zůstává i v současnosti (květen 2007) jedním z otevřených problémů.\n\nNechť \"G\" je grupa. Množina formula_1 se nazývá množinou generátorů \"G\", lze-li každý prvek \"G\" vyjádřit jako konečný součin prvků z \"X\" a jejich inverzí (tj. prvků tvaru formula_2 pro formula_3). Grupa se nazývá konečně generovaná, má-li konečnou množinu generátorů.\n\nGrupa \"G\" se nazývá periodická (také torzní) pokud ke každému formula_4 existuje n, že formula_5.\n\nObecný Burnsideův problém lze formulovat následujícím způsobem:\n\nŘešení obecného Burnsideova problému je negativní. V roce 1964 sestrojili Golod a Šafarevič příklad nekonečné periodické konečně generované grupy (jejich grupa byla dokonce p-grupou).\n\nBurnsideův problém je upřesněním obecného Burnsideova problému. Zní následovně:\n\nRoku 1968 Adian a Novikov ukázali, že pro každé liché \"n\" > 4381 je odpověď negativní. Zajímavou třídou protipříkladů jsou takzvaná Tarského monstra pocházející z roku 1982. V plné obecnosti zůstává problém dodnes nevyřešen.\n\nOmezený Burnsideův problém byl položen v roce 1930. Lze ho formulovat takto:\n\nKladnou odpověď na tento problém podal roku 1991 Zelmanov. Za toto řešení obdržel roku 1994 Fieldsovu medaili. Zelmanovovo řešení používá teorii Lieových algeber.\n\n\n"}
{"id": "204845", "url": "https://cs.wikipedia.org/wiki?curid=204845", "title": "Elaphrosaurus", "text": "Elaphrosaurus\n\nElaphrosaurus („Lehkonohý ještěr“) byl rod menšího a relativně štíhle stavěného masožravého dinosaura (teropoda), spadajícího do čeledi Noasauridae v rámci nadčeledi Abelisauroidea. Formálně byl popsán roku 1920 německým paleontologem Wernerem Janenschem.\n\n\"Elaphrosaurus\" dosahoval délky kolem 6 metrů a jeho odhadovaná hmotnost činila přibližně 210 kg.\n\nPravděpodobně se jednalo o všežravce nebo dokonce býložravce, nikoliv o lovce velké kořisti. Tomu odpovídá anatomie lebky i krčních obratlů.\n\nV roce 2016 byla stanovena nová podčeleď Elaphrosaurinae, a to v rámci čeledi Noasauridae. Spolu s elafrosaurem sem patří také čínský rod \"Limusaurus\", představující rovněž anatomicky neobvyklého teropoda.\n\nPříbuzným druhem byl také argentinský taxon \"Huinculsaurus montesi\", který žil o více než 50 milionů let později, v období rané svrchní křídy.\n\n\n"}
{"id": "204846", "url": "https://cs.wikipedia.org/wiki?curid=204846", "title": "Paul de Barras", "text": "Paul de Barras\n\nPaul-François-Jean-Nicolas, vikomt de Barras (30. června 1755 ve Fox-Amphoux – 29. ledna 1829 v Chaillot) byl francouzský politik a nejvlivnější člen Direktoria.\n\nNarodil se roku 1755 ve Fox-Amphoux, jako potomek jedné z nejstarších šlechtických rodin v Provenci. Vstoupil do královské armády a sloužil v zámoří (Ille de France, Pondichery). V roce 1783 se vrátil zpět do Francie v hodnosti kapitána a odešel do civilu. Žil pak v Paříži životem bonvivána. Zcela náhodou se účastnil pádu Bastilly a jeho milenka zpěvačka Sophia Arnauld jej seznámila s Mirabeauem, který jej uvedl do politiky. Byl zvolen do konventu kde se připojil roku 1792 k Hoře a hlasoval pro popravu Ludvíka XVI.. Jako člen Výboru pro veřejné blaho se roku 1794 podílel spolu s Tallienem a Fouchéem rozhodujícím způsobem na pádu Robespierra a jeho druhů a stal se předsedou Konventu. Byl znám svou zkorumpovaností a úplatností. Roku 1795 byl v čele státu, jako člen Direktoria (5 direktorů), kde byl nejvýraznější osobností. Po státním převratu 18. fructidoru roku V (4. září 1797) převzal v Direktoriu moc triumvirát: Barras, Louis Marie de La Revelliere-Lepeaux a Jean–Francois Reubell.\n\nBarras často střídal milenky, jedou z nich byla Joséphine de Beauharnais, pozdější manželka Napoleona Bonaparte. V době royalistického povstání v Paříži roku 1795 ve svízelné, téměř bezvýchodné situaci ohrožení vlády pověřil Barras neznámého generála Bonaparta velením nad jednotkami věrnými vládě. Generál Bonaparte povstání brutálně, ale profesionálně dokonale potlačil. Bonapate se dvořil Josephině, ta ale váhala si vzít neznámého generála, mj. i z důvodu, že byla o šest let starší, než on. Barras ji velmi přemlouval, aby se za generála vdala z důvodů, že se Josephiny chtěl mít na perspektivního generála vlivný kontakt. Prosadil i jmenování generála Bonaparta velitelem Italské armády (1796) a později i prosadil egyptskou výpravu (1798). Státní převrat 18. brumaire VIII (9. listopadu 1799), přinutil Barrase k odstoupení a ten pak byl Napoleonem z Francie vypovězen. Žil v Belgii a později v Římě. Navrátil se do Francie až po pádu Napoleonově. Koncem života uveřejnil v Chaillot své Paměti (Memoires). Je pohřben na pařížském hřbitově Pere-Lachaise.\n"}
{"id": "204855", "url": "https://cs.wikipedia.org/wiki?curid=204855", "title": "René Théophile Hyacinthe Laënnec", "text": "René Théophile Hyacinthe Laënnec\n\nRené Théophile Hyacinthe Laënnec (17. února 1781 v Quimper, Francie – 13. srpna 1826 v Kerlouarnec (Francie)) byl francouzský lékař, vynálezce stetoskopu.\n\nRené Laënnec studoval v Nantes a působil poté od roku 1799 jako ranhojič u západní armády. Od roku 1800 si dále rozšiřoval vzdělání řádným studiem medicíny v Paříži v nemocnici Charite, jeho učitelem byl proslulý Jean-Nicolas Corvisart a v roce 1804 se stal lékařem. V roce 1816 nastoupil v Neckerově nemocnici v Paříži, kde soustavně pracoval na zvýšení možností diagnostiky, zejména chorob plic a srdce. Za tím účelem vyvinul nástroj stetoskop, pomocí kterého lékař lépe slyší zvuky při poslechu (srdce a plic). Zásadním způsobem tak rozšířil diagnostické hranice fyziologie a zejména patologie kardiopulmonálního systému. Soustavná pozorování uložil do svého životního díla \"Traité de l’auscultation médiate\" (Paříž 1819, 2 svazky, celkem 4 vydání, poslední roku 1836). Roku 1823 se stal profesorem na Collège de France a následujícím rokem přednostou interní kliniky. Zemřel na plicní tuberkulózu.\n\nRené Laënnec se tak stal zakladatelem klasické fyzikální diagnostiky moderní medicíny vedle Auengrubera a Jean-Nicolas Corvisarta. Roku 1868 byla na jeho počest postavena socha v jeho rodném městě.\n\nVedle objevu stetoskopu jako první popsal jaterní cirhózu a dodnes obraz jedné chorobné změny jater nese jeho jméno (Laënnecova žlutá atrofie jater). Na jeho počest nese jeho jméno jedna ze čtyř lékařských fakult University Claude Bernarda v Lyonu.\n"}
{"id": "204874", "url": "https://cs.wikipedia.org/wiki?curid=204874", "title": "Česká nářeční skupina", "text": "Česká nářeční skupina\n\nČeská nářeční skupina je označení pro skupinu dialektů českého jazyka, vyskytující se zhruba na území historické země Čechy. Na rozdíl od Moravy jsou Čechy z hlediska dialektologického poměrně homogenní. Interdialektem této nářeční skupiny je obecná čeština. \n\n\n\n\n\n\n\n\n"}
{"id": "204879", "url": "https://cs.wikipedia.org/wiki?curid=204879", "title": "1903 v letectví", "text": "1903 v letectví\n\nTento článek obsahuje seznam událostí souvisejících s letectvím, které proběhly roku 1903.\n\n\n"}
{"id": "204883", "url": "https://cs.wikipedia.org/wiki?curid=204883", "title": "Karel Wellner", "text": "Karel Wellner\n\nProfesor Karel Wellner (5. března 1875, Unhošť – 14. června 1926, Olomouc) byl český grafik, malíř, kreslíř, ilustrátor, výtvarný historik a kritik. Byl také pedagog bývalé České reálky v Olomouci.\n\nMaturoval na reálce v Praze, absolvoval techniku a Umělecko průmyslovou školu v Praze. Jako profesor na st. reálce v Olomouci působil od r. 1902. Byl činným v odborné literatuře a některá jeho díla byla vydána v Německu. Jako malíř se účastnil výstav Jednoty umělců výtvarníků v Praze a výstav Sdružení výtvarných umělců na Moravě. Byl činným hlavně v grafice. Vydal několik cyklů litografií a leptů ze staré Olomouce.\n\n\n"}
