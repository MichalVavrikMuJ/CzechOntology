{"id": "201965", "url": "https://cs.wikipedia.org/wiki?curid=201965", "title": "Bermejo", "text": "Bermejo\n\nBermejo ( ) je řeka v Jižní Americe převážně na severu Argentiny (provincie Chaco, Formosa, Jujuy, Salta) s prameny v Bolívii. Je to pravý přítok řeky Paraguaye. Je přibližně 1 600 km dlouhá. Povodí má přibližně rozlohu 133 000 km².\n\nPramení na východních svazích centrálních And a přibližně 100 km teče v předhůří. Dále pokračuje po rovině Gran Chaco, kde je koryto silně proměnlivé, větví se na ramena a nepřijímá žádné přítoky. Na středním toku teče v délce 400 km korytem svého bývalého přítoku Teuco.\n\nPrůměrný průtok vody v místech, kde opouští hory, činí přibližně 340 m³/s. Průtok se vyznačuje prudkými výkyvy a prudce roste v létě v období dešťů.\n\nVodní doprava je možná pro nevelké lodě do města Presidencia Roca.\n"}
{"id": "201969", "url": "https://cs.wikipedia.org/wiki?curid=201969", "title": "Dusivé bojové otravné látky", "text": "Dusivé bojové otravné látky\n\nDusivé bojové otravné látky jsou ty látky, klasifikované jako bojové otravné zbraně, jež svým toxikologickým účinkem nejvážněji postihují dýchací soustavu člověka a tímto směrem se rovněž řídí jejich zkoumaný a využívaný toxický a bojový potenciál.\n\nMezi nejvýznamnější dusivé BOL patří fosgen, difosgen, trifosgen, chlór, chlorpikrin.\n\nNa začátku první světové války boje na západní frontě brzy přešly ve statické a poziční. Linie zákopů proti sobě tvořila těžko dobytelné barikády, kde i velké bitvy rozhodovaly o pouhých několika stovkách metrů území.\nZprvu, od srpna 1914 do jara 1915 byly chemické zbraně používány sporadicky a bez většího účinku, první velké nasazení ChZ bylo právě dusivou bojovou látkou. Motivátorem akce byl profesor Firz Haber, ředitel Ústavu Fyzikální chemie a elektrochemie v Berlíně. Nutno dodat, že císař Vilém II. zprvu váhal, dokud profesorem Haberem nebyl přesvědčen o nutnosti nasazení chemických zbraní.\n\nK prvnímu chemickému útoku byl vybrán úsek západní fronty ve Flandrech mezi Bixschoote a Poelkapelle, severně od města Ypres. Přípravy probíhaly během března a počátkem dubna 1915 a bylo postupně dovezeno 6000 čtyřicetikilogramových tlakových láhví kapalného chloru. Tyto přípravy se nepodařilo utajit, avšak setkaly se s nezájmem a skepsí jak nepřítele tak vlastního německého velení. Nikdo nevěřil, že chemická válka dozná nějakého výraznějšího účinku.\n\nPotřebný směr větru začal vát o rychlosti 2–3 m/s 22. dubna 1915 v šest hodin večer. Započal útok.\nÚčinky chloru byly hrozivé. 15000 postižených spojeneckých vojáků, z toho 5000 mrtvých. Pěšáci německého XXVI. a XXIII. záložního sboru pak postoupili za hodinu do hloubky 4 km bez jediného výstřelu. Německé velení bylo úspěchem natolik překvapeno, že ho ani nevyužilo k proražení fronty.\n\nProti očekávání žádný stát proti tomuto útoku oficiálně neprotestoval a naopak se všechny válčící státy tomuto“válečnému trendu“ přizpůsobily po svém. To byl začátek historie chemických válek. Na vyřazení jednoho vojáka z boje bylo zapotřebí 250 kg výbušnin, ale pouze 96 kg OL.\n\nBěhem první světové války byly kromě chloru použity i dusivé bojové látky jako fosgen (který má dokonce za svědomí 60% celkových ztrát), difosgen a chlorpikrin. Celkem bylo dusivých látek za 1. světovou válku vyrobeno celých 112 000 tun. Druhá světová válka už zastihla svět připravený na boj chemickými dusivými zbraněmi a tak k žádnému většímu užití nedošlo, i když byly prokazatelnými vlastníky těchto BOL Německo, Británie, Francie, Sovětský Svaz i USA.\n\nV posledních letech se potom chemické zbraně staly doménou zejména teroristických organizací a některých diktátorských režimů. Severní civilizace již používá zejména neletální chemické zbraně, ale dohromady už se vesměs nejedná o dusivé bojové otravné látky.\n\nPrimárním toxikologickým účinkem dusivých OL je jejich účinek na buňky plicní tkáně. Vykazují vysokou lipofilitu a stimulují metabolické procesy, čehož důsledkem je postupné vyčerpání buněčné energie a hromadění vody uvnitř buněk,čímž jsou poškozovány buněčné organely. Tímto procesem uvolněné enzymy poškozují buněčné membrány, zvyšují propustnost tkáně. Dochází tedy k postupnému zaplňování plicních sklípků kapalinou, a ve chvíli kdy přijde na první viditelné příznaky je už zpravidla pozdě na účinnou záchranu. Právě ona latentní doba zdánlivé nulové aktivity látky je u dusivých látek nejnebezpečnější.\n\nNastává při vdechování velmi vysokých koncentrací dusivých BOL. Dochází k těžkému podráždění dýchacích cest, dušnosti, šoku a smrtí zástavou dechu v několika minutách.\n\nProces akutní otravy je v zásadě dělen do pěti období:\n\n"}
{"id": "201976", "url": "https://cs.wikipedia.org/wiki?curid=201976", "title": "František Trenck", "text": "František Trenck\n\nFrantišek, svobodný pán von der Trenck (1. ledna 1711, Reggio di Calabria – 4. října 1749, Brno) byl dobrodruh a vojenský velitel.\n\nNarodil se jako třetí syn podplukovníku Johannu Trenckovi (* mezi léty 1646 a 1706, † 1740), pruskému šlechtici z Pomořanska, který sloužil v rakouské armádě a v roce 1683 bojoval v bitvě u Vídně proti Turkům, a Anně Marii, rozené Kettlerové.\n\nFrantišek Trenck se podle vyprávění jevil po porodu jako mrtvé novorozeně. Porodní bába jej vykoupala v červeném víně a on prý skutečně ožil. Otec ho již v sedmi letech začal brát na cesty po vojenských garnizonách, zatímco své dva starší syny nechal vychovávat doma. Spolu s otcem byl František svědkem vítězství Evžena Savojského nad Turky v bitvě u Bělehradu v r. 1717, po níž habsburská armáda obsadila téměř celé Srbsko, tehdejší součást Osmanské říše. Matka prosadila synovo právo na vzdělání, a tedy byl poté, co odjel s otcem do uherské Šoprony, dán na výchovu k jezuitům. Po studiu ve městech Ödenburg a Požega ovládal celkem pět jazyků, během života je rozšířil o další dva. Stal se milovníkem anglické literatury, psal básně a hrál výborně na housle.\n\nFrantišek Trenck i jeho dva bratři se stali stejně jako jejich otec vojáky. Po vojenském výcviku nastoupil František v roce 1727 do pluku hraběte Pálffyho v hodnosti praporčíka. Roku 1729 vstoupil do uherského pěšího pluku. Během služby se zamiloval do Josefíny von Tillier (1711–1737), dcery polního podmaršálka Josefa Maxmiliána von Tilliera, velitele pevnosti Petrovaradín. Přes otcův nesouhlas se sňatkem se s ní František Trenck v roce 1731 oženil a usadil se na rodovém panství ve Slavonii. Měli spolu celkem čtyři děti, z nichž však první tři zemřely v kojeneckém věku a během šesti let manželství jeho žena i s nejstarší dcerkou zemřely na mor.\n\nBaron si v době manželství oblíbil pronásledování zbojníků a loupežníků v panských lesích. Společně se svým vojskem, tzv. pandury, byl stále lačnější po krvi. Za své násilnosti dostal pokutu, kterou odmítl zaplatit, podle tehdejších zvyků byl za urážku soudu uvězněn. Z vězení ho dostal až jeho švagr von Tiller. Trenck zuřil; navíc se během pobytu ve vězení nakazil žloutenkou.\n\nHabsburská armáda o bojovníka jeho charakteru nestála, proto odešel válčit na straně Ruska do armády carevny Anny Ivanovny v rusko-turecké válce. Vyznamenal se v boji s Turky a krymskými Tatary. S maršálem Burkhardem Christophem von Münnichem (1683–1767), který velel ruské armádě, měl ale časté spory. Stýkal se s prodejnými dívkami a po rvačce s jedním z nadřízených a urážce jeho mladé manželky byl odsouzen nejprve k trestu těžkého žaláře, posléze k trestu smrti. Trest mu byl později zmírněn ve vyhnanství na Sibiř a nakonec byl roku 1740 na přímluvu Münnicha definitivně vyhoštěn z Ruska.\n\nNěkdy mezi lety 1740–1741 se vrací za svým 88letým otcem do Uher a opět porušuje zákon, když surově vraždí loupeživé zbojníky. Dovolání najde u císařovny Marie Terezie, která mu povolí naverbovat jeden tisíc chorvatských pandurů, žijících v oblasti, kde se nacházela vojenská hranice habsburské říše s Turky.\n\nJako vojensky velitel byl velice úspěšný ve válce o dědictví rakouské proti Prusku, Francii a Bavorsku. Trenckovi panduři byli ovšem krutí. Drancovali, loupili a vraždili. Spáchali např. pogrom v České Lípě nebo zavraždili více než čtyřicet obyvatel bavorského městečka Cham. Do jeho pluku posléze nastoupil Ernst Gideon von Laudon, s nímž se spřátelil v Rusku, v hodnosti kapitána a jeho vojsko se rozrostlo o 1500 hlav na celkový počet 2500 vojáků. Trenck však urazil generála von Löwenwalda. V roce 1745 byl uvězněn v Kladsku a po křivých svědectvích ho odsoudil uplacený soud k trestu smrti. Byl to i trest za prohranou bitvu u Žďáru z 30.září 1745, kde i přes dvojnásobnou přesilu vojáků rakouská armáda prohrála. Trenckovy panduři měli vpadnout pruské armádě do týlu, místo toho začaly plundrovat pruský tábor, v kterém kromě jiného ukořistily armádní pokladnu. Marie Terezie nechala rozsudek přezkoumat a trest mu byl zmírněn na doživotní žalář na brněnském Špilberku. Měl tu veškerý komfort. Byly mu přiděleny dvě místnosti, měl dostatek jídla i vody, v neděli chodil obědvat k veliteli pevnosti. Později mu bylo umožněno svobodně bydlet v Brně, kde také 4. října 1749 zemřel.\nSvůj majetek rozdělil. Část daroval městu Cham, kde tak řádili jeho panduři, část věnoval na mše za svou hříšnou duši, na stavbu vězeňské kaple, chudým a roční dceři svého osobního sluhy, který s ním na Špilberku také pobýval.\n\nTrenckovo tělo bylo uloženo do kapucínské hrobky v Brně, kde došlo přirozenou cestou k jeho mumifikaci. Tělo je zde k vidění v prosklené rakvi. V roce 2017 bylo tělo ve Fakultní nemocnici v Brně podrobeno tomografickému vyšetření pod vedením Vlastimila Válka.\n\nPodle Trencka je pojmenováno chorvatská brandy a pivo. \n\nFrantišek Trenck je jednou z postav českého fantasy románu \"Zlatý kříž\" (česky vyšlo v roce 2008) od Pavla Renčína. Spisovatel Karel May ztvárnil jeho život v knize \"Pandur und Grenadier,\" vydané roku 1883 (česky vyšlo v roce 1922 pod názvem \"Baron Trenck\").\n\n\n"}
{"id": "201984", "url": "https://cs.wikipedia.org/wiki?curid=201984", "title": "MTV Unplugged", "text": "MTV Unplugged\n\nMTV Unplugged je název série televizních koncertů, které vysílá stanice MTV. Interpreti při nich používají výlučně akustické hudební nástroje, místo elektrických. Většinou v takových pořadech vystupovaly hvězdy grunge a podobných stylů.\n\nTento projekt byl zahájen roku 1989 vystoupením americké hard rockové kapely Bon Jovi.\n\n"}
{"id": "201985", "url": "https://cs.wikipedia.org/wiki?curid=201985", "title": "Smrtnost", "text": "Smrtnost\n\nSmrtnost neboli letalita je demografický ukazatel, udávající podíl zemřelých ze skupiny zasažené určitým jevem, například chorobou nebo dopravní nehodou.\n\nSmrtnost je vedle úmrtnosti (mortalita) druhým statistickým údajem popisujícím pravděpodobnost úmrtí. Zatímco úmrtnost je ale vztažena k celkové populaci, smrtnost pouze k vybrané podmnožině. Např. úmrtnost při srážce chodce s rychlovlakem je velmi nízká, neboť k ní dochází velmi zřídka, ale smrtnost se blíží 100 %, neboť tuto srážku téměř žádný chodec nepřežije.\n"}
{"id": "201988", "url": "https://cs.wikipedia.org/wiki?curid=201988", "title": "Stafylokok", "text": "Stafylokok\n\nStaphylococcus (z řec. \"staphyle\", hrozen) je klinicky nejvýznamnější bakteriální rod čeledi \"Staphylococcaceae\". Poprvé byly pozorovány z hnisu Louisem Pasteurem 1880. Jsou to grampozitivní, nesporulující, nepohyblivé, neopouzdřené, fakultativně anaerobní, katalázopozitivní, saprofytické koky, které mohou způsobovat nozokomiální infekce. Zkvašují manitol, štěpí močovinu, trehalózu a sacharózu a redukují nitráty. Ve světelném mikroskopu jsou buňky uspořádané do tvaru charakteristických hroznů. Rod zahrnuje kolem 50 druhů, z nichž většina je nepatogenní a tvoří součást přirozené mikroflóry kůže a sliznic člověka i zvířat, vyskytují se také v půdě nebo v potravinách. Pro člověka jsou klinicky významné dva druhy, \"Staphylococcus aureus\", neboli zlatý stafylokok, a \"Staphylococcus epidermidis\".\n\nStaphylococcus epidermidis je bakterie patřící ke koaguláza-negativním stafylokokům. Na rozdíl od zlatého stafylokoka neprodukuje tolik toxinů a enzymů. Vyskytuje se na kůži a je oportunním patogenem, často v souvislosti s cizím tělesem, včetně předmětů používaných v medicíně k invazivnímu vyšetřování či léčbě. Dobře lne na plast. Proto je infekce tímto mikroorganismem často nozokomiální s multirezistencí na antibiotika.\n\n\nStafylokoky jsou nepohyblivé koky o průměru 0,7–1,2 μm. Jsou fakultativně anaerobní, s chemoautotrofním typem metabolismu. Netvoří spory, ale přesto jsou poměrně odolné proti vlivům vnějšího prostředí, dlouhodobě přežívají i při teplotách blížících se bodu mrazu, při teplotě +60 °C přežijí půl hodiny. V zaschlém hnisu vydrží životaschopné mnoho týdnů. Jsou to mezofilní bakterie, optimální teplota pro jejich kultivaci je 37 °C.\n\nStafylokoky tvoří běžnou součást mikroflóry kůže i sliznic. Potenciálně patogenní druhy jsou původci onemocnění lidí nebo zvířat.\n\nPodle produkce koagulázy, enzymu, který mění fibrinogen na fibrin, se rod rozlišuje na dvě velké skupiny: koaguláza-pozitivní a koaguláza-negativní stafylokoky. Některé koaguláza-pozitivní stafylokoky mají dále schopnost tvořit pouzdro a exotoxiny, jako jsou hemolyziny, enterotoxiny nebo toxiny syndromu toxického šoku. Mezi stafylokoky je také rozšířená rezistence vůči antibiotikům, známé a nebezpečné jsou methicilin-rezistentní \"Staphylococcus aureus\" = MRSA.\n\n\n\n"}
{"id": "201993", "url": "https://cs.wikipedia.org/wiki?curid=201993", "title": "Lugh", "text": "Lugh\n\nLug, též Lugh či Lú, je irský bůh a bájný král, společně s Dagdou a Ogmou jeden ze největších hrdinů Tuatha Dé Danann. Jeho přízviskem je \"Lámfada\" „Dlouhá ruka“, což nejspíše odkazuje na jeho dovednost s kopím či prakem, a \"Ildánach\" či \"Samildánach\" „dovedný v mnoha řemeslech/uměních“. Jeho přesná funkce je nejasná, v minulosti byl zpravidla vykládán jako bůh slunce, ale tento výklad není v současnosti většinou badatelů přijímán. Je synem Eithne z rodu Fomóirů a Ciana z rodu Tuatha Dé Danann, jeho dědem je Balor a bratrancem Bres, za jeho syna bývá často označován hrdina Cú Chulainn.\n\nOdpovídá mu galský bůh Lugus, který byl Římany ztotožňován s Mercuriem, a velšský hrdina Lleu Llaw Gyffes - Lleu „Zručná ruka“.\n\nLug je spojen s gaelským svátkem Lughnasad, který měl založit na počest své pěstounky Tailtiu v království Brega, které leželo v současném hrabství Meath. Slavnost měla být Lugem zahána koňskými závody a soutěžemi bojovníků.\n\nLug jezdí na koni jménem Aenbarr, který je rychlý jako vítr a moře překoná stejně snadno jako zemi.\n\nZ Lughova jména je odvozeno staroirské rodné mužské Lugaid, v moderní irštině Lughaidh. Dále z něj vychází staroirské rodné ženské jméno Luigsech, v moderní irštině Luíseach, podobou tohoto jména může být i Laoise, též používané jako irská forma jména Louisa. Oblíbené velšské mužské rodné jméno Llywelyn bývá spojováno s velšským protějškem Lugha Lleuem.\n\nEtymologie Lugova jména je nejasná, což vede k rozsáhlým diskusím o jeho funkci. V minulosti byl vykládán především jako sluneční bůh a jeho jméno jako „jasný“, například keltistou Thomasem F. O'Rahillym, naopak podle názoru Anne Ross žádný keltský bůh slunce ani neexistoval. Jméno však může být také spojeno s galským \"lougos\" „havran“, což podporují analogie se severským Ódinem, provázeným havrany.\n\nMartin L. West srovnává Luga s Ódinem, který má též vůdčí pozici v pantheonu, vede armády do bitvy ozbrojen kopím, je mistrem básnictví a magie a je provázen dvěma havrany. Obě taty postavy jsou také spojovány s léčitelstvím, čímž by mohli náležet do širší skupiny božstev které vládnou jak nemocem tak jejich léčení jako je řecký Apollón, védský Rudra či galský „Apollo“. Lug také při bitvě s Balorem čaruje zatímco stojí na jedné noze a má zavřené jedno oko, to připomíná fakt že Ódin je jednooký. K Ódinovi Luga přirovnává i Michal Téra, který jej chápe jako prvofunkční božstvo spojené s magií, které získalo i válečnické rysy.\n\nLug vystupuje především v díle \"Cath Tánaiste Maige Tuired\" „Druhá bitva na Tuiredském poli“ datovaném do 9. nebo 10. století.\n\nLug je synem Eithne, dcery fomóirského krále Balora, a Ciana, syna Diana Céchta z rodu Tuatha Dé Danann. Balor se pokoušel své dceři zabránit ve stycích s muži kvůli věštbě že zahyne rukou vlastního vnuka, Cian však Eithne svedl s pomocí druidky Birogy. Z tohoto spojení se narodí tři synové, ale dva jsou Balorem utopeni a přežívá jen Lug, který vyrůstá u mořského boha Manannána mac Lira.\n\nJako mladý válečník se Lug vydává do hradu Temaira – Tara kde opět vládne král Nuadu, který získal svůj trůn zpět oo slabošského Brese, který je stejně jako Lug Balorovým vnukem. Strážcům brány Gamelovi a Camelovi se představí jako Lug Lonnasclech a vyjmenuje svůj rodokmen, jména svých pěstounů a žádá aby byl král zpraven o jeho příjezdu a mohl se tak připojit ke společnosti. Stráže se ptají jaké umění Lug ovládá a ten postupně uvádí různá řemesla a dovednosti, včetně válečnictví, lékařství, lékařství a kouzelnictví, ale je vždy odmítnut s tím že člověka daného oboru již na hradě mají. Lug nakonec navrhuje ať se strážci zeptají zda král má někoho kdo ovládá všechna uvedená umění a tak je mu konečně představen jako Samildánách „mistr všech umění“. Na důkaz svých slov ještě porazí nejlepší hráče stolní hry fidchell.\n\nNuada je Lugem tak ohromen že mu předá vládu a po třinácti dnech se spolu s dalšími vůdci společně vydávají do ústraní plánovat postup v nadcházejí bitvě s Fomóiry. V bitvě na Tuiredském poli Balor porazí Nuadu a chystá se použít svůj smrtící pohled, který dokáže zničit celou armádu, Lug však prorazí jeho hlavu kamenem z praku a Fomóirové jsou po smrti svého vůdce poraženi.\n\nV příběhu \"Oidheadh Chloinne Tuirenn\" „Tragický příběh dětí Tuireannových“ se potkává Cian, Lugův otec, s třemi syny Tuireanna – Brianem, Iuchairem a Iucharbem. Jejich rod vůči němu cítí nenávist a tak jej zabíjí. Tuireannovy synové tělo Ciana zohaví tak aby nebylo možné jej identifikovat a pak jej pohřbí, to ovšem až na sedmý pokus protože země tělo odmítala přijmout. Lugem je však tělo nalezeno, ten od samotné země zjistí okolnosti otcovy smrti a vydává se do Temairy žádat smrt vrahů. Nakonec se misto trestu smrti spokojí se zadaním osmi nebezpečných úkolů. Úkoly bratři splní, ale zahynou při tom a Lug je odmítá oživit, velmi si však váží pokladů které bratři během plnění získali, otrávaného kopí Gáe Assail a štěnete jménem Failinis.\n\nHrdina Cú Chulainn je synem či inkarnací Luga. Podle jedné z verzí příběhu o jeho narození spolkla jeho matka Deichtine spolu s vodou malého tvora kterým byl Lug, či se ji alespoň ve snu zdálo že jím byl. Podle jiné verze Deichtine náhle zmizela do paláce boha Óenguse, kde trávila čas ve společnosti Luga a zpět své bratrovi či otci Conchobarovi poslala jen svého prvorozeného syna.\n\nLug Cú Chulainnovi pomáhá při obraně Ulaidu a v příběhu \"Táin Bó Cúailnge\" „Uloupení býka z Cúailnge“ se mu zjevuje v zářivých šatech a se smrtící zbraněmi, drží tři dny a tři noci hlídku nad hrdinovým lůžkem a ošetří jeho rány.\n"}
{"id": "201997", "url": "https://cs.wikipedia.org/wiki?curid=201997", "title": "Brewster SB2A Buccaneer", "text": "Brewster SB2A Buccaneer\n\nBrewster SB2A Buccaneer byl americký jednomotorový celokovový střemhlavý bombardér vyvinutý souběžně s letounem Curtiss SB2C Helldiver. Stejně jako tento stroj měl sloužit i Buccaneer jako letoun amerického vojenského námořnictva. Měl však smůlu v tom, že se dostavily problémy s jeho výrobou, což vedlo k značnému zpoždění dodávek.\n\nPrototyp XSB2A-1 poháněný motorem Wright R-2600-8 byl zalétán 17. června 1941. V každé polovině křídla byly dva pevné kulomety ráže 7,62 mm, další dva synchronizované stejné ráže byly v přídi trupu nad motorem.\nPrvní sériové letouny SB2A-2 odebralo Americké námořní letectvo během roku 1943 v počtu 80 kusů. Neměly zamýšlenou střeleckou věž pro obranu zadní polosféry, jejíž vývoj se nezdařil, ale jen mechanicky ovládaný dvojkulomet. V přídi trupu byly dva kulomety ráže 12,7 mm, v křídle jen dva kulomety ráže 7,62 mm. křídlo nebylo sklopné a letouny postrádaly přistávací hák. Byly určeny pro pozemní základny a v bojových akcích se nepoužívaly.\n\nNásledně pak společnost Brewster dodala v roce 1944 60 kusů varianty SB2A-3. Ta již byla vybavena sklopnými křídly a přistávacím záchytným hákem a opět byla využívána pouze k výcviku.\n\nLetouny původně vyráběné pro holandské východoindické kolonie zařadilo do své výzbroje letectvo námořní pěchoty jako SB2A-4 v počtu 162 kusů. Měly původní plnou výzbroj osmi kulometů ráže 7,62 mm. Po těchto dodávkách se ukázalo, že letoun je neperspektivní, takže došlo postupně k zastavení výroby.\n\nStroje byly dodávány do Velké Británie jako cvičné pod označením Brewster Bermuda Mk.I s motory GR-2600 Double Row Cyclone o výkonu 1213 kW a britskými kulomety ráže 7,7 mm. Jako cvičné a pro vlečení cílů byly letouny používány i v americké armádě.\n\n\n\n\n"}
{"id": "202001", "url": "https://cs.wikipedia.org/wiki?curid=202001", "title": "Pyroklastický proud", "text": "Pyroklastický proud\n\nPyroklastický proud označovaný také jako žhavé mračno (fr. \"nuée ardente\") je často se vyskytující projev explozivních sopečných erupcí.\n\nJde o pohyblivou, fluidizovanou směs žhavých sopečných plynů, úlomků magmatu a sopečného popela, s teplotou od 100 do 1100 °C, pohybující se (podobně jako lavina) po sopečném svahu dolů velkými rychlostmi (150-700  km/h). Těmito vlastnostmi je jednou z nejvíce devastujících forem sopečné činnosti. Pyroklastické proudy se vyskytují při explozivních erupcích viskózního magmatu.\n\nPříčiny vzniku pyroklastických proudů jsou následující:\n\nPyroklastické proudy jsou velmi nebezpečný jev, daleko nebezpečnější než samotná tekoucí láva (pro obrovskou teplotu a rychlost). Mohou způsobit rozsáhlé požáry, či usmrtit člověka během několika sekund. Na moři mohou vyvolat velké vlny tsunami. \n\nPyroklastický proud se může pohybovat po vodě. To bylo pozorováno a popsáno již při výbuchu sopky Krakatoa v roce 1883, kdy pyroklastický proud ze sopky dosáhl i přes 40 km vzdálené pobřeží Sumatry. Při výbuchu karibské sopky Soufrière Hills v roce 1997 byl nafilmován pyroklastický proud putující do vzdálenosti asi 1 km od pobřeží. Podle studie německé Univerzity v Kielu při styku s vodou se potopí těžší částice, voda se začne horkem vypařovat, a odlehčený proud popela a plynů poháněný párou se pohybuje ještě rychleji než předtím na pevnině. \n\nZ katastrof způsobených pyroklastickými proudy se dají uvést nejznámější: \n\n\n\n\n"}
{"id": "202002", "url": "https://cs.wikipedia.org/wiki?curid=202002", "title": "Vought SB2U Vindicator", "text": "Vought SB2U Vindicator\n\nVought SB2U Vindicator (Mstitel) byl americký celokovový jednomotorový dvoumístný střemhlavý bombardér z druhé světové války.\n\nVznikl jako kombinace dvouplošníkové technologie a moderního jednoplošníkového typu. Jeho vývoj spadá až do roku 1934, kdy byla vypsána soutěž na tento druh stroje. Námořní letectvo stroj objednalo v říjnu 1934.\n\nPrototyp letounu označený XSB2U-1 (SB = Scout and Bombing) byl zalétán 4. ledna 1936, testy byly zahájeny v červenci v Anacostii. Přestože první prototyp v srpnu havaroval, byl v říjnu podepsán kontrakt na 54 sériové stroje SB2U-1.\n\nPo zavedení do služby v prosinci 1937 se ukázalo, že letoun SB2U-1 kvůli značné hmotnosti výzbroje zaostává za svými plánovanými parametry, takže bylo vyrobeno pouze 260 kusů všech verzí. Letouny SB2U-1 poháněly čtrnáctiválce Pratt & Whitney R1535-96. Hlavňovou výzbroj tvořil jeden pevný kulomet ráže 7,62 mm s 500 náboji a jeden pohyblivý stejné ráže s 600 náboji. Pod trupem byla vidlice pro svrhování pumy o hmotnosti 227 kg nebo 454 kg. Pod konci centroplánu byly instalovány závěsníky pro pumy do hmotnosti 227 kg. V březnu 1938 stroje obdržela letka VB-3 na letadlové lodi USS Saratoga (CV-3) a v dubnu následovala VB-2 na lodi USS Lexington (CV-2).\n\nPrvní SB2U-2 se změněnou výstrojí zařadila v srpnu 1938 do výzbroje letka VB-4 na lodi USS Ranger (CV-4).\n\nPro letectvo americké námořní pěchoty bylo určeno 57 strojů varianty SB2U-3. Prototyp verze -3 vznikl přepracováním posledního sériového SB2U-1, který byl zalétán v únoru 1939. Za pohonnou jednotku byl zvolen motor R1535-02 a nádrže v trupu byly vybaveny ochrannými obaly. Výzbroj tvořil jeden pevný a jeden pohyblivý kulomet ráže 12,7 mm. Dodávky letounů započaly v únoru 1941 a obdržely bojové jméno Vindicator. Po bitvě u Midway na jaře 1942 byly převedeny k výcviku.\n\nExportní variantu pro Francii poháněla motorová jednotka R1535-SB4-G a letouny vyzbrojené třemi kulomety Darne ráže 7,5 mm dostaly označení V-156-F. Francouzské stroje byly navíc vybaveny aerodynamickými brzdicími ploškami na křídle. Aéronavale stroje zařadilo na letadlovou loď Béarn, většina ze 40kusové dodávky splněné koncem roku 1939 však zůstala na pozemních letištích.\nStroje přeznačené na V-156-B1 obdrželo Spojené království v létě roku 1941 a dostaly zde bojové jméno Chesapeake. Byly vyzbrojeny čtyřmi pevnými kulomety v křídlech ráže 7,62 mm. Podobně jako americké letouny brzy skončily u výcvikových jednotek.\n\n\n\n\n"}
{"id": "202008", "url": "https://cs.wikipedia.org/wiki?curid=202008", "title": "EGR", "text": "EGR\n\nTechnologie EGR (anglicky: Exhaust Gas Recirculation, česky: recirkulace spalin) je jedna ze dvou technologií, které umožňují snížit emise výfukových plynů vznětových motorů na úroveň norem Euro IV a vyšší. Principem je, že část výfukových plynů prochází výměníkem tepla (chladičem, tzv. vnější recirkulace) a je nasávána zpět do motoru, kde se znovu účastní procesu spalování. Tímto se omezuje vznik dalšího NO - v nasávaném vzduchu je menší podíl kyslíku, výsledkem jsou nižší teploty v průběhu spalování a tím i nižší produkce oxidů dusíku, vznikajících především za vysokých teplot. Zpětného nasátí spalin do válce lze dosáhnout i vhodným časováním rozvodu (tento proces je nazýván vnitřní recirkulací), vlivem absence schlazení spalin je ale účinek logicky nižší.\n\nTento postup vede sice k redukci obsahu NO, ale jde o proces protichůdný pro další legislativou omezovanou škodlivinu - pevné částice (\"PM - Particulate Matter\"), jejichž množství tímto naopak vzrůstá. Proto jsou výfukové plyny často následně pro splnění limitu ošetřovány ve filtru pevných částic DPF, kde jsou částice zachycovány, za vhodných podmínek průběžně spalovány, popřípadě je po dosažení mezního odporu filtru řídicí elektronikou spuštěn proces tzv. aktivní regenerace, kdy je filtr vypálen pomocí zvýšené, nebo do výfukového potrubí speciálně vstřikované dávky paliva pro zajištění potřebné teploty na stěnách filtru pro spálení zachycených částic nebo jsou filtry regenerovány mimo vozidlo.\n\nVýhodou této technologie je absence potřeby další provozní kapaliny AdBlue technologie SCR (cena činidla, prostor a hmotnost nádrže, distribuční síť, ..).\nNevýhodou je jisté snížení výkonu motoru, ve srovnání se stejným motorem bez částečné recirkulace výfukových plynů (díky nižšímu množství kyslíku lze spálit menší hmotnostní množství paliva, získáme tedy méně tepla — tedy méně energie, kterou motor mění v mechanickou práci). Naopak další nevýhodou je významné zvýšení potřebného chladicího výkonu o teplo odebírané z výfukových plynů, které se podílí na výsledné vyšší spotřebě paliva. Dalším faktorem, který se negativně podílí na výkonu motoru a jeho spotřebě je skutečnost, že se pevnými částicemi ze spalin zanáší sací potrubí, kde tato vrstva může být u málo udržovaných vozů silná několik milimetrů, takže významně omezuje objem nasávaného vzduchu zejména při vyšších otáčkách motoru. Z těchto důvodů si mnozí řidiči vyřazují EGR zaslepením odbočky z výfukového potrubí.\nHmotnost, zástavbové rozměry a teploty okolí katalyzátoru technologie SCR a filtru DPF technologie EGR jsou srovnatelné, snad až na náročnější proces aktivní regenerace DPF vyžadující vyšší teploty.\n\nTechnologii EGR používá většina menších vznětových motorů osobních a dodávkových vozů, které splňují předpis Euro IV nebo vyšší. Z výrobců nákladních vozů pak pouze Scania (u řadových šestiválců splňujících emisní normy Euro IV a V), MAN (jen u některých motorů) a většina amerických výrobců (kde nebyla až po legislativu EPA 2010 technologie SCR povolena), ostatní výrobci se vydali cestou systému SCR. V posledních letech se recirkulace výfukových plynů začíná používat nejen u vznětových, ale i u zážehových motorů. V případě benzínových motorů se pohybuje řádově v 10-20 % z objemu nasávané směsi.\n\nPlnění dále zpřísněných emisních limitů Euro VI (podobně jako EPA 2010) je pro většinu výrobců možné jen při uplatnění současně obou technologií EGR i SCR.\n\n"}
{"id": "202009", "url": "https://cs.wikipedia.org/wiki?curid=202009", "title": "Egyptské vojenské letectvo", "text": "Egyptské vojenské letectvo\n\nEgyptské vojenské letectvo (القوات الجوية المصرية, Al-Qūwāt al-Gawwīyä al-Miṣrīyä) je největší vojenské letectvo v Africe.\n\nKrálovské Egyptské vojenské letectvo vzniklo v 1937 oddělením od armády. Během druhé světové války byly egyptské hranice ohrožovány postupujícími německými a italskými jednotkami. Britské královské letectvo výrazně rozšířilo své kapacity v Egyptě, avšak Egyptské letectvo zachovávalo téměř dokonce války neutralitu.\n\nPo vyhlášení nezávislosti státu Izrael v roce 1948 se Egypt podílel spolu se státy arabské ligy na válce proti Izraeli. Egyptské letectvo zaútočilo na britskou leteckou základnu v Ramat David v domnění, že byla zabrána Izraelci. Během druhého náletu na základnu byla veškerá egyptská letadla sestřelena zkušenými britskými piloty.\nV roce 1952 proběhl v Egyptě převrat vedený plukovníkem Násirem. Ten měl za následek vyhlášení republiky a na mezinárodním poli příklon země k Sovětskému svazu. Již v roce 1955 byla egyptskému letectvu dodána první letadla ze SSSR a letečtí instruktoři vyslaní z Československa započali se školením egyptských pilotů.\n\nPo znárodnění Suezského průplavu Násirem v roce 1956 vypukla tzv. Suezská krize během níž bylo egyptské území napadeno vojsky Izraele, Francie a Spojeného království. Egypt byl v tomto konfliktu vojensky poražen. Cizí vojska ze z jeho území musela kvůli silnému diplomatickému tlaku supervelmocí stáhnout. Následně byly v šedesátých letech britské stroje plně nahrazeny sovětskými a hlavní bojovou silou se staly stíhací letouny MiG-21.\n\nV roce 1958 Egypt se Sýrií uzavřel svazek nazvaný Sjednocená arabská republika. Pro egyptské letectvo to znamenalo spojení se syrskými jednotkami.\n\nV sedmdesátých letech se Egyptské ozbrojené síly zapojily do konfliktu v Severním Jemenu, kde podporovaly republikánské povstalce v boji proti Saúdské Arábii, Jordánsku, Íránu.\n\nEgyptské letectvo vázané v Severním Jemenu bylo roku 1967 překvapeno preventivním Izraelským útokem, který zničil téměř veškeré jeho kapacity. Zničené stroje byly však s pomocí Sovětského svazu brzy nahrazeny. V následujících letech egyptské letectvo výrazně rozšířilo počet svých základen.\n\nKdyž 6. října 1973 překročila egyptská vojska Suezský průplav začala Jomkipurská válka. Izraelské letectvo nedokázalo v této válce získat úplnou vzdušnou převahu. Egyptské letectvo v první fázi války nasadilo k útoku na izraelské pozice na Sinaji kolem 220 letounů. Egyptští piloti si také počínali zkušeněji, využívali možnosti podlétávání radaru. Výraznou součástí bojů byla i protivzdušná obrana jejíž součástí byl i protiletadlový raketový komplet 2K12 Kub.\n\nVýznamná letecká bitva proběhla 14. října u základny el-Mansourah. Během tohoto více než 50minutového střetnutí se více než 250 izraelských letadel pokusilo zničit egyptskou leteckou základnu el-Mansourah. Egypťanům se základnu podařilo ubránit.\n\nV červenci 1977 propukl konflikt mezi Egyptem a sousední Libyí, kterého se Egyptské letectvo rovněž účastnilo.\n\nJádro současných egyptských vzdušných sil tvoří: 240 stíhacích letounů Lockheed F-16 (186 ks verze F-16C, 54 ks verze F-16D); 18 ks Dassault Mirage 2000; 35 kusů bitevních vrtulníků AH-64D Apache; 60 ks Dassault Mirage 5; 32 ks McDonnell F-4E Phantom II; 62 modernizovaných MiG 21.\ncvičné:\n\n\ntransportní:\n\n\nvčasného varování:\n\n\nvrtulníky:\n\n\nTabulka obsahuje přehled letecké techniky Egyptského vojenského letectva v roce 2017 podle Flightglobal.com.\n"}
{"id": "202010", "url": "https://cs.wikipedia.org/wiki?curid=202010", "title": "Kritický realismus", "text": "Kritický realismus\n\nKritický realismus je pojem literární historie, spojovaný s marxistickou literární vědou, primárně sovětskou. V Sovětském svazu se rozšířil po roce 1934, když byly oficiálně stanoveny teze socialistického realismu, jehož předchůdcem měl kritický realismus být. Ve druhé polovině 20. století začali s pojmem pracovat literární vědci v některých zemích východního bloku a do jisté míry se udržel také po pádu socialistických režimů. V českém porevolučním prostředí je užíván v některých středoškolských učebnicích, slovnících a přehledových pracích, často nejasně. Někdy jako synonymum pro realismus 19. a počátku 20. století, jindy jako druhá, vyspělejší fáze realismu. V západní literární vědě se s konceptem kritického realismu pracuje zřídka.\n\nJako odlišně definovaný pojem bez vztahu k literatuře se kritický realismus objevuje také v české sociologii začátku 20. století a ve filosofii.\n\nV marxistickém myšlení má koncept „kritického realismu“ dlouhou tradici. V náznaku se objevuje již u Marxových a Engelsových komentářů k Balzacovi, Dickensovi a dalším autorům. Podle Engelse zaznamenávali tito spisovatelé realitu buržoazní společnosti „lépe než historikové, ekonomové a statistici z povolání“.\n\nPojem „kritický realismus“ se někdy, byť nikoliv často, objevuje i ve starší západní literární vědě. Používá ho například významný americký literární historik Vernon Louis Parrington v knize \"Hlavní proudy amerického myšlení 3: Počátky kritického realismu 1860–1920\" (1930). Parrington chápe „kritický realismus“ jako vyvrcholení americké progresivní tradice, začínající již v 18. století a prostřednictvím objektivního zachycování společnosti zpochybňující dokonalost systému postaveného kolem průmyslu.\n\nPopularizace termínu v jeho sovětské podobě je spojena především s osobou Maxima Gorkého. Na I. sjezdu sovětských spisovatelů v roce 1934 přednesl projev o nově ustanoveném socialistickém realismu a odlišil od sebe „kritický realismus“, „romantický realismus“ a „socialistický realismus“. Kritický realismus podle Gorkého interpretace vyrůstá ze skutečnosti, že jeho tvůrcové, jako Saltykov-Ščedrin nebo Tolstoj, žili ve zkorumpované společnosti a právoplatně ji kritizovali. Socialistický realismus má být naopak psán v ideálním režimu, a tedy již nemá být vůči společnosti kritický, ale naopak v první řadě optimistický.\n\nZnačný podíl na rozšíření, systematizaci a dogmatizaci pojmu měl maďarský marxistický filosof a literární kritik György Lukács. „Kritický realismus“ chápe Lukács jako jedinou formu umění, která je ideologicky přijatelná a schopná kritizovat dobovou společenskou realitu. Své názory deklaroval v knize \"Význam současného realismu\" (1957). V této publikaci tvrdí, že termín realismus si přisvojili myslitelé jako Ernst Bloch či Theodor Adorno, inspirovaní avantgardou a autory jako James Joyce nebo Franz Kafka, které Lukács zavrhuje. Domnívá se, že pro správné členění literatury je nutné využívat nikoliv pojmu „realismus“, nýbrž spojení „kritický realismus“, a sice jako označení pro „stále ještě relevantní buržoazní realismus 19. století“ a jeho dobové pokračovatele, mezi něž řadí především Thomase Manna. Lukács je zároveň toho názoru, že „kritický realismus“ je sice vůči „socialistickému realismu“ méněcenný, avšak přinejmenším je to krok správným směrem. Argumentuje tvrzením, že i když není přímo socialistický, bere alespoň socialismus v úvahu. „Angažované“ umění „kritického realismu“ staví do kontrastu proti „formalistní“ avantgardě a dekadenci.\n\nV českém prostředí se pod rozšíření pojmu podepsal Jan Otokar Fischer svou knihou \"Kritický realismus: Balzac, Stendhal a základní otázky realismu\" (1979). V ní uvádí, že termín do západní literární vědy, a to i do té marxistické, proniká jen s obížemi. Definuje jej pak jako „realismus, který kriticky zobrazuje měšťáckou skutečnost, aniž z ní ještě vidí socialistické východisko“.\n\nV českém prostředí po roce 1989 se pojem „kritický realismus“ používal dále, zejména ve středoškolských učebnicích a slovnících. Charakteristika směru je ale v textech často stručnější, méně ideologicky razantní a chybí informace, že jde o termín spojený s marxistickou literární vědou. Od konce 90. let začínají vycházet texty, jež termín „kritický realismus“ již neužívají, například Pospíšilova studie \"Ruský román. Nástin utváření žánru do konce 19. století\" (1998) nebo kolektivní přehledové dílo \"Česká literaturu od počátků k dnešku\" (1998). V mnoha textech, nejčastěji přehledových, se ale pojem vrací i po roce 2000, aniž by bylo vysvětleno, co má přesně znamenat. Ve stati Ludvíka Štěpána „Od romantického vidění k realistickému pohledu“ (2003) je kupříkladu „kritický realismus“ pojímán jako vyšší stádium realismu, bez vysvětlení, proč tomu tak je.\n\nV roce 1913 se pojem „kritický realismus“ objevil v české sociologii, když jej zavedl Inocenc Arnošt Bláha článkem „Kritický realism v sociologii“ v časopise \"Česká mysl\" (ročník XIV, 1913). Pojem vychází z Masarykovy filosofie a Durkheimovy metody, ale užívali jej pouze někteří čeští a slovenští sociologové (například Anton Štefánek), do zahraničních sociologických úvah nepronikl. Podle shrnutí Jana Macků se jedná o „českou modifikaci sociologického strukturalismu, nebo přesněji takovou variantu genetického funkcionalismu, v níž je respektován vědomý aktivismus jedince i sociální situace.“ V 50. letech však sám Bláha pojem „kritický realismus“ v kontextu sociologie používat přestal.\n\nVe filosofickém, především epistemologickém kontextu se používá užívá pro označení úvah četných filosofů, Démokrita, Johna Locka a dalších. „Kritický realismus“ je spojen s rozlišováním primárních a sekundárních kvalit objektů a stojí v kontrastu k „naivnímu realismu“. Jako specifický pojem moderní filosofie vědy se „kritický realismus“ etabloval po roce 1975, v souvislosti s úvahami anglického myslitele Roye Bhaskara a jeho knihou \"Realistická teorie vědy\" (1975). Vznikl jako označení Bhaskarova filosofického přístupu kombinací „transcendentálního realismu“ a „kritického naturalismu“. Označením „kritický“ se „kritický realismus“ hlásí ke Kantově filosofii, označením „realismus“ se proti ní vymezuje. Roy Bhaskar užívá také termínu „dialektický kritický realismus“.\n"}
{"id": "202018", "url": "https://cs.wikipedia.org/wiki?curid=202018", "title": "Selektivní katalytická redukce", "text": "Selektivní katalytická redukce\n\nSelektivní katalytická redukce (\"SCR\" - \"Selective Catalytic Reduction\") je jedna ze dvou technologií, které umožňují snížit emise výfukových plynů vznětových motorů na úroveň norem Euro IV a V. Technologie předpokládá motor upravený maximálně pro snížení produkce pevných částic (PM = Particulate Matter, další z emisí limitovaných legislativou Euro), přičemž při tomto protichůdném procesu je zvýšený obsah NO redukován následným ošetřením výfukových plynů (aftertreatment) metodou SCR pod limit předpisu. Snížení obsahu těchto látek (převážně NO) se dosahuje vstřikováním kapaliny obchodního názvu AdBlue (vodní roztok syntetické močoviny) do výfuku, čímž se většina NO za přítomnosti chemického katalyzátoru a dostatečné teploty redukuje na vodu (HO) a dusík (N). Spotřeba AdBlue činí průměrně jednotky procent spotřebovaného paliva. Při poruše systému (nebo při nedostatku, či nesprávné kvalitě AdBlue, nedosažení potřebné teploty, ..) motor funguje dál, pouze stoupnou emise NO přibližně na úroveň normy Euro III - u většiny vozidel zasáhne v tomto okamžiku v definovaných případech v duchu legislativy OBD (On Board Diagnostic) řídicí jednotka a omezí dle ustanovení (podle hmotnostní kategorie vozu o 25-40%) výkon motoru, aby donutila řidiče natankovat AdBlue, popřípadě nechat systém opravit. Výhodou oproti technologii EGR jsou nižší nároky na chlazení motoru a nižší spotřeba paliva. Nevýhodou je prostor a hmotnost, který tato technologie potřebuje pro nádrž AdBlue (katalyzátor se prostorem a hmotností vyrovná částicovému filtru DPF a chladiči EGR obvykle použitých u konkurenční technologie). I proto se zatím téměř nepoužívá u menších motorů osobních a většiny dodávkových vozidel. Tuto technologii naopak používají téměř všichni výrobci nákladních vozidel a autobusů kromě některých motorů MANu a Scania, které využívají technologii EGR a DPF. Ta je založena na opačném principu - maximálně omezit podíl NO během spalování a následně dodatečným ošetřením spalin řešit vyšší obsah pevných částic jejich zachycováním a spalováním ve filtru umístěném ve výfukovém potrubí.\n\nPro splnění americké normy EPA 2010 a evropské Euro VI je většina výrobců nucena obě řešení SCR a EGR kombinovat. Firma IVECO oznámila plnění Euro VI čistě s technologií SCR.\n"}
{"id": "202021", "url": "https://cs.wikipedia.org/wiki?curid=202021", "title": "AdBlue", "text": "AdBlue\n\nMočovina AUS 32 (AdBlue, registrovaná obchodní známka německého VDA) je v Evropě a zemích přejímajících evropské emisní limity používaný obchodní název kapalného aditiva, využívaného technologií selektivní katalytické redukce, která se užívá při úpravě výfukových plynů vznětových motorů na úroveň emisních limitů Euro IV a vyšších. Jedná se o chemicky vysoce čistý vodný roztok syntetické močoviny. Požadavky na roztok a jeho složení (32,5 % močoviny, 67,5 % vody = AUS 32 - Aqueous Urea Solution) jsou specifikovány v normě DIN 70070, respektive novější ISO 22241. Roztok má teplotu tuhnutí \"−\"11 °C a vzhledem k tomu bývá často na vozidlech určených do chladnějších podmínek užíván systém ohřevu nádrže, případně i vedení AdBlue chladicí kapalinou motoru nebo elektricky.\n\nV Americe je s počátkem platnosti emisních limitů EPA / CARB 2010 používán adekvátní produkt pod názvem DEF (Diesel Exhaust Fluid).\n\nAdBlue je vstřikováno před katalyzátor výfukových plynů, kde se močovina nejprve co nejrovnoměrněji mísí s výfukovými plyny, rozkládá se vlivem tepla za přítomnosti obsažené vody na amoniak (NH) a oxid uhličitý (CO). Amoniak dále na povrchu katalyzátoru (za podmínky přítomnosti chemického katalyzátoru na stěnách buněk tělesa katalyzátoru vytvořených pro maximální velikost reakční plochy) reaguje s oxidy dusíku (NO), které vznikají za vysokých teplot při spalování nafty. Z výfuku pak místo většiny NO odchází neškodné přírodní produkty vodní pára a dusík.\n\nSpotřeba AdBlue je přibližně 3 až 7 % spotřebovaného paliva, přičemž vyšší hodnota se dá předpokládat u přísnějších emisních limitů. Běžná spotřeba kapaliny AdBlue u osobních automobilů je 0,8 až 1,2 litru na 1000 kilometrů. Spotřeba záleží na produkci NO, tedy na způsobu jízdy a klimatických podmínkách.\n\nPodmínkou uvedené reakce je dostatečná teplota výfukových plynů a vlastního katalyzátoru. Proto je výfukový systém většinou vybaven čidly teploty na vstupu (někdy i výstupu) z katalyzátoru. Množství AdBlue je dávkováno až po dosažení potřebné teploty reaktoru v množství závislém na signálu tzv. NOx senzoru umístěného před, za, nebo na obou místech katalyzátoru podle použitého řízení systému aby nedocházelo ke vzniku páchnoucích sloučenin čpavku, krystalizaci nadbytečné močoviny na výstupu z výfuku ani překročení legislativního limitu NO při aplikaci malé dávky. Používány jsou rozličné systémy odměřující potřebné množství podle režimu práce motoru již v čerpací jednotce (transportním médiem do trysky může být stlačený vzduch) nebo až v trysce, což umožňuje chladit trysku větším průtokem AdBlue s přepadem zpět do nádrže.\n\n"}
{"id": "202027", "url": "https://cs.wikipedia.org/wiki?curid=202027", "title": "PZL.23 Karaś", "text": "PZL.23 Karaś\n\nPZL.23 Karaś byl polský celokovový jednomotorový dolnoplošník s pevným kapotovaným ostruhovým podvozkem, užívaný jako lehký bombardér ve druhé světové válce.\n\nVývoj letounu spadá do roku 1932, kdy Odbor letectva polského ministerstva obrany předal leteckému výrobci Państwowe Zaklady Lotnicze oficiální pokyn k zahájení prací na vývoji nového třímístného víceúčelového letounu. Samotné práce na projektu začaly roku 1931, přičemž jako základ sloužily plány celokovové konstrukce polského dopravního letadla PZL-13 pro šest osob. Ing. Prauss k pohonu svého letounu vybral britský hvězdicový motor chlazený vzduchem Bristol Pegasus II-M2 o maximálním výkonu 441 kW s dvoulistou dřevěnou vrtulí Szomański.\n\nV roce 1932 Oddělení pro letectvo ministerstva obrany projekt přijalo a současně objednalo výrobu tří prototypů a jednoho draku určeného k pevnostním zkouškám.\n\nPrvní prototyp třímístného letounu označený jako PZL-23/I Karaś vzlétl s pilotem J. Widawskim koncem srpna roku 1934, avšak zkoušky ukázaly řadu podstatných nedostatků. Nedostatečný byl výhled pilota i navigátora, prostor pro umístění bomb v trupu byl příliš těsný.\n\nDruhý upravený prototyp PZL-23/II vzlétl v jarních měsících roku 1935 na letišti Okęcie ve Varšavě. Druhý vyrobený Karaś měl osu motoru v relaci k podélné ose trupu sníženu pro lepší výhled z kokpitu, ze kterého byla odstraněna skříň pumovnice a pod centroplán bylo umístěno kování pro instalaci závěsníků pum různé ráže do celkové hmotnosti 700 kg. Upraveny byly také křidélka a štěpné klapky, na náběžnou hranu centroplánu byly přidány sloty, které se však u pozdější produkce neinstalovaly. Z důvodu snížení čelního odporu byl upraven kryt motoru a přibylo bohatější prosklení trupu za kabinou pilota a podtrupové vany. Konstruktéři rovněž zvětšili výřez zadního střeliště a na kapotáž podvozku přidali přistávací reflektory. Havárie druhého prototypu při pokusu o stoupavou zatáčku vedla v červenci 1935 k jeho ztrátě.\n\nZkušenosti z testování dvou prototypů se promítly ve tvarech i výkonech třetího PZL-23/III, který měl zvýšenu úroveň pilotní kabiny a nové hydraulické ovládání lafety kulometu radiotelegrafisty/střelce v zadním horním střelišti. Tento stroj byl ve druhém pololetí roku 1935 přijat polským vojenským letectvem a byla objednána sériová výroba pod označením PZL-23A Karaś, která byla na sklonku téhož roku zahájena.\n\nVzhledem k tomu, že licenční motory závodu Polskie Zaklady Skoda Pegasus IIM měly mnoho závad, bylo rozhodnuto instalovat silnější motor Pegasus VIII o výkonu 500 kW, který byl spolehlivější a v roce 1936 navíc vyzkoušený v třetím prototypu. Od poloviny roku 1936 byly vyráběny letouny pod typovým označením PZL-23B, které byly objednány v počtu 210 kusů. Většina těchto letounů byla vybavena radiostanicí Philips N1L/LR/T. Výzbroj byla shodná s verzí PZL-23A. Vlevo v trupu byl jeden synchronizovaný kulomet PWU vz. 33 ráže 7,92 mm, ve střelišti na zatažitelné lafetě na hřbetu trupu a ve vaně pod ním bylo uloženo po jednom pohyblivém kulometu Vickers F. Výroba PZL-23B byla ukončena v únoru 1938.\n\nV průběhu produkce bylo experimentováno s různými typy vrtulí, výzbroje a také instalací pohonné jednotky Pegasus XX o výkonu 680 kW se stavitelnou kovovou vrtulí Hamilton. K experimentům posloužila i speciální verze PZL-42 z roku 1936, která měla dvojitou SOP a zatažitelnou podtrupovou vanu.\n\nVe stejném roce připravil Ing. H. Malinowski exportní verzi PZL-23. Vzhledem k omezení exportu licenčních motorů Pegasus byl letoun upraven pro zástavbu francouzské dvouhvězdicové čtrnáctiválcové pohonné jednotky Gnome-Rhône 14Kfs, dále byl prodložen trup a upravena kabina. Nový letoun nesl označení PZL-43A, který byl v počtu 12 strojů dodán do Bulharska. Do srpna převzalo bulharské vojenské letectvo dalších 33 PZL-43B se silnějším motorem Gnome-Rhône 14N-01. Stroje určené pro Bulharsko byly vyzbrojeny dvojicí pevných kulometů PWU vz. 36 ráže 7,92 mm v trupu a obvyklou dvojicí obranných kulometů.\n\nPrvní jednotka polského letectva, 1. Pulk Lotniczy ve Varšavě, začala PZL-23A přebírat v polovině roku 1936. Všech 40 dodaných exemplářů zde u dvou eskader sloužilo s dvojím řízením jako cvičné. První PZL-23B byly dodány výcvikovému středisku v Dęblinu na podzim roku 1936.\n\nK 1. září 1939 bylo u bojových jednotek polského letectva dislokováno 118 strojů PZL-23B z celkem 210 vyrobených Karaśů obou variant. Dalších 5 PZL-43B z bulharské zakázky bylo u Eskadry 41. Dalších 35 PZL-23B se nacházelo v dílnách a 10 v rezervních skladech, 25 PZL-23A bylo u výcvikových jednotek. V bombardovací brigádě polského letectva bylo sdruženo pět letek PZL-23B a po jedné letce bylo přiděleno armádám Kraków, Karpaty, Poznaň, Pomorze a samostatné bojové skupině Narew, dvě byly začleněny v armádě Lódž.\n\nLerouny PZL-23B Karaś byly používány v době německé agrese do Polska v roce 1939, kdy k překvapení Němců jejich osádky statečně podnikaly nálety na postupující kolony Wehrmachtu. Avšak německá přesila byla velká a tyto stroje utrpěly devadesátiprocentní ztráty. Celkové ztráty PZL-23 dosáhly výše 112 letounů. Od 15. do 17. září 1939 bylo zbylých 30 strojů evakuováno do Rumunska.\n\nRumunské královské letectvo využilo do ledna 1943 na 10 Karaśů k průzkumu a bombardování na východní frontě v oblasti Krymu a na Donu, od léta 1943 do roku 1945 k výcviku.\n\nÚdaje platí pro PZL-23B\n\n\n\n"}
{"id": "202038", "url": "https://cs.wikipedia.org/wiki?curid=202038", "title": "Jacques-René Hébert", "text": "Jacques-René Hébert\n\nJacques-René Hébert (15. listopadu 1757 v Alençonu – 24. března 1794 v Paříži) byl francouzský publicista, politik a jedna z nejvýznamnějších postav Francouzské revoluce.\n\nHébert se narodil jako syn zlatníka, prožil klidné dětství a vyrůstal v relativním bohatství středostavovské rodiny. Pro čin z mladické nerozvážnosti byl odsouzen k vysoké pokutě a ze studu odešel do anonymní Paříže, kde se až do výbuchu revoluce protloukal životem v bídě.\n\nJako vydavatel časopisu \"Le Pére Duchesne\", který od podzimu 1790 vyšel v celkem 385 číslech, vstoupil do revolučního dění a stupňoval revoluční nálady. V publikační činnosti předčil i Marata. Francouzský historik Jules Michelet konstatuje, \"„tisk, to byl Hébert“\". Základní programové body jeho časopisu byly: svržení monarchie a nastolení demokracie dle vzoru Rousseaua, boj proti zahraničním monarchiím, zřízení světové republiky a především stálý boj proti církvi jako centru \"vnější i vnitřní kontrarevoluce\" a \"hlasatelce ideologie středověkých a přežitých despocií\" (\"ancien régime\"). Protiklerikální a protináboženské zaměření bylo patrno již od prvního čísla časopisu (vyšlo pod titulem „Dolů se zvony“); o 3 roky později na podzim 1793 patřil Hébert k hlavním iniciátorům „odkřesťanštění“ – hnutí, které mělo za cíl zničit veškerou stopu po křesťanství a ke kterému se Robespierre později začal stavět rezervovaně.\n\nHébertismus vycházel z myšlenek osvícenství, jakkoli je svým zaměřením na nejnižší společenské vrstvy nutně banalizoval. Jako politický agitátor se Hébert obracel především k sansculotům – malým řemeslníkům a živnostníkům na pařížských předměstích, kteří představovali motor revoluce. Vedle své pisatelské činnosti byl Hébert aktivní v četných revolučních spolcích, např. Club des Cordeliers. Po útoku na Tuilerie a po zajetí krále vedl Hébert společně s Pierrem Gaspardem Chaumette a svými příznivci hébertisty pařížskou komunu, která jako centrální orgán spojovala činnost 48 městských sekcí, a svého času svým vlivem předčila Národní konvent.\n\nAčkoli perzekuce a hromadné popravy duchovenstva neustávaly, od konce roku 1793 se Robespierre jako deista začal stavět proti dechristianizační kampani, která se projevovala rabováním chrámů a klášterů a ničením sakrálního umění. Se stupňujícím se terorem Robespierre oslabil vliv pařížské komuny a hnutí sansculotů, jejichž předáky nechal popravit. Proti Hébertovi spustil nejdříve několikatýdenní pomlouvačnou kampaň, která skončila spektakulárním procesem, během nějž byl kromě jiných zločinů obviněn z roajalistického spiknutí. Hébert zahynul na popravišti v Paříži 24. března 1794. Člověk, který často slovem i tiskem nabádal ke krvavému účtování s \"nepřáteli revoluce\", na své poslední cestě nedokázal projevit zmužilost.\n\n"}
{"id": "202040", "url": "https://cs.wikipedia.org/wiki?curid=202040", "title": "Klasický poloměr elektronu", "text": "Klasický poloměr elektronu\n\nKlasický poloměr elektronu nebo také Comptonův poloměr nebo délka Thomsonova rozptylu je poloměr elektronu vypočítaný na základě následujících předpokladů:\n\nJeho vzorec je:\n\nkde formula_2 a formula_3 je elektrický náboj a hmotnost elektronu, formula_4 je rychlost světla a formula_5 je permitivita prostředí. Podle klasické elektrostatiky, množství energie potřebné na vytvoření koule s konstantní hustotou náboje s poloměrem formula_6 a nábojem formula_2 je okolo\n\nPokud se toto zadá do rovnice relativistické energie elektronu (formula_9) a vypočítá se pro formula_6, výsledkem je nahoře uvedená hodnota.\n"}
{"id": "202048", "url": "https://cs.wikipedia.org/wiki?curid=202048", "title": "Jacques MacDonald", "text": "Jacques MacDonald\n\nEtienne Jacques Joseph Alexandre Macdonald, vévoda z Tarentu (17. listopadu 1765 v Sedanu – 25. září 1840 zámek Courcelles u Gienu), byl francouzský voják a krátce i politik. Dosáhl hodnosti maršála Francie.\n\nRod MacDonaldů pocházející ze Skotska, a patřící k předním rodinám na Hebridách se jmenoval původně MacEachen. Otec pozdějšího maršála emigroval v době Ludvíka XV. s princem Charlesem Edwardem Stuartem do Francie. Jeho syn od roku 1784 sloužil ve francouzské královské armádě (v irském pluku de Dillon). Po politických změnách ve Francii se stal přívržencem revoluce a v revoluční armádě sloužil jako adjutant v hodnosti kapitána u Dumourieze. V bitvách u Jemappes (7. listopadu 1792) a Warwicku (18. srpna 1793) se vyznamenal a stal se brigádním generálem. Úspěšně bojoval se Severní armádou roku 1794 v Belgii a Holandsku proti vévodovi z Yorku. Následovalo legendární tažení a vyneslo mu roku 1796 hodnost divizního generála - se svou brigádou, tvořící předvoj Pichegruovy armády, přešel přes prudkou dělostřelbu nepřítele zamrzlou řeku Waal a jezdeckým útokem zajal celou holandskou válečnou flotilu. Roku 1793 se poprvé oženil, jeho ženou se stala Marie Constance Montloisir, která mu porodila dvě dcery a roku 1797 zemřela. V roce 1801 se oženil podruhé, za ženu si vzal Zephyre de Montholon, vdovu po generálu Joubertovi, který padl v bitvě u Novi roku 1799, když byl ženat jen několik dní. Zephyre porodila jednu dceru, ale roku 1804 zemřela.\n\n11. července 1798 byl pověřen direktoriem vrchním velením francouzských vojsk v Římě. Když se generál Mack s 80 000 muži neapolské armády, zaplacené anglickými penězi dal do pohybu proti Římu, vyklidil MacDonald se 6 000 muži Řím. Neočekávaným výpadem porazil Neapolitánce u Porto Fermo a 5. prosince 1798 u Civita Castellana. V důsledku poslední zmiňované bitvy, kde generál Mack hnal vojáky do útoku bez šance na úspěch vypukly v Mackově armádě nepokoje a vzpoura, takového rozsahu, že Mack musel se uchýlit jako válečný zajatec pod ochranu Francouzů. Již 14. prosince 1798 byl opět MacDonald pánem Říma. Počátkem roku 1799 dle rozkazu obsadil i Neapolsko, ale vyklidil zemi a spěchal pomoci Moreauovi do severní Itálie, ale ve třídenní bitvě u Trebbie 17. až 19. června 1799 byl spojenými ruskými a rakouskými vojsky poražen, třebaže se v průběhu bitvy již cítil vítězem. V důsledku porážky padla celá Lombardie do rukou Spojenců a MacDonald, již dříve zraněný u Ferrary, se vrátil do Paříže.\n\nV Paříži byl pověřen velením jednotek umístěných ve Versailles a mohl tak pomoci Napoleonovi Bonaparte při státním převratu 18. brumaire (9. listopad 1799). Krátce sloužil u Rýnské armády a po Lunevillském míru roku 1801 se stal až do roku 1803 francouzským vyslancem v Kodani. Po návratu do Paříže padl do nemilosti Napoleonovy, jelikož se zastával zatčených Pichegrua a Moreaua, byl postaven mimo službu a teprve roku 1809 opět aktivizován. Stal se velitelem pravého křídla armády místokrále italského Evžena. V severní Itálii přešel Piavu a obsadil Lublaň (Leibach), koncem května pak i Štýrský Hradec (Graz). Prošel celé Rakousko a výrazně přispěl 6. července 1809 k vítězství u Wagramu. Okamžitě poté byl povýšen na maršála a odměněn titulem vévoda z Tarentu.\n\nOd roku 1810 úspěšně bojoval na Pyrenejském poloostrově. 24. dubna 1810 byl jmenován vrchním velitelem v Katalánsku a vystřídal Augereaua. Porazil Španěly v bitvách u Cervery, Labisbalu a Valu. Roku 1812 byl převelen k ruskému tažení. Stal se velitelem 10. sboru, sestávajícího z jedné francouzské a dvou pruských divizí. Sbor tvořil špičku levého křídla armády, rozložen kol Rigy zůstal relativně pasivní až do ústupu Velké armády z Moskvy. Když pruský generál Yorck uzavřel tajné příměří v Tauroggenu s Rusy, odpadly pruské jednotky od Velké armády a sbor byl tvořen již jen 9000 muži, kteří se relativně v pořádku vrátili do Francie.\n\nBěhem tažení 1813 v Sasku velel MacDonald 11. sboru. V květnu bojoval statečně v bitvách u Grossgörschen a u Budyšína, ale byl pak těžce poražen Blücherem na Kačavě (26. srpna 1813). V bitvě u Lipska kryl ústup Francouzů a unikl přeplaváním řeky Bílý Halštrov v místech, kde zahynul maršál Poniatowski. Na dalším ústupu pak velel levému křídlu proti Blücherovi.\n\nPo jeho příjezdu do Fontainebleau 4. dubna 1814, jej Napoleon jmenoval vedle Neye a Caulaincourta zplnomocněncem v jednáních se spojenci. Spolu s ostatními maršály i MacDonald vykonával tlak na císaře k jeho abdikaci, ale zachovával mu naprostou loajalitu. Novou vládou byl jmenován členem válečné rady, rytířem Řádu svatého Ludvíka a pairem. Při návratu Napoleona z Elby velel u Lyonu jednotkám, které měly zabránit dalšímu postupu „usurpátora“. Pod tlakem všeobecného nadšení však jednotkám dal svobodu v jednání a rozpustil je. Vrátil se do Paříže, kde převzal velení oddílu, který v noci z 19. na 20. března doprovodil Ludvíka XVIII. do Meninu. Sám se vrátil do Paříže a zapsal se do Národní gardy jako prostý granátník. Po druhé Restauraci obdržel velení Loirské armády a 2. července 1815 se stal velkokancléřem Čestné legie a krátce byl i členem vlády. Jako dvojnásobný vdovec se stihl maršál MacDonald oženit potřetí roku 1823. Jeho žena, rozená de Burgony pak konečně maršálovi porodila syna. Po červencové revoluci se zcela stáhl z veřejného života a žil na svém zámku Courcelles, kde také zemřel. Je pohřben na pařížském hřbitově Pére Lachaise. Jeho syn Alexandre Charles (1824-1881) byl od roku 1852 komořím Napoleona III. a od r. 1869 senátor. Maršál MacDonald byl statečným vojákem a dobrým stratégem. Z jeho vlastností však nade vše vyniká čest a věrnost, kterým se nikdy nezpronevěřil.\n\n"}
{"id": "202050", "url": "https://cs.wikipedia.org/wiki?curid=202050", "title": "Kráľova hoľa", "text": "Kráľova hoľa\n\nKráľova hoľa (německy \"Königsberg\", tedy \"Králův vrch\") je nejvyšší vrch východní části Nízkých Tater (tzv. Kráľovohoľských Tater). Patří k nejnavštěvovanějším vrchům Nízkých Tater. Kráľova hoľa poskytuje jedinečný výhled na Spiš, Vysoké Tatry, Liptov, ale také na Horehroní. Je to vrch, opěvovaný básníky a opředený pověstmi.\n\nPod horou pramení řeky Černý Váh, Hnilec, Hornád a Hron. Na vrcholu se od roku 1960 nachází televizní vysílač Kráľova hoľa.\n\nZ obce Šumiac vede na vrchol asfaltová silnice (uzavřena pro veřejnost). Na vrcholu se nachází meteorologická stanice a sídlo horské služby. Vrchol je východiskem pro hřebenovou turistiku směrem na Čertovicu, s možností noclehu ve srubové chatě Andrejcová. Ta slouží k nouzovému ubytování turistů. Je celoročně otevřená a není pravidelně udržována. Kráľova hoľa je taktéž přístupná dvěma stezkami z Telgártu, dále ze Smrečinského sedla nad obcí Vikartovce a z Liptovské Tepličky.\n\nZ geologického hlediska je vrchol Kráľovy hole tvořen fylonity svorů až pararul a pararuly. Západní svahy jsou budovány ortorulemi, východní svahy granodiority.\n\nNa Kraľovu hoľu vede celá řada značených turistických cest:\n\nJméno je údajně odvozeno od uherského krále Matyáše Korvína, který zde měl v 15. století svůj lovecký revír.\n\n"}
{"id": "202054", "url": "https://cs.wikipedia.org/wiki?curid=202054", "title": "PZL.37 Łoś", "text": "PZL.37 Łoś\n\nPZL.37 Los byl polský čtyřmístný dvoumotorový bombardér užívaný za druhé světové války. Jeho moderní koncepce a nová technická řešení ho odlišovaly od polských letounů starší generace a přiřazovaly k moderním strojům, které byly vyráběny ve vyspělých zemích na konci třicátých a začátku čtyřicátých let 20. století.\n\nProjekt letounu PZL.37 byl schválen již v roce 1934 a o rok později započala stavba prvního prototypu PZL.37/I s jednoduchými ocasními plochami. Drak byl dohotoven na jaře 1936. Konstruktéři zamítli dřevěnou konstrukci stroje a navrhli hliníkovou. K pohonu byly vybrány britské devítiválcové hvězdicové motory Bristol Pegasus XIIB o výkonu 640 kW s třílistými stavitelnými vrtulemi Hamilton. Prototyp v roce 1936 zalétal zkušební pilot Jerzy Widawski. Vznesl připomínky na chvění ocasní části, později se projevily potíže s pevností draku, chlazením motorů a ovladatelností stroje. Obecně byl nový letoun považován za zdařilý a vrchní velení letectva zvýšilo původní objednávku z deseti na třináct kusů.\n\nKromě toho byly prováděny úpravy na druhém prototypu PZL.37/II, zalétaném v dubnu 1937 s pohonnými jednotkami Bristol Pegasus XX o výkonu 675 kW a dvojitými SOP. Stal se prototypem pro sériový bombardér PZL.37B Łoś, vyrobeným od podzimu 1938 v celkovém počtu 94 kusů. Výzbroj sestávala ze tří kulometů PWU vz. 37 ráže 7,92 mm po jednom v předním proskleném střelišti, v horním a dolním střelišti. Nosnost pumového nákladu byla do 3000 kg. \n\nZ prvního prototypu vzešlo prvních devět předsériových PZL.37A (sériová čísla 72.3 až 72.11) s modifikovaným podvozkem, přičemž desátý vyrobený kus se stal třetím prototypem PZL.37/III (s. č. 72.12) s motory Gnome-Rhône 14NO-7, který posloužil jako vzor pro exportní verze C a D.\n\nDalších dvacet, již sériových letounů (72.13 až 72.32), bylo postaveno pod označením PZL.37A bis s dvojitými svislými ocasními plochami. Pohon zajišťovala dvojice motorů Pegasus XIIB. Roku 1938 se uskutečnila v Bělehradu výstava, při které letoun (72.14, imatrikulace SP-BNL) s motory Bristol Pegasus XX zaujal pozornost zahraničních odborníků. Líbila se jim především na tu dobu značná rychlost stroje, jeho letové vlastnosti i poměrně velký pumový náklad. O toto letadlo projevilo zájem několik zemí, přičemž postupně docházelo i k podpisům kontraktů. Vzhledem k tomu, že roku 1939 vypukla druhá světová válka, k žádnému z nich nakonec nedošlo.\n\nPrvní PZL.37A získaly vojenské jednotky ke zkouškám a výcviku osádek v červnu 1938, PZL.37B byl dodáván od podzimu roku 1938.\n\n1. září 1939 napadly jednotky Wehrmachtu Polsko a začala druhá světová válka. V tomto období byly PZL.37B ve výzbroji bombardovacích eskader 211, 212, 216 a 217 společně s výcvikovou eskadrou 213. V prvních dnech PZL.37 do bojů nezasáhly a nacházely se v rezervě hlavního velení v celkovém počtu 36 bojeschopných Losů. První nasazení proběhlo až 4. září 1939. Mnoho strojů přitom nebylo zcela bojeschopných a tak docházelo k jejich urychlenému ozbrojování a zprovozuschopňování. Tyto letouny se účastnily náletů na německé agresory, ovšem německá přesila byla ohromující. Poslední bojové akce uskutečnily osádky PZL.37 16. září 1939. \n\nPo napadení východní části Polska Rudou armádou přeletěly ve dnech 17. až 20. září zbývající provozuschopné stroje do Rumunska v počtu 19 letounů. Tyto stroje byly nasazeny během bojů na východní frontě.\n\nÚdaje dle\n\n\n\n\n\n"}
{"id": "202056", "url": "https://cs.wikipedia.org/wiki?curid=202056", "title": "Jacques Pierre Brissot", "text": "Jacques Pierre Brissot\n\nJacques Pierre Brissot, zvaný de Warville (14. ledna 1754 v Chartres – 31. října 1793 v Paříži) byl francouzský revolucionář vůdce girondistů během Velké Francouzské revoluce.\n\nNarodil se jako syn hostinského a dostalo se mu širokého právního vzdělání. Pracovat začal v kanceláři prokurátora v Paříži. Tehdy vznikla jeho první odborná díla: \"Theorie des lois criminelles\" (1781) a \"Bibliothèque des lois criminelles\" (10 svazků, 1782-1786), týkající se teorie právní vědy a jsou dokladem toho, jak úzce Brissot srostl s etikou Rousseaua. První dílo bylo věnováno Voltairovi a bylo starým filosofem příznivě přijato.\nBrissot byl znám jako plodný novinář a byl spolupracovníkem četných redakcí (\"Mercure\", \"Courrier de l’Europe\" aj.). Ve jménu služby lidstvu plánoval zasedání evropských učenců a v Londýně začal vydávat v kontextu tohoto plánu časopis \"Journal du Lycée de Londres\". Plán byl neúspěšný a brzy po jeho návratu byl Brissot uvězněn do Bastille s nařčením z uveřejnění protistátních spisů. Za čtyři měsíce byl propuštěn, věnoval se dále psaní pamfletů a brzy musel na delší dobu emigrovat do Londýna.\n\nPři svém druhém pobytu v Londýně se seznámil s předními abolicionisty a později založil v Paříži \"Société des Amis des Noirs\" (Společnost přátel černochů), které byl předsedou v letech 1790-1791. Roku 1791 uveřejnil třísvazkové dílo \"Voyage dans les États-Unis de l’Amérique septentrionale\" (Cesta do Spojených států Severoamerických). Od prvopočátku srdcem i duší podpořil revoluci. Od roku 1789 do 1793 vydával \"Patriote français\" a jako informovaný a schopný člověk širokého rozhledu převzal i přední roli v politice.\n\nPo zničení Bastilly mu byly symbolicky předány klíče od pevnosti. Známým se stal svými projevy v Klubu jakobínů a byl zvolen členem městského zastupitelstva Paříže a poté i poslancem Ústavodárného shromáždění, později Národního konventu. Jeho zkušenosti mu umožnily během Ústavodárného shromáždění zabývat se zahraničními záležitostmi a v této době vedl zahraniční politiku Francie.\n\nVypovězení války císaři 20. dubna 1792 a Anglii 1. července 1792 jsou z velké části jeho dílem. Byl to opět Brissot, kdo dal válce její revoluční charakter stálou cílenou propagandou. Stal se hlavou revoluční strany girondistů, kterým se též říkalo brissotinci - značně zjednodušeno: bojovali za demokratickou společnost při odmítání zbytečného násilí a krveprolévání. Vergniaud byl jistě lepším řečníkem, ale Brissot byl muž širokého rozhledu, špičkově vzdělaný a nevyčerpatelně aktivní. V rozhodujících chvílích však zůstal váhavý a nenalezl způsob boje proti převažujícím tendencím radikalizace revoluce. Jeho strana byla poražena Horou a na vedoucí činitele girondistů byl 2. června 1793 vydán zatykač. Brissot se pokusil utéci v přestrojení, ale v Moulins byl zatčen. Během procesu bylo jeho vystupování nesmírně důstojné a klidné. Zemřel se svými druhy girondisty na popravišti 31. října 1793.\n\n"}
{"id": "202057", "url": "https://cs.wikipedia.org/wiki?curid=202057", "title": "Jazykový relativismus", "text": "Jazykový relativismus\n\nJazykový relativismus je lingvistická a antropologická teorie, podle níž\n\nNaše poznání světa na jazyce zřejmě závisí: co nedovedeme vyjádřit slovy, o tom sotva můžeme říci, že jsme to poznali.\n\nVšechny známé jazyky nutí své mluvčí více méně souvislou zkušenost (například krajinu) dělit na jednotlivé předměty, označované různými slovy (hory, údolí, lesy atd.), i když jejich hranice ve zkušenosti nejsou ani zdaleka ostré a zřetelné. Kromě toho například - přinejmenším v indoevropských jazycích - musí mluvčí jediný jev (zkušenost) – například letícího černého ptáka – obvykle vyjádřit třemi složkami: podstatným jménem (pták), slovesem (letět) a přídavným jménem (černý), které ve větě hrají roli podmětu, přísudku a rozvíjejícího členu. K tomuto rozkladu do kategorií nás jazyk nutí i tam, kde jeden z členů je významově zbytečný (například „fouká vítr“), a jen výjimečně můžeme jev popsat jediným slovem (například „prší“).\nJazykové kategorie do značné míry odpovídají kategoriím logickým – například subjekt a predikát.\n\nPočet živých jazyků se v současné době odhaduje na něco přes 6000 a lze mezi nimi skutečně najít významné a často překvapivé rozdíly. Týkají se všech rovin jazyka, fonetiky, lexika, gramatiky i stylu. Z množství zvuků, které člověk dokáže vyloudit, si každý jazyk vybírá velmi omezenou množinu hlásek (fonémů), které se podílejí na významu, kdežto jiné z řeči vylučuje. Známým příkladem lexikálních rozdílů mezi jazyky je klasifikace barev: některé jazyky znají jen dvě (tmavá a světlá), jiné tři (bílá, černá, červená), jiné přidávají ještě zelenou nebo modrou atd. Některé jazyky rozlišují rody, slovesné časy a podobně. Některé jazyky slova ohýbají (skloňují, časují), jiné je spojují (aglutinují) a jiné je prostě řadí za sebou do vět ve více či méně volném pořadí (slovosledu).\n\nPod dojmem těchto rozdílů začali už němečtí filosofové a vědci na přelomu 18. a 19. století (Johann Georg Hamann, Johann Gottfried Herder, Wilhelm von Humboldt) uvažovat o tom, že představy lidí, hovořících různými jazyky, jsou nejspíš také rozdílné. Tuto myšlenku pak formuloval americký antropolog Edward Sapir a jeho žák Benjamin Lee Whorf – oba na základě důkladného výzkum indiánských jazyků na západním pobřeží USA.\n\nProti Sapir-Whorfově hypotéze vystoupila řada lingvistů, kteří naopak zdůraznili společné či univerzální rysy všech známých jazyků (hlasová, akustická podoba; artikulace hlásek a artikulace slov; schopnost jazyka vyjádřit cokoli je třeba; „průhlednost“ jazyka – mluvčí si neuvědomuje, jak mluví a pod.). Silným odpůrcem jazykového relativismu je významný lingvista Noam Chomsky, zastánce univerzální a vrozené „jazykové schopnosti“ člověka. Při bližším ohledání se také ukázalo, že zastánci „silného“ relativismu přeháněli a nebrali v úvahu například schopnost člověka naučit se i jiný jazyk, překládat z jednoho do druhého nebo pozoruhodné jevy sbližování jazyků tam, kde je silná a trvalá komunikace různých jazykových oblastí (jazykový svaz).\n\n\n\n"}
{"id": "202061", "url": "https://cs.wikipedia.org/wiki?curid=202061", "title": "Efebe", "text": "Efebe\n\nEfebe je městský stát nacházející se na Zeměploše, fiktivním světě britského spisovatele Terryho Pratchetta. Samotné Efebe je známé jako město filozofů, lázní a taveren. Velké úctě se zde těší želvy. \n\nEfebe představuje zeměplošskou analogii ke starověkému Řecku. Nejpodrobněji se o něm hovoří především v Pratchettových knihách \"Pyramidy\" a \"Malí bohové\". \n\nEfebe je malý, ale poměrně bohatý a mocný státeček, nacházející se na pobřeží Kruhového moře mezi Mžilibabou a Omnií. Samotné přístavní město, tvořené zářivě bílými domy, se rozprostírá na vysokém skalisku ve smaragdově modré efebské zátoce. Město Efebe je proslulé množstvím filozofů, kteří zde žijí a neustále mezi sebou debatují a přou se. Tvrdí se, že v Efebe nelze hodit kamenem a nezasáhnout přitom filozofa. Odvěkým rivalem Efebe je nedaleké město Tsort.\n\nStátním zřízením Efebe je demokracie. Hlavou státu je Tyran, který je všemi obyvateli města volen na období pěti let. Obvykle bývá téměř okamžitě po svém zvolení uvržen do žaláře. Sídlem Tyrana je efebský palác, jehož vstup chrání neproniknutelný labyrint, v němž se ukrývá množství smrtelně nebezpečných nástrah. \n\nV Efebe žije poměrně značné množství otroků a občas jsou podnikány pokusy o jejich osvobození. Tomu se však otroci houževnatě brání, protože zákony Efebe přikazují jejich vlastníkům, aby o otroky pečlivě dbali, poskytovali jim pravidelnou stravu a jeden volný den v týdnu. Po dvaceti letech odpracovaných v otroctví má otrok právo na svobodný život, žádný z nich ho však nevyužívá a všichni setrvávají v pohodě otroctví až do smrti. Tento systém je tak největší brzdou hospodářského rozvoje státu.\n\nEfebští bohové vypadají jako lidé. Přesto se často a rádi převtělují do podob nejrůznějších zvířat, v jejichž podobě pak získávají přízeň efebských žen. Mezi zvlášť uctívané bohy patří bůh vína Vinojam, bohyně lásky Astoria, bohyně dohodnutých vášní Petinkia či bohyně moudrosti Patina, jejíž symbolem je tučňák. Pověstná je efebská knihovna, která je po magické knihovně Neviditelné univerzity v Ankh-Morporku druhou největší knihovnou Zeměplochy. \n\n"}
{"id": "202062", "url": "https://cs.wikipedia.org/wiki?curid=202062", "title": "Půst 17. tamuzu", "text": "Půst 17. tamuzu\n\n17. tamuz ( , \"šiv'a asar be-tamuz\") je postním dnem, který byl ustaven na paměť prolomení jeruzalémských hradeb. Podle 2 Kr byly hradby během obléhání Nebukadnezarem prolomeny 9. tamuzu, Talmud pak určuje datum prolomení hradeb Římany 17. tamuz.\n\nTento den byl spojen kromě obou prolomení hradeb i s dalšími významnými událostmi židovské historie:\n\nJak je vidět, půst 17. tamuzu slouží jako protiklad svátku Šavu'ot. Zatímco na Šavu'ot byla Tóra darována, na 17. tamuz připadají vždy události, související s rozbitím/prolomením (jeruzalémské hradby a desky desatera) nebo ničením a spálením (hradeb, Jeruzaléma a Tóry).\n\n17. tamuzem začíná třítýdenní období smutku, které končí 9. avem. Toto období se nazývá hebrejsky – \"jemej bejn ha-mecarim\", dny mezi strádáními, útisky. Toto označení odkazuje na biblický verš: „Všichni jeho pronásledovatelé ho dostihli v jeho úzkostech.“\n\nZačíná také desetitýdenní období, kdy při sobotním čtení z Tóry jsou připojovány haftary které nesouvisejí tematicky s příslušnou \"parašou\", ale vytvářejí samostatný cyklus napomínání a útěchy.\n\nPůst 17. tamuzu je menší půst, platí od úsvitu do soumraku. Na rozdíl od Tiš'a be-av není zakázáno kromě konzumace pokrmů a nápojů nic dalšího, jako např. mytí, koupání, čištění zubů atd. Liturgie pro 17. tamuz je podobná jako pro půst Gedaljův a půst 10. tevetu. Do amidy se přidává modlitba pro postní dny \"Anenu\", čte se Avinu malkenu a postní slichot. Z Tóry se čte pasáž obvyklá pro veřejný postní den a haftara.\n"}
{"id": "202063", "url": "https://cs.wikipedia.org/wiki?curid=202063", "title": "Ténoch", "text": "Ténoch\n\nTénoch, narodil se roku 1299 v Cuauhmixtitlanu a zemřel roku 1363 na témže místě. Byl to legendární náčelník Mexiků.\n\nPodle legendy si Ténoch roku 1318 podmanil město Colhuacán na jihovýchodě jezera Texcoco ve vysokohorském údolí v Mexiku. Tehdy byly položeny základy k budoucí slavné Aztécké říši.\n\nTenoch prožil své mládí v Mayapánu pod mayským jménem Kann, kde se dostal do smetánky Mayů díky tomu, že patřil mezi vynikající hráče míčové tlachtli. K hraní míčové se dostal díky princi Balámovi, který ho však později zradil. Ono i samotná \"pomoc\" tehdejšímu Kannovi od prince Baláma byla pouhou faleší. Princ Balám trpěl až chorobnou touhou se neustále vsázet a tehdy se vsadil se svými kumpány, kteří bili Kanna, že barbara Chichiméka (=Ténoche) dostane do vyšších vrstev. Kann se tedy stal tehdy hráčem míčové hry tlachtli a proslavil se mezi Mayi. Za svůj barbarský původ se začal stydět, proto se oblékal a choval jako May. Jeho matka, která ho hluboce milovala, mu nechtěla ublížit v rozvoji kariéry atd., tak se ho raději stranila. Nicméně, osud přihrál tehdy Kannovi do cesty dívku Toninu, do níž se zamiloval a díky níž si uvědomil, že není třeba stydět se za své kořeny, že je třeba je vyhledat, a tak se vydal směrem k jezeru Texcoco, přijal opět své jméno Tenoch z Chapultepeku a stal se přirozeným vůdcem lidí, kteří ho doprovázeli. Na ostrově v jezeře Texcoco založil město, které pojmenovali Tenochtitlán čili Tenochovo místo.\n"}
{"id": "202066", "url": "https://cs.wikipedia.org/wiki?curid=202066", "title": "Jean-Victor Moreau", "text": "Jean-Victor Moreau\n\nJean-Victor-Marie Moreau (14. února 1763 v Morlaix, Finistère; Francie – 2. září 1813 v Lounech, Čechy) byl jedním z nejvýznamnějších generálů období revoluce a konsulátu. Byl rivalem Napoleona Bonaparte.\n\nMoreau byl synem advokáta. Studoval v Rennes od roku 1778 práva a stal se soudním úředníkem. Při výbuchu války roku 1792 se v Rennes formoval dobrovolnický prapor a Moreau byl zvolen jeho velitelem. Následně Moreau prodělal tažení roku 1792 pod Dumouriezem a roku 1793 – to již byl brigádním generálem – vedl útok na Prusy u Pirmasens a tentýž rok, jako divizní generál dobyl Menin a přinutil Ypres ke kapitulaci, obsadil Bruggy, Ostende a Nieuport a při obsazení Holandska pod Pichegrumem velel pravému křídlu. Roku 1796 obdržel velení Rýnské a Moselské armády. Zatlačil Wurmsera k Mannheimu a u Kehlu překročil 24. června 1796 Rýn. Porazil 5. července 1796 Latoura u Rastattu a 9. července arcivévodu Karla u Ettlingen. Prošel Schwarzwaldem a na pravém břehu Dunaje došel až k Isaře. S Bavorskem uzavřel příměří (tzv. pfaffenhofenská dohoda), ale po porážce Jourdana byl přinucen k ústupu. Mistrovsky provedený ústup byl ulehčen nejednotností a často protichůdnými kroky protivníků. U Biberachu (Bádensko) dobyl velkého vítězství nad Latourovými Rakušany 2. října 1796, opět prošel Schwarzwaldem a po porážkách od arcivévody Karla u Emmendingenu (19. října 1796) a Schliengenu (24. října 1796) dosáhl Rýn, který překročil u pevnosti Hüningen a zajistil Breisach a Kehl až do začátku rok 1797. Tehdy opět překročil řeku a obsadil Lichtenau, kde obdržel zprávu o příměří dojednaném v Leobenu (23. dubna 1797). Moreau nalezl v zajatém poštovním voze rakouské armády zrádnou korespondenci Pichegruovu s velitelem sboru francouzských emigrantů princem de Condé, ale z přátelství k Pichegruovi mlčel. Když se vše prozradilo, direktorium Moreaua odvolalo z velení v září 1797. Přesto byl koncem roku 1798 jmenován generálním inspektorem italské armády a v dubnu 1799 byl na místo Schérera jmenován jejím velitelem. Armáda byla předtím několikrát poražena Suvorovem a nacházela se v rozkladu. Moreau ustupoval od Addy hornatým územím u Janova a zde se spojil s MacDonaldem ustupujícím od Neapole. V srpnu 1799 byl odvolán z velení, ale na přání nového vrchního velitele Jouberta se účastnil ještě bitvy u Novi (15. srpna 1799). Jelikož generál Joubert v počátku bitvy padl, převzal opět Moreau vrchní velení, porážce Francouzů však nezabránil.\n\nPřijel zpět do Paříže a odmítl návrh Sieyesův k převzetí moci a zavedení diktatury. Místo toho se podílel na převratu 18. brumaire střežením direktorů v Palais du Luxembourg. Poté obdržel vrchní velení Rýnské armády a postavil s Carnotem novou armádu o 90 000 mužích, s kterými potřetí překročil Rýn. V květnu 1800 zatlačil Rakušany pod Krayem celou řadou srážek u Stockachu, Engenu, Biberachu, Ulmu, překročil Dunaj a probojoval si cestu k Innu bitvami u města Höchstädt an der Donau, dále u Nördlingen a Neuburgu an der Donau, ale Rakušané domluvili příměří v Parsdorfu 15. července 1800. Mírová jednání však byla neúspěšná a v listopadu bylo obnoveno nepřátelství. Tehdy dobyl Moreau své nejslavnější vítězství – rozhodující a totální - 3. prosince 1800 v bitvě u Hohenlinden, kterým si otevřel cestu do srdce monarchie. Rakušané rychle uzavřeli příměří ve Steyeru 25. prosince 1800 a poté následoval mír v Lunéville. Demarkační linií byla řeka Erlauf, asi 50 km východně od Steyeru (Štýr). Poté se Moreau stáhl na svůj statek Grosbois tam byl též zatčen 4. února 1804 pro podezřelé styky s Pichegruem a Cadoudalem, když mnozí spolupachatelé proti němu vypovídali. S výpověďmi bylo manipulováno a i Napoleon proti svému rivalovi intrikoval. Proces skončil 9. června 1804 osvobozujícím rozsudkem, jelikož přímé důkazy o vině (tedy, že věděl, ale neoznámil) chyběly. V odvolacím řízení však (po intervenci Savaryho) byl odsouzen na 2 roky vězení. Napoleon změnil vězení na vyhnanství a Moreau se přeplavil do USA a usadil se v Morisville u Trentonu v New Jersey.\n\nNa počátku roku 1813 dostal Moreau pozvání ruského cara Alexandra I. k účasti v boji proti Napoleonovi a hodnost ruského maršála. Po poradě se svým dlouholetým známým a tehdy švédským korunním princem Jeanem Baptistem Bernadottem nabídku přijal. Přistál 26. července 1813 v Göteborgu a byl Alexandrem I. jmenován generálním adjutantem. Vrchní velení spojeneckých vojsk odmítl. Proti jeho přesvědčení se uskutečnil útok na Drážďany. V průběhu bitvy u Drážďan 27. srpna 1813 na výšině Räcknitzhöhe v průběhu jeho rozhovoru s carem mu dělová koule roztříštila obě nohy. Následovala amputace, která se uskutečnila v Kleinpestitz (během operace prý kouřil Moreau doutník). Poté byl transportován přes Krušné hory do Čech, kde v Lounech zemřel (2. září 1813). Ludvík XVIII. propůjčil vdově Moreauové neobvyklý titul „maršálky“ a nechal Moreauovi roku 1819 zřídit v Paříži pomník. Roku 1814 nákladem knížete Repnina - Volkonského byl postaven na výšině Räcknitz v Drážďanech památník, pod kterým jsou pochovány amputované nohy generála Moreaua. Jeho tělo bylo převezeno do Sankt Petěrburgu a tam pohřbeno.\n\nGenerál Moreau byl revolučním generálem, který nastartoval svou kariéru v době revolučních válek. Tak jako ostatní - Massena, Soult, Ney či Murat měl i on „ve své tornistře maršálskou hůl“. Moreau vystupoval jako zapřisáhlý republikán a nesouhlasil s vládou silné ruky, částečně i proto, že žárlil na úspěchy Napoleona Bonaparte. Zatímco Napoleon stále pilně pracoval na vytvoření své legendy, Moreauovy úspěchy ustoupily poněkud do pozadí, i proto, že on republikán se dal do služeb reakce, která slibovala mnoho, jen ne splnění republikánských ideálů. Ve Francii byl pak vnímán spíše jako nadaný zrádce. Jeho brilantně provedený ústup k Rýnu s následným výpadem a bitvou u Biberachu roku 1796 a mistrovsky vedená bitva u Hohenlinden však zůstávají součástí zlatého fondu dějin strategie.\n"}
{"id": "202070", "url": "https://cs.wikipedia.org/wiki?curid=202070", "title": "Lutropin", "text": "Lutropin\n\nLutropin (neboli luteinizační hormon; LH; dříve u mužů označován též jako ICSH, ) je hormon, který podporuje tvorbu pohlavních hormonů. U žen rozvíjí tvorbu estrogenů a progesteronu ve vaječnících (tím i vznik žlutého tělíska). U mužů podporuje tvorbu testosteronu ve varlatech. Společně s hormony folitropinem (FSH) a prolaktinem (PRL) tvoří lutropin skupinu gonadotropních hormonů, které stimulují činnost pohlavních žláz (gonád).\n\nLutropin je hormon bílkovinné povahy a tvoří se v adenohypofýze (přední lalok hypofýzy). Produkce hormonů hypofýzy je řízena z hypothalamu spouštěcími (liberiny) a tlumícími hormony (statiny). Oba tyto hormony tvoří přímo nervová tkáň v hypothalamu, kterýžto jev se označuje neurosekrece.\n\n\n"}
{"id": "202072", "url": "https://cs.wikipedia.org/wiki?curid=202072", "title": "Srbština (rozcestník)", "text": "Srbština (rozcestník)\n\nJako srbština se označuje několik jazyků.\n"}
{"id": "202074", "url": "https://cs.wikipedia.org/wiki?curid=202074", "title": "Správa paměti", "text": "Správa paměti\n\nSpráva paměti ( ) je v informatice soubor metod, které operační systém používá při přidělování operační paměti jednotlivým procesům, které jsou v počítači spuštěny. Může zajišťovat i následné uvolňování paměti (když už proces paměť nepotřebuje), nastavovat ochranu paměti a eventuálně i správu adresace paměti. Všechny tyto činnosti v operačním systému zajišťuje „správce paměti“ (). Pro některé činnosti je obvykle nutná hardwarová podpora v procesoru, kterou zajišťuje jednotka správy paměti (MMU).\n\nGarbage collection je automatizovaná správa paměti, která je součástí programu nebo jeho běhového prostředí a umožňuje automaticky uvolňovat již nepoužívanou paměť (na rozdíl od „ruční“ správy paměti, čímž se myslí volání příslušné funkce v programu).\n\nJe-li operační paměť reprezentována pamětí s přímým přístupem označujeme adresový prostor jako fyzický adresový prostor (FAP). Velikost tohoto prostoru je omezena bud fyzickou velikostí paměťových modulů a nebo velikostí adresy tj. adresa o velikosti n bitů umožňuje adresovat 2 na n-tou paměťových míst.\n\nJednodušší procesory umožňují adresovat pouze paměť s přímým přístupem, tedy adresovat pouze fyzický adresový prostor. V dnešní době většina procesorů umožňuje adresovat i tzv. logické adresové prostory. Jedná se o tzv. virtuální paměť. Jde v podstatě o speciální správu paměti, která umožňuje programům a aplikacím, přistupovat k místu na pevném disku stejně jako k operační paměti RAM, což umožňuje (na úkor snížení výkonu) snadno rozšířit kapacitu paměti počítače.\n\n\nPočítače do 70. let minulého století disponovaly velmi malým množstvím paměti. Proto ani nároky na správu paměti nebyly vysoké, takže vlastně v podstatě ani žádná neexistovala. Později paměť přibývala a bylo v zájmu majitelů počítačů, aby byla co nejlépe využita. To vedlo ke snaze umisťovat do paměti počítače více programů a k následnému požadavku na oddělení jednotlivých částí paměti, aby si jednotlivé procesy ať už záměrně nebo omylem neškodily. V tomto okamžiku můžeme sledovat nástup skutečných operačních systémů a postupně i čím dál kvalitnější správy paměti, která byla podporována hardwarovou podporou uvnitř procesorů.\n\nKaždý proces potřebuje ke svému běhu přidělení určité části operační paměti. Proto má každý operační systém \"modul správy paměti\", který zajišťuje přidělování a ochranu paměti. Podle implementace modulu správy paměti rozlišujeme:\n\n\nPři přidělování veškeré volné paměti je paměť rozdělena na dva bloky tj. na dvě souvislé části jež jsou určeny počáteční adresou. První blok je přidělen rutinám jádra operačního systému a jeho datovým strukturám – tzv. paměť jádra z anglického \"Kernel memory\". Druhý je pak přidělován na požádání ostatním procesům – tzv. aplikační paměť z anglického \"Application memory\". Paměť jádra sdílí všechny procesy, protože rutiny jádra včetně jeho datových struktur jsou využívány veškerými procesy při vykonávání služeb operačního systému. Aplikační paměť je soukromého charakteru, tedy přístup k ní má pouze vlastník.\n\nJe-li paměť volná tzn. není-li alokována je přidělena procesu celá bez ohledu na požadovanou velikost, přičemž nesmí přesáhnout velikost bloku. V případě obsazené paměti jiným procesem je požadavek na přidělení odmítnut. Toto zamítnutí může mít fatální důsledky pro proces žádající o paměť. K alokování paměti vlastně dochází jen při spuštění procesu a proces ji využívá po celou dobu svého životního cyklu. K uvolnění dojde po ukončení života procesu.\n\nOchrana paměti je zde realizována pouze v případě ochrany paměti jádra pomocí tzv. bázového registru. V praxi jde o znemožnění použití nižších adres než je báze. V registru je uložena báze bloku aplikační paměti a paměť jádra leží tedy před tímto blokem. Proces tedy ani nemůže adresovat paměť jádra. Registr se nastavuje pomocí privilegované instrukce, která se může volat pouze v režimu jádra.\n\nTato strategie správy paměti se jeden čas používala ve více úlohových systémech. Kdy byl tento princip jediného bloku v paměti rozšířen o možnost odkládání paměťového regionu do sekundární neboli odkládací paměti, např. pevný disk. Avšak obnova procesu z pevného disku je velice pomalá a proto je tato strategie v dnešních systémech téměř nepoužitelná. Jak je asi pochopitelné vzniká zde problém s nedostatečným využitím aplikační paměti. V praxi to znamená, že proces s malou velikostí zabere celou aplikační paměť.\n\nOS MFT (Multitasking with Fixed number of Tasks). Aplikační paměť je při startu OS rozdělena na bloky, které lze alokovat samostatně. OS přidělí programu blok, jehož délka je větší nebo rovna nárokům tohoto programu. V paměti se může nacházet několik procesů současně. Jeden proces může zabírat i více nesouvislých bloků (bloky oddělené jiným blokem). Oproti tomu dochází k fragmentaci (špatné využití paměti), je potřeba znát nároky programu předem a u procesu, který má větší nároky než je velikost největšího bloku paměti nedojde k odstartování. Velikost s počtem bloků vycházejí z druhu aplikací, které mají být na daném operačním systému provozovány.\n\nNelze předem stanovit, kde (na jaké adrese) bude program uložen → program musí být relokabilní.\n\n\nVětšinou se skládá ze tří regionů: kódového, datového a zásobníkového regionu. Kódový region většinou obsahuje kód programu. Datový region nese statické data programu. Vyžaduje jak zápis tak čtení a v některých systémech může změnit svoji velikost. Zásobníkový region já charakter LIFO a jsou zde obsaženy lokální datové proměnné a návratové adresy funkcí.\n\n\n\nPaměť není rozdělena na pevné bloky, ale programu je při jeho startu přidělena paměť podle nároků. Neboli se přidělí celý volný blok a to, co nepotřebuje, program vrátí. Při alokaci se vyhledá opět první přípustný blok, pokud je jeho velikost rovna či blízká požadavku je blok použit celý. Když dochází k uvolnění bloků je nutné provádět tzv. zcelování volných bloků. Vznikne-li souvislá řada 2 či 3 bloků jsou spojeny do jednoho.\n\n\nVybere buď blok o stejné velikosti, nebo pokud takový neexistuje největší existující\n\nPrvní z řady. Projíždíš pro každé číslo celou řadu a hledáš první hodnotu do které se vejde\n\nVybere buď blok o stejné velikosti, nebo nejlépe padnoucí (s nejmenší možnou velikostí)\n\nJe v tomto případě realizováno na počátku každého bloku, informace zde tvoří jakousi hlavičku.\n\n\n"}
{"id": "202077", "url": "https://cs.wikipedia.org/wiki?curid=202077", "title": "Seznam českých exonym", "text": "Seznam českých exonym\n\nTento seznam českých exonym zahrnuje české ekvivalenty pro cizojazyčné místní zeměpisné názvy ze všech oblastí světa, kromě německy hovořících – ty jsou vyčleněny do článku Seznam českých exonym pro německá toponyma.\n\nSeznam záměrně neobsahuje názvy, které představují jen drobnou hláskovou obměnu cizího názvu nebo jsou přímo jeho transkripcí nebo transliterací, např. Moskva, Sofie, Sicílie. Jako „zastaralá“ jsou označována exonyma, která se v běžném jazyce již nevyskytují (což ovšem neznamená, že např. v historiografii či národopisu nejsou stále užívána), do kategorie „vychází z užívání“ byla zařazena ta, která leží na pomezí a zpravidla je používá nebo alespoň zná především starší generace, zatímco mladí lidé užívají transkripci cizího místního jména, a konečně „historická“ exonyma ztratila opodstatnění, neboť objekt, jejž označovala, zanikl nebo byl přejmenován.\n\n\n\n\n"}
{"id": "202079", "url": "https://cs.wikipedia.org/wiki?curid=202079", "title": "Kabuki", "text": "Kabuki\n\nKabuki (: 歌舞伎) je jedna ze tří tradičních forem japonského divadla (další jsou nó a bunraku).\n\nTypické pro divadlo kabuki je vysoce stylizovaná jevištní forma s výrazným líčením herců, okázalými kostýmy, dramatickými gesty a tradičním hudebním doprovodem. Kabuki bylo v jednodušší formě předváděno potulnými herci již na přelomu 16. a 17. století.\nJednotlivé kandži znaky (zleva doprava) znamenají zpěv (歌), tanec (舞) a schopnost, dovednost (伎). Kabuki je tedy někdy překládáno jako \"umění zpěvu a tance\". Vzhledem k tomu, že slovo kabuki pravděpodobně vzniklo ze slova kabuku, což znamená \"učit se\" nebo \"být nezvyklý\", může být kabuki interpretováno také jako \"avantgardní\" nebo \"bizarní\" divadlo. Výraz kabukimono (歌舞伎者) původně označoval ty, kteří byli bizarně oblečeni a pyšně si vykračovali ulicemi.\n\nŽenám bylo vystupování zakázáno, a proto se vyvinula \"onnagata\" – muž hrající ženské role. Tito herci už většinou hráli ženské role celoživotně.\n"}
{"id": "202083", "url": "https://cs.wikipedia.org/wiki?curid=202083", "title": "Jóaš", "text": "Jóaš\n\nJóaš (hebrejsky: , \"Jeho'aš\"), v českých překladech Bible přepisováno též jako Joaš, Joas či Jehoaš, byl z Davidovy dynastie sedmým králem samostatného Judského království. Jeho jméno se vykládá jako \"„Hospodin daroval“\" nebo \"„Hospodinův oheň“\". Moderní historikové a archeologové uvádějí, že vládl asi v letech 836 př. n. l. až 798 př. n. l. Podle kroniky Davida Ganse by však jeho kralování mělo spadat do let 3061–3100 od stvoření světa neboli do let 701–661 před naším letopočtem, což odpovídá 40 letům vlády.\n\nJóaš byl synem krále Achazjáše a Sibji z Beer-šeby a zároveň vnukem Atalji, jež vládla judskému království před ním. Vládu své babičky přežil jen díky tomu, že jej jako kojence vzala z královského domu jeho teta Jóšeba, žena velekněze Jójady, a ukryla jej v Hospodinově domě. Atalja totiž po smrti svého syna Achazjáše nechala vyvraždit všechno královské potomstvo z dynastie krále Davida. Cílem zřejmě nebylo pouze to, aby upevnila svou vlastní moc, ale také to, aby postupně omezila vliv Hospodinových kněží, kteří se řídili učením Tóry a bránili zavádění modloslužebných kultů, jež Atalja pod vlivem své matky Jezábel vyznávala. Stranou Ataljina vlivu se Jóašovi dostalo od velekněze Jójady odlišné náboženské výchovy, takže se stal nadějí všech, kteří odmítali jakýkoliv druh modlářství a zároveň věřili proroctví, podle něhož neměl být králi Davidovi vyhlazen následník trůnu z jeho rodu.\n\nV roce 837 př. n. l. získal velekněz Jójada na svou stranu velitel armády a zorganizoval v Jeruzalémě vzpouru, při níž byla Atalja usmrcena mečem. Poté byl na krále korunován sedmiletý Jóaš a \"„všechen lid země přišel k Baalovu domu a strhli jej; jeho oltáře i jeho obrazy nadobro roztříštili a Baalova kněze Mátana zabili před oltáři.“\" Za vlády Jóaše se pak započalo s obnovou jeruzalémského chrámu. \n\nPo smrti velekněze Jójady, který se dožil úctyhodných 130 let, král Jóaš pod vlivem judských velmožů uctívání Hospodina opustil a dokonce nechal ukamenovat Jójadova syna Zekarjáše, který jej z pozice kněze a proroka neváhal napomínat. Jóašova vláda neslavně končí, když aramejské vojsko vydrancuje zemi a těžce nemocný král je na svém lůžku zavražděn vlastními lidmi. Po něm na judský trůn nastoupil jeho syn Amasjáš.\n\nPisatelé Bible vyhodnocují Jóašův život rozporuplně. 2. kniha královská se zmiňuje pouze o pozitivních částech jeho života, zatímco Knihy kronik zmiňují i zločin, při němž byl zavražděn Boží prorok – kněz Zekarjáše. Tento čin byl považován za natolik závažný, že o něm mluvil o mnoho let později dokonce i Ježíš Kristus. Někteří badatelé se domnívají, že rozdíl hodnocení v knihách Tanachu spočívá v samotných pisatelích. Zatímco Knihy královské vznikaly pod silným vlivem judských králů a jejich pisatelé žili pravděpodobně před babylónským zajetím, případně během něho, Knihy kronik byly naproti tomu napsány až po návratu z tohoto zajetí a vznikly pod vlivem Ezdrášovy kněžské komunity.\n\n"}
{"id": "202084", "url": "https://cs.wikipedia.org/wiki?curid=202084", "title": "Jean-Charles Pichegru", "text": "Jean-Charles Pichegru\n\nJean-Charles Pichegru (16. února 1761, Arbois, Franche-Comté, Francie – 5. dubna 1804, Paříž, Francie) byl francouzský generál období revolučních válek, který sehrál vedoucí roli v dobytí Rakouského Nizozemí, dnešní Belgie, i severního (svobodného) Nizozemí. Později se spojil s roajalisty a plánoval atentát na Napoleona Bonaparte.\n\nJean-Charles Pichegru studoval u minoritů a působil jako učitel matematiky klášterní školy v Brienne. Nosil řádový oděv, ale vysvěcen nebyl. Vyučoval též na vojenské škole v Brienne, ale Napoleon Bonaparte nepatřil k jeho žákům. Roku 1783 vstoupil jako voják do dělostřeleckého pluku v Auxerre. S nadšením se přidal k revoluci, stal se v Besanconu předsedou jednoho politického revolučního klubu. Byl jmenován velitelem praporu národní gardy a v jeho čele bojoval v Rýnské armádě. Zde se vyznamenal, přešel roku 1792 do generálního štábu a roku 1793 se stal divizním generálem. \n\nV říjnu 1793 byl jmenován velitelem Rýnské armády a ve spolupráci s generálem Lazarem Hochem v prosinci 1793 přinutil Rakušany k ústupu, když ovládl opevněné weissenburské Wissembourg linie, obsadil Landavu a Lauterburg. V únoru 1794 byl jmenován vrchním velitelem franc. Severní armády a vybojoval vítězství u Montcastelu a Meninu (26. a 29. dubna 1794), porazil Rakušany pod princem Bedřichem Josiášem Sasko-Koburským a Brity pod druhorozeným synem brit. krále vévodou z Yorku. 18. května 1794 u Courtrai a pak v červnu Clerfayta v dnešní Belgii u Rousselaere a Hoogleedenu. \nPo vítězství Jourdana 26. června 1794 u Fleurusu, překročil Pichegru Šeldu, obsadil Bruggy, Ostende, Gent a Oudenaarde, poté 18. října 1794 překonal se 40 000 muži Másu a 27. prosince 1794 dobyl za vydatné pomoci mrazu ostrov Bommel a byl oslavován holandskými patrioty jako osvoboditel. V březnu 1795 povolán jako vojenský velitel Paříže, kde na předměstích potlačil lidové povstání 1. dubna 1795 (12. germinalu r. III) a poté se vrátil k Rýnské armádě a obsadil Mannheim. Zde se setkal s agentem monarchistů Fauche-Borelem, jednal s ním a obdržel velké sliby od prince de Condé odměnou za pomoc při opětném dosazení Bourbonů na francouzský trůn. Od této chvíle vedl operace pasivně a pomalu a zamezil plnému využití francouzských vítězství. Tímto svým jednáním se stal podezřelý, ale nové direktorium jej odeslalo jako vyslance do Švédska. Pichegru ale tuto funkci nepřijal a stáhl se do soukromí v rodišti. Roku 1797 se stal členem a dokonce předsedou Rady pěti set, ale po státním převratu 18. fructidoru (4. září 1797) byl zatčen a odsouzen k deportaci do Cayenne ve Francouzské Guayaně v jižní Americe. V červnu 1798 se mu spolu se sedmi společníky podařil útěk do Paramariba a odtud odplul do Velké Británie. O rok později se přidal k rakouské a ruské armádě a bojoval pod Rimským-Korsakovem. Poté žil krátce v Německu a vrátil se do Velké Británie. \nTam navázal staré kontakty s Bourbony a spolu s Georgesem Cadoudalem navrhl atentát na prvního konsula Francie. V převlečení se oba vrátili do Paříže (1804), kde Pichegru navázal kontakty s generálem Moreauem, ale 28. února byl po tuhém odporu přesile četníků zatčen. Před skončením soudního procesu byl Pichegru nalezen ve své cele v Templu zardoušen vlastní kravatou. Zda se jednalo o sebevraždu či o vraždu – kravatu si měl dvoumetrový silák ukroutit kolem krku hůlkou, což nezní věrohodně – není dodnes zcela rozhodnuto. V roce 1816 byla mu v Arbois odhalena socha.\n\nV roce 1794 ovládl Pichegru město Maastricht a zmocnil se také fosilního bohatství tohoto holandského území. Konkrétně získal lebku obřího mořského plaza mosasaura, objevenou roku 1770 Johannem Hoffmannem v křídových lomech u města Maastricht. Ta pak byla roku 1795 převezena do Paříže jako válečná kořist a zkoumal ji slavný Georges Cuvier.\n"}
{"id": "202087", "url": "https://cs.wikipedia.org/wiki?curid=202087", "title": "Guy z Lusignanu", "text": "Guy z Lusignanu\n\nKvido z Lusignanu (francouzsky \"Guy de Lusignan\" / výslovnost: \"„gy d lisiňon“\"/ 1150 – 1194) byl francouzský rytíř, který se sňatkem s jeruzalémskou princeznou Sibylou stal jeruzalémským králem a který přivedl království do katastrofy u Hattínu 4. července roku 1187.\n\nKvido byl synem hraběte Huga VIII. z Poitou, které bylo toho času součástí akvitánského vévodství. To bylo v rukách královny Eleonory Akvitánské, jejího třetího syna Richarda a jejího manžela krále Jindřicha II.\n\nV roce 1168 Kvido a jeho bratři přepadli a zabili Patrika, prvního hraběte ze Salisbury, který se navracel z poutní cesty. Za tento akt byli z Poitou vyhnáni Richardem Lví srdce, tehdejším vévodou akvitánským.\n\nV rozmezí let 1174 až 1180 Kvido odešel do Jeruzaléma. Roku 1174 se Kvidův bratr Almerich II. oženil s dcerou Balduina z Ibelinu a otevřel si tak cestu do vznešených kruhů jeruzalémského dvora. Almerich tím získal podporu krále Balduina IV. a jeho matky Anežky z Courtenay, hraběnky z Jaffy a Askalonu, provdané za Reginalda ze Sidonu. Díku tomu získal Almerich post vysokého královského komisaře pro Jaffu, později pro území celého království. Později se objevily domněnky, že byl Anežčiným milencem, ale tyto dohady jsou sporné. Je pravděpodobnější, že Almerichovo povýšení sledovalo jeho odstranění ze sféry politických zájmů rodu Ibelinů, kteří byli spřízněni s Raimondem III., hrabětem z Tripolisu, bratrancem krále Almericha I. Jeruzalémského a s dřívějším vysokým úředníkem království. Jisté však je, že Almerichův úspěch zvýšil Kvidovu politickou a společenskou prestiž, kdykoliv se objevil.\n\nV polovině 13. století \"Old French Continuation\" Viléma z Tyru (někdy připisované Ernoulovi) tvrdí, že Anežka doporučila svému synovi, aby se Sibyla vdala za Kvida z Lusignanu. To svědčí o tom, že Almerich přivedl Kvida do Jeruzaléma vyloženě s cílem jej oženit se Sibylou. Nicméně to je nepravděpodobné. Rychlost, s jakou byl sňatek uspořádán svědčí o tom, že Kvido už musel být přítomen v Palestině, když se toto rozhodnutí o svatbě upeklo. Zdá se pravděpodobné, že malomocný král Balduin IV., který byl zřejmě méně ovlivnitelný, než jej historikové dříve vykreslovali, zvažoval mezinárodní důsledky: bylo důležité, aby se jeho sestra vdala za někoho, kdo je s to zajistit politickou a vojenskou pomoc pro Jeruzalémské království zvenčí, než za nějakého zástupce zdejší šlechty. Kvido, příslušník starého a mocného francouzského šlechtického rodu a dříve rebelský vazal Richarda I. a Jindřicha II. nyní vzbudil zájem v zámoří.\n\nRaimond III., hrabě z Tripolisu a Bohemund III., kníže z Antionchie se připravovali napadnout Jeruzalémské království a přinutit tak Balduina IV. vdát Sibylu za Balduina z Ibelinu, tchána Kvidova bratra Almericha II. Kvido a Sibyla byli spěšně oddáni na Velikonoce roku 1180, aby se zabránilo konfliktu s Raimondem a Bohemundem. Díky sňatku získal Kvido titul hraběte z Jaffy a Askalonu a rychtáře Jeruzaléma. Se Sibylou měl Kvido dvě dcery, Alix a Marii. Kromě toho měla Sibyla ještě jednoho syna z prvního manželství s Vilémem z Montferratu\n\nCtižádostivý Kvido z Lusignanu přesvědčil Balduina IV., aby ho na počátku roku 1182 jmenoval regentem království. Nicméně během příměří trvajícího již dva a půl roku vyprovokovali Kvido z Lusignanu a Renaud ze Chattilonu konflikt se Saladinem. Ale byla to Kvidova vojenská váhavost při obléhání Keraku, která králi otevřela oči. Během let 1183 až 1184 se snažil manželství své sestry, ke které se choval stále laskavě, a Kvida anulovat. Balduin IV. chtěl sobě loajálního švagra, namísto toho byl znechucený Kvidovou unáhleností a neposlušností. Sibyla byla zatím držena v Askalonu a snad ne proti její vůli. Neúspěšný v přesvědčování vlastní sestry a zavírání dědice Balduina V. pryč od Kvida, král a \"Haute Cour\" (jeruzalémský sněm) pozměnili nástupnictví na trůn, upřednostněním Balduina V., Sibylina syna z prvního manželství před Sibylou a její mladší sestrou Isabelou (kterou Balduin IV. i jeruzalémský sněm uznal za stejně nevhodnou nástupnictví jako Sibylu, ačkoliv jí úplně nevyřadili). Kvido si zatím podržel svůj chabý profil až do doby, než se jeho žena stala v roce 1186 královnou Jeruzaléma.\n\nKdyž v roce 1185 Balduin IV. podlehl svému malomocenství, na uvolněný trůn usedl Balduin V., který byl však jako dítě velmi neduživý a během jednoho roku zemřel. Kvido se Sibylou přišli do Jeruzaléma, kde roku 1186 Sibylina syna pohřbili. S sebou přivedli své vojsko, které obsadilo město. Raimond III., který se obával Kvidova politického vlivu a jeho nových spojenců, královny vdovy Marie Komnenovny, učinil po korunování Sibyly královnou jeruzalémským patriarchou Herakliem opatření, vedoucí ke svolání jeruzalémské královské rady. Renaud de Chatillon získal pro Sibylu lidovou podporu prohlášením: \"„li plus apareissanz et plus dreis heis dou rouame“\" (je nejvíce zřejmou a právoplatnou dědičkou království). A s podporou církve se Sibyla stala nezpochybnitelnou panovnicí.\nNicméně ještě před svou korunovací, k radosti části dvořanů, souhlasila Sibyla s rozvázáním svého manželství a s co nejrychlejším sňatkem s někým jiným. Členové jeruzalémského sněmu byli s tímto plánem spokojeni, a tak se zanedlouho konala veselka, k úžasu všech byl Sibyliným ženichem opět Kvido z Lusignanu. Královna sňala z hlavy svou korunu a posadila ji na hlavu svému manželovi, čímž jej korunovala za svého spoluvládce. Bernard Hamilton o tom napsal: \"„po tomto obřadu se stal Guy skutečným králem Jeruzaléma“\".\n\nSibylina nevlastní sestra Isabela a její manžel Humfred IV. z Toronu byli Raimondem III. a rodem Ibelinů prohlašováni za nástupce na trůn. Ačkoliv bylo manželství Sibyliných rodičů rozvedeno a Balduin IV. i Sibyla byli církví prohlášeni jako legitimní, byla Isabela v očích mnohých zákonnou dědičkou. Humfred se však neměl k tomu, prosazovat svou ženu na trůn. Místo toho přísahal lenní věrnost Sibyle a stal se jedním z Kvidových nejbližších spojenců.\n\nKvida znepokojily zprávy o Saladinově postupu královstvím. V roce 1187 se Kvido pokusil, navzdory radám Raimonda III., zabránit obléhání Tiberiasu Saladinem; evropské vojsko bylo zcela obklíčené a odříznuté od zásob vody a 4. července kompletně zničeno v bitvě u Hattínu. Kvido byl jedním z mála zajatců, kteří byli po bitvě Saladinem ušetřeni, spolu se svým bratrem Geoffreyem, Renauldem a Humfredem.\n\nVyčerpaní zajatci byli přeneseni do Saladinova stanu, kde dostali pohár vody, jako výraz Saladinovy velkomyslnosti. V arabské tradici podělení se o vodu se zajatcem znamenalo darovat mu život. Kvido však vodu podal vedle stojícímu Renaudovi, který se napil. Saladin přes tlumočníka králi řekl, že to byl on a nikoliv Saladin, kdo Renaudovi vodu podal. Renaud reagoval arogantně a rozzuřený Saladin mu osobně usekl hlavu. Kvido z Lusignanu, který gesto s nápojem nepochopil, padl na kolena v očekávání, že na řadě je on. Saldin mu však pokynul, aby povstal a řekl:\"„Není zvykem králů zabíjet se navzájem.“\"\n\nKvido byl uvězněn v Damašku, zatímco Sibyla společně s Balianem z Ibelinu zůstala při obraně Jeruzaléma, který byl Saladinovi předán 2. října. Sibyla psala Saladinovi a prosila ho o manželovo propuštění. Roku 1188 byl Kvido skutečně ze zajetí propuštěn a znovu se setkal se svou ženou. Společně pak hledali útočiště v Tyru, jediném městě, které zůstalo v křesťanských rukou zásluhou obránce Konráda z Montferratu (mladšího bratra Sibylina prvního muže Viléma z Montferratu)\n\nKonrád odpíral Sibyle a Kvidovi azyl, a tak museli po mnoho měsíců tábořit vně hradeb města. Poté se Kvido chopil iniciativy a začal obléhat pevnost Akkon v očekávání posil předvoje třetí křížové výpravy. Královna Kvida následovala, ale roku 1190 na nemoc zemřela, společně s jejich mladými dcerami Alix a Marií. Podle členů Jeruzalémského sněmu, kteří přežili, se Sibylinou smrtí ztratil Kvido svou moc, kterou si jako manžel královny držel a podle jejich mínění tím koruna přešla na Isabelu. Ibelinové rychle rozvedli Isabelu s Humfredem, aby ji stejně rychle provdali za Konráda, který se nyní prohlašoval jeruzalémským králem. Kvido to však odmítal vzít na vědomí a dál požadoval své uznání jako král Jeruzaléma.\n\nRoku 1191 Kvido opustil s malou flotilou Akko a odplul do Limassolu na Kypru, aby hledal pomoc u Richarda I., svého někdejšího lenního pána v Poitou. Kvido znovu přísahal svou věrnost Richardovi, tentokrát již jako králi Anglie a účastnil se jeho svatby s Berengarií Navarrskou. Na Kypru se zúčastnil také Richardovy kampaně proti zdejšímu řeckému vládci Izáku Komnenovi. Na oplátku po příjezdu do Akkonu Richard I. Lví srdce podpořil Kvida v jeho sporu s Konrádem, kterého mezitím podpořili jeho příbuzní král Francie Filip II. August a Leopold V. vévoda rakouský.\n\nKonflikt pokračoval i během obléhání města, nezabránil však Kvidovi statečně zachránit Konrádův život, když byl obklíčen nepřáteli. Později bylo dosaženo částečné dohody: Kvido zůstane jeruzalémským králem po zbytek svého života a Konrád s Isabelou se stanou jeho dědici. Spor se však úplně urovnat nepodařilo a král Anglie si uvědomil, že nemůže odjet domů, dokud se tato záležitost neurovná. Tak se rozhodlo, že právo na královský titul, bude uděleno prostou volbou zástupců zdejší šlechty. Konrád z Montferratu tehdy zvítězil na celé čáře a stal se tak jeruzalémským králem. Kvido byl nyní nucen uznat svou porážku. Pouze o několik dnů později byl Konrád zavražděn a Isabela se provdala za Richardova synovce Jindřicha II. ze Champagne, který zemřel roku 1197. Poté se Isabela vdala za Kvidova bratra Almericha z Lusignanu.\n\nMezitím byl Kvido odškodněn za ztrátu svého království koupí ostrova Kypru od Řádu Templářů, kterým ho prodal Richard I. Lví srdce, jenž ho dobyl na Byzantské říši od zdejšího řeckého guvernéra Izáka Komnena. De facto byl Kvido králem ostrova, ale stále používal titul jeruzalémského krále, byť už mu legitimně nepatřil. Během Kvidovy vlády, se roku 1183 narodil na Kypru slavný filosof Altheides.\n\nKvido z Lusignanu zemřel roku 1194 bez legitimního potomka. Královskou korunu po něm proto převzal jeho bratr Almerich z rukou císaře Svaté říše římské Jindřicha VI.. Rod Lusignanů vládl v křižáckém království Kyperském až do roku 1474. Kvido z Lusignanu byl pohřben v templářské katedrále v Nikosii.\n\nPostava Kvida z Lusignanu se objevila v mnoha historických románech. Například románu od Zofie Kossak-Szczuckové \"Malomocný král\", Grahama Shelbyho \"Rytíři temné slávy\" a Cecilie Hollandové \"Jeruzalém\". Vykreslován je obecně jako pohledný, ale slabý a pošetilý mladý muž. Ronald Welch v \"Křižáckých rytířích\" a Jean Plaidy (Eleanor Hibbert) v románu \"Srdce lva\" Kvida představují jako sympatického a šlechetného rytíře. Oba však vzbuzují mylný dojem, že byl mladší než Richard I. Lví srdce, ve skutečnosti byl o několik let starší.\n\nKvido byl rovněž ztvárňován mnoha filmy. Jako starší, mírumilovný muž podnícený do války Renauldem z Chatillonu ve snímku egyptského režiséra Yusufa Chahindeho \"Naser Salah AD-Din\" z roku 1963. Jiná beletristická forma byla – jako arogantního a vypočítavého lotra – hraného novozélandským hercem maďarského původu Martonem Csokasem v hollywodském velkofilmu \"Království nebeské\".\n\n\n"}
{"id": "202094", "url": "https://cs.wikipedia.org/wiki?curid=202094", "title": "Přeslička luční", "text": "Přeslička luční\n\nPřeslička luční (\"Equisetum pratense\") je rostlina z oddělení přesličky, jehož jediným recentním rodem je rod přeslička v širším pojetí (\"Equisetum\" s.l.).\n\nPřeslička luční je vytrvalá, výtrusná bylina vysoká nejčastěji 10-50 cm, vyrůstající z článkovitého oddenku. U přesličky luční se projevuje sezónní dimorfismus. Na jaře vyrůstá fertilní lodyha, která je asi 5-20 cm vysoká, zpočátku nevětvená, nezelená, světle hnědé barvy. Později však vyrostou přesleny větví a lodyha zezelená. Kromě toho z oddenků vyrážejí letní sterilní lodyhy, které jsou od počátku zelené a větvené. Lodyhy se přeslenitě větví (ale na rozdíl od přesličky lesní jsou ale jen výjimečně dvojnásobně větvené). Na žebrech je vždy 1 řada křemičitých hrbolků. Střední dutina zabírá asi 1/2 průměru stonku. Jako u ostatních přesliček se v každém uzlině nachází pochva, což jsou vlastně bočně srostlé přeslenitě uspořádané listy, nahoře mají listy volné konce a tvoří zuby pochvy. Zuby dosahují asi třetinové délky pochvy a mají uprostřed úzké tmavohnědé žebro a široký nahnědlý lem. Výtrusnicový klas na jarních lodyhách je solitérní, vrcholový, elipsoidního tvaru. Některé populace přesličky luční jsou převážně sterilní a rozmnožují se vegetativně oddenky. O životním cyklu přesliček viz přeslička.\n\nRoste nejčastěji v lužních lesích a pobřežních křovinách, většinou na nevápnitých podkladech a v polostínu.\n\nRoste ve střední severní a severovýchodní Evropě, Asii a v Severní Americe.\n\nNa většině území poměrně vzácný druh, častější je jen v některých kaňonovitých údolích řek, např. Ploučnice a Teplá, dříve i Vltava.\n\n\n\n \n"}
{"id": "202103", "url": "https://cs.wikipedia.org/wiki?curid=202103", "title": "Přeslička pobřežní", "text": "Přeslička pobřežní\n\nPřeslička pobřežní (\"Equisetum × littorale\") je rostlina z oddělení přesličky, jehož jediným recentním rodem je rod přeslička v širším pojetí (\"Equisetum\" s.l.). Je to kříženec mezi přesličkou rolní (\"Equisetum arvense\") a přesličkou poříční (\"Equisetum fluviatile\").\n\nPřeslička pobřežní je vytrvalá výtrusná bylina, vysoká nejčastěji 30-80 cm, vyrůstající z článkovitého oddenku. Jako u většiny kříženců nese přeslička pobřežní zpravidla znaky obou rodičů. Větví se obvykle jen ve střední části, centrální dutina stonku zaujímá asi 1/6-1/3 průměru lodyhy. Rostliny jsou zpravidla jen sterilní, výtrusnicový klas se vytváří pouze vzácně, výtrusy jsou zakrnělé a haptery chybí.\nV ČR roste na podobných lokalitách jako přeslička poříční, vždy nacházená společně s tímto rodičem.\n\nRoste v Evropě, Asii a v Severní Americe.\n\nV ČR nalézána pouze ojediněle. Může však být přehlížena. Naopak v minulosti byl tento kříženec občas zaměňován s extrémními formami rodičů.\n\n"}
{"id": "202108", "url": "https://cs.wikipedia.org/wiki?curid=202108", "title": "Volby do parlamentu Československé republiky 1935", "text": "Volby do parlamentu Československé republiky 1935\n\nVolby do Národního shromáždění Československé republiky se konaly 19. května 1935. Zvítězila v nich Sudetoněmecká strana v čele s Konradem Henleinem se ziskem 15,18 % všech hlasů.\n\nŠlo v pořadí o 4. a zároveň poslední parlamentní volby (dříve 1920, 1925, 1929) během první republiky.\n\nVolební kampaň v pojetí jednotlivých stran se výrazně lišila. Strany vládní se prezentovaly jako jistota a poukazovaly na své úspěchy z předchozích let působení v koalici, byť se nevyhýbaly útokům na koaliční partnery. Československá živnostensko-obchodnická strana středostavovská do voleb šla jako opoziční, ale deklarovala zájem o vstup do povolební koalice. Národní obec fašistická a v menší míře i Národní sjednocení se prezentovaly jako zásadová opozice a deklarovaly snahu o výraznou změnu politického systému Československa. Sudetoněmecká strana a Komunistická strana Československa byly v tomto ohledu rovněž výrazně opoziční, ale ani tyto formace otevřeně nevystupovaly protistátně (z obav před úředním zákazem).\n\nSudetoněmecká strana se v rámci kampaně odlišovala využíváním náročných způsobů agitace včetně pochodů, bombastické dramaturgie mítinků. V některých etnicky převážně německých pohraničních oblastech českých zemí se objevily i případy nátlaku a zastrašování voličů. Na tyto případy si stěžovala zejména Německá sociálně demokratická strana dělnická v ČSR a Komunistická strana Československa.\n\nKrátce před volbami došlo zákonným rozhodnutím stran vládní koalice k mírné korekci volebního systému. Původním záměrem bylo jisté zpřísnění prahu pro přidělení mandátů v Národním shromáždění. S ohledem na polskou a židovskou menšinu (Židovská strana) se ale počítalo s výjimkou pro strany etnických menšin, které měly méně než 300 000 příslušníků, kde se naopak plánovalo změkčení kritérií (celostátně jim mělo stačit 50 000 hlasů do poslanecké sněmovny a 60 000 do senátu). Česká nacionalistická pravice (Národní sjednocení) proti takovémuto zvýhodňování některých menšin ale protestovalo. Koalice nakonec tento záměr opustila. Nakonec tak došlo k mírnější modifikaci. Byl zrušen požadavek zisku tzv. základního mandátu v 1. skrutiniu zavedený před volbami v roce 1925, ale mandáty v parlamentu se měly přidělovat jen kandidátním listinám, které získaly buď v jednom volebním kraji alespoň 20 000 hlasů a celostátně 120 000 hlasů. Motivací bylo pomoci aktivistickým německojazyčným politickým stranám, které se nyní kvůli nástupu SdP obávaly dramatického propadu voličské podpory (BdL nebo Německá křesťansko sociální strana lidová). Nová úprava vedla k spojování některých menších politických formací do účelových volebních koalic či k jejich koalování s velkými politickými stranami. Takto například Židovská strana kandidovala společně se sociálními demokraty. Významným rozdílem oproti předchozím volbám také bylo spojení termínu voleb do dolní a horní komory do jednoho dne. 26. května, tedy týden po parlamentních volbách, proběhly rovněž volby do okresních zastupitelstev a volby do zemských zastupitelstev.\n\nVolební účast byla povinná a za neúčast u voleb hrozila sankce. Toto v kombinaci s pocitem, že jde o významné volby, vedlo k vysoké účasti. Voleb se nezúčastnilo jen 646 500 voličů, tedy 7,2 %. Nejvyšší míru volební absence měly některé okresy na východě státu a pak také v etnicky převážně německém pohraničí českých zemí.\n\nVoleb se účastnilo 16 stran a koalicí, z nich mandáty získalo 14. Zvoleno bylo 300 poslanců a 150 senátorů.\n\nCelostátním vítězem voleb do dolní i horní komory se stala Sudetoněmecká strana, která do poslanecké sněmovny získala o víc než 70 000 víc hlasů než druhá v pořadí Republikánská strana zemědělského a malorolnického lidu (agrárníci). Kvůli systému skrutinií a přerozdělování mandátů a rovněž kvůli jiné váze voličského hlasu v jednotlivých krajích (počet hlasů nutných pro zisk jednoho mandátu se kraj od kraje výrazně odlišoval) ovšem nejvíce mandátů získali agrárníci. V českých zemích bylo vítězství SdP ještě výraznější a celostátní výsledky agrárníků tak do značné míry závisely na jejich dobrém výsledku ve východních zemích ČSR. V českých zemích SdP získala hlasy cca 67 % etnicky německých voličů, zatímco zbylé tři umírněné německé strany jen 33 % (hlasy německých voličů pro primárně supraetnické nebo neněmecké strany jako KSČ jsou v tomto součtu opomenuty). Neúspěchem naopak volby skončily pro dvě etnicky české nacionalistické formace - Národní sjednocení a NOF. Radikální česká pravice sice o něco zvýšila svůj volební zisk, ale zůstala početně nevýznamnou politickou silou. Průměrných výsledků dosáhly obě socialistické koaliční strany (sociální demokraté a Československá strana národně socialistická).\n\nVítězi voleb podle jednotlivých zemí ČSR se stala SdP (Čechy), Československá strana lidová (Moravskoslezská země), Autonomistický blok (Slovensko) a KSČ (Podkarpatská Rus).\nV důsledku voleb ztratila dosavadní vládní koalice svou většinu (disponovala nyní 149 z 300 mandátů). V důsledku voleb podala demisi dosavadní druhá vláda Jana Malypetra a s přispěním prezidenta Masaryka zformovala se Třetí vláda Jana Malypetra. V nové vládě zasedla Československá živnostensko-obchodnická strana středostavovská, čímž kabinet obnovil svou parlamentní většinu. Premiér Malypetr měl ale původně větší ambice. Pokus získat pro účast ve vládě HSĽS, ale selhal na požadavku této strany na okamžité zavedení autonomie Slovenska. Rovněž Německá křesťansko-sociální strana lidová vstup do koalice odmítla a preferovala nadále pozici nevyhraněné politické síly stojící mezi německými aktivistickými stranami a SdP. Právě SdP v týdnech po volbách rozehrála pokus o změnu své pozice v politickém systému. Její předák Konrad Henlein ubezpečil prezidenta Masaryka ohledně své loajality a premiérovi Malypetrovi adresoval prohlášení, ve kterém vyslovil názor, že výsledky voleb ospravedlňují zahrnout SdP do koalice namísto početně oslabených aktivistických stran. Když na prvním zasedání 18. června byl předsedou sněmovny zvolen Bohumír Bradáč, hlasovali pro něj i poslanci SdP. Zatímco v analogické volbě předsedy horní komory, kterým se stal sociální demokrat František Soukup, senátoři SdP pro tohoto politika nehlasovali, čímž dali najevo, že by byli ochotni vstřícně spolupracovat pouze s nesocialistickými československými stranami.\n\nPosun vyvolaly volby i v KSČ. Pod dojmem posílení SdP se komunisté začali smířlivěji vyjadřovat k stávajícímu státnímu zřízení v Československu. V parlamentním projevu pak Jan Šverma naznačil, že KSČ oceňuje demokratické zřízení jako takticky vhodný politický systém pro organizování dělnické třídy a v téže době se vyjádřil také smířlivě k otázce obrany ČSR v případě napadení nacistickým Německem. Šlo ale zatím jen o dočasný obrat, kvůli kterému pak Šverma po jistou dobu čelil kritice v rámci mezinárodního komunistického hnutí.\n\n"}
{"id": "202109", "url": "https://cs.wikipedia.org/wiki?curid=202109", "title": "Cork", "text": "Cork\n\nCork (irsky \"Corcaigh\") je po Dublinu druhé největší město Irské republiky a největší město provincie Munster. Podle sčítání z roku 2016 zde žije 125 622 obyvatel. Název města je odvozen od irského slova \"corcach\", což v překladu znamená \"bažina\". Jižně od města se nachází jedno z největších letišť v zemi. Město je i administrativním centrem hrabství Cork.\n\nHistorické jádro města se rozkládá na ostrově mezi dvěma rameny řeky Lee, nedaleko jejího ústí do moře. Centrum má převážně historický charakter, najdete zde však i moderní budovy, z nichž mnohé patří k univerzitnímu kampusu.\n\nCork byl původně mnišská osada, údajně založená v 6. století sv. Finbarrem.\nMěstský charakter získalo osídlení Corku někdy mezi lety 915 a 922, kdy severští (vikinští) osadníci založili obchodní přístav. Má se za to, že Cork, podobně jako Dublin, byl důležitým obchodním centrem v globální skandinávské obchodní síti. Coby důležité obchodní centrum bylo osídlení obehnáno zdí. Několik bran a částí zdi se dochovalo až do dnešní doby. Na Cork několikrát zaútočili Vikingové a za svou historii byl několikrát zničen a znovu vybudován. Církevní osada existovala nadále vedle vikinského opevněného přístaviště (longphort), přičemž se mezi nimi vyvinul typ symbiotického soužití, v němž Seveřané zajišťovali pro klášter jinak nedostupné zboží a rovněž pravděpodobně i vojenskou ochranu.\n\nMěstská práva udělil Corku roku 1185 pozdější anglický král Jan coby pán Irska (anglicky \"Lord of Ireland\"). Město kdysi zcela obepínaly hradby, přičemž některé úseky hradeb a brány zůstaly zachovány dodnes. Po většinu středověku bylo město Cork výspou staroanglické kultury uprostřed převážně nepřátelského gaelského venkova a odříznuto od anglického panství v Koloví okolo Dublinu. Okolní gaelští a ironormanští lordi si vynucovali „černou rentu“ od měšťanů jako výkupné, že nenapadnou město. Současný rozsah města přesáhl středověké hranice panství města Corku a zabírá značnou část sousedního panství Cork. Dohromady jsou tato panství obklopena panstvím Barrymore na východě, panstvím Muskerry East na západě a panstvím Kerrycurrihy na jihu.\n\nMěstské radě Corku dominovalo zhruba 12 až 15 rodin obchodníků, jejichž bohatství pocházelo ze zámořského obchodu s kontinentální Evropou, zejména z exportu vlny a kůží a importu soli, železa a vína. Středověké obyvatelstvo Corku čítalo asi 2 100 lidí. Utrpělo těžkou ránu v roce 1349, kdy téměř polovina obyvatel města zemřela na mor, když jeho epidemie (Černá smrt) dorazila do města. V roce 1491 sehrál Cork roli v anglických Válkách růží, když uchazeč o anglický trůn Perkin Warbeck, prohlašující o sobě, že je Richardem ze Shrewsbury, mladším bratrem rovněž zmizelého krále Eduarda V. (Princové z Toweru), přistál ve městě a snažil se získat podporu pro spiknutí ke svržení anglického krále Jindřicha VII. Tehdejší starosta Corku a řada významných měšťanů následovala Warbecka do Anglie, ale když se povstání zhroutilo, byli pochytání a popraveni.\n\nTitul starosta Corku (anglicky \"Mayor of Cork\") vznikl královskou listinou v roce 1318 a v roce 1900 se titul změnil na primátora (anglicky \"Lord Mayor\") poté, co byl tehdejší starosta pasován na rytíře britskou královnou Viktorií během její oficiální návštěvy města.\n\nOd 19. století v Corku silně převládal irský nacionalismus s širokou podporou pro irskou samosprávu a Irskou parlamentní stranu (anglicky \"Irish Parliamentary Party\").  Ale od roku 1910 stál Cork pevně za disidentskou Stranou vše pro Irsko (anglicky \"All-for-Ireland Party\") irského nacionalisty a sociálního revolucionáře Williama O'Briena. O'Brien zde vydával třetí místní noviny \"Cork Free Press\".\n\nV irské válce za nezávislost bylo centrum Corku vypáleno britskými paramilitantními jednotkami „Black and Tans“ (černohnědí) a bylo svědkem urputných bojů mezi příslušníky irské gerily a britskými jednotkami. Během irské občanské války drželi Cork načas protivníci Anglo-irské dohody, než byl znovu dobyt útokem z moře irskou národní armádou podporující Anglo-irskou dohodu.\n\nCork i jeho okolí nabízí návštěvníkům vše, od keltské historie a tradic (včetně oblastí, kde se domluvíte výhradně irsky), přes kulturní akce nebo golf až po úchvatné přírodní scenérie. Cork má také přezdívku \"povstalecké město\" za svou podporu Yorků v anglických Válkách růží a obyvatelé Corku jej sami považují za „skutečné hlavní město“ v narážce na jeho roli v irské občanské válce. Ringaskiddy, 20 km jižně od Corku, je největší irský přístav.\n\nCork se pyšní architektonicky pozoruhodnými budovami majícími svůj původ od středověku až po současnost. Mnoho budov bylo postaveno ve stylech georgiánské architektury mezi lety 1714 a 1830.\n\nJediným významným pozůstatkem středověku a původní anglonormanské kolonizace je augustiniánské Červené opatství (anglicky \"Red Abbey\"), postavené z narudlého pískovce v gotickém slohu. Z opatství se dochovala pouze zvonice.\n\nV Corku jsou dvě katedrály, a sice katolická katedrála svaté Marie a svaté Anny, nazývaná Severní katedrálou, postavená v letech 1799–1808, s charakteristickou věží dostavěnou v 60. letech 19. století, a anglikánská katedrála svatého Finbara, postavená v novogotickém stylu v letech 1865–1879 pod vedením anglického architekta Williama Burgese (jeho první významný architektonický počin) na základech předchozích církevních staveb a zasvěcená městskému patronu. Z obou katedrál je patrně známější právě katedrála protestantská.\n\nVe čtvrti Shandon, na sever od nejstaršího iroseveřanského osídlení, stojí od roku 1722 anglikánský kostel svaté Anny proslavený básní irského humoristy a novináře Francise Sylvestera Mahonyho, Shandonské zvony (v anglickém originálu „The Bells of Shandon“). Kostel má dvě barvy fasády, a sice z červeného pískovce ze shandonského hradu, který stával opodál, a z bílého vápence vzatého z opuštěného františkánského opatství na břehu řeky Lee. Na kostelní věži jsou hodiny se čtyřmi ciferníky, jež místní překřtili na „lháře čtyř tváří“, neboť v závislosti na úhlu pohledu a vlivem větru se zdálo, že neukazovaly stejný čas. Větrná korouhvička na vrcholu věže má tvar více než třímetrového zlatého lososa.\n\nBudova Hlavní pošty se svou vápencovou fasádou stojí v Oliver Plunkett Street na místě Královského divadla (anglicky \"Theatre Royal\"), které bylo postaveno v roce 1760 a v roce 1840 vyhořelo. Anglický vlastník cirkusů Pablo Fanque (zmíněný v jedné z písní na osmém studiovém albu skupiny The Beatles: Sgt. Pepper's Lonely Hearts Club Band) v roce 1850 na místě vyhořelého divadla postavil amfiteátr, který byl posléze přestavěn na divadlo, a to bylo nakonec v roce 1877 přestavěno na nynější Hlavní poštu.\nZa městskými hradbami na jihozápad od centra Corku byla postavena roce 1601 pevnost Elizabeth Fort. Zatímco obrana města od anglonormanské invaze po roce 1170 spoléhala na hrad Shandon a městské hradby, rozvoj dělostřelectva a možnost jeho rozmístění v okolních kopcích snížila potenciální účinnost tohoto způsobu obrany, a proto byla postavena pevnost Elizabeth Fort . Byla vybudována sirem Georgem Carewem a pojmenována po královně Alžbětě I. Pevnost prošla různými etapami využití od kasáren, vězení až po policejní stanici. Od roku 2014 pevnost slouží jako turistická atrakce.\n\nZhruba dva kilometry východně od městského centra se na březích řeky Lee nachází hrad Blackrock. Původně byl postaven jako opevnění pobřežní obrany v 16. století, aby chránil horní přístav a město Cork. V současné době je v hradu observatoř. \n\nSeverozápadně od historického centra Corku byla v roce 1824 otevřena na svou dobu velmi moderní Městská věznice (anglicky \"Cork City Gaol\"), nejlepší „ve třech královstvích“. Za dobu své existence až do svého zrušení v roce 1923 „hostila“ řadu prominentních vězňů. Od roku 1927 odtud postupně vysílaly rozhlasové stanice zapojené do veřejné rozhlasové sítě Irského svobodného státu (irsky \"Radio Éireann\"). Od roku 1993 je komplex turistickou atrakcí.\n\nTuristickou atrakcí je rovněž Anglická tržnice (anglicky \"English Market\", irsky \"An Margadh Sasanach\"). Historie zastřešené tržnice na tomto místě sahá do 1788 a její současná podoba ve stylu viktoriánského období je z poloviny 19. století. Ozdobný vchod do Princes Street postavil sir John Benson v roce 1862.\n\nHlavní obchodní ulicí Corku je St Patrick´s Street (irsky \"Sráid Naomh Pádraig\"). Ulice vznikla na konci 18. století při rozšiřování města za starobylé hradby. V její zakřivené stopě teklo původně rameno řeky Lee, které bylo při stavbě ulice zaklenuto. Na severním konci jí dominuje významná socha protialkoholního reformátora, otce Mathewa z roku 1864. V letech 1898 až 1931 po ní jezdily dvoupodlažní tramvaje s rozchodem 900 mm. V roce 2004 byla ulice kompletně rekonstruována.\n\nTaké dnešní široká, stromy lemovaná Grand Parade (irsky \"Sráid an Chapaill Bhuí\") byla ve středověkém Corku podobně jako jiné současné ulice původně ramenem řeky Lee, a to přinejmenším až do roku 1690. Kolem roku 1726 stály již budovy i na jeho východním břehu, přičemž říční koryto stále existovalo. Na mapě z roku 1774 je severní část koryta již zasypána, zatímco jižní část zůstávala stále přístavním dokem. Teprve v roce 1801 říční rameno zmizelo úplně. Od 1862 se uprostřed Grand Parade nacházela Berwickova fontána (anglicky \"Berwick Fountain\"), přemístěná při úpravě ulice v roce 2007 o několik metrů dál mimo původní osu ulice. Na rohu Grand Parade a South Mall byl roku 1906 odhalen Národní památník (anglicky \"National Monument\") se jmény irských vlastenců na památku povstání 1798, 1803, 1848 a 1867.\n\nNa začátku 18. století byla Oliver Plunkett Street (irsky \"Sráid Olibhéir Pluincéid)\" první ulicí postavenou na východ od Grand Parade v bažinaté oblasti tehdy známé jako \"East Marsh\" nebo \"Dunscombe Marsh\". Původně se jmenovala \"George's Street\" po britském králi Jiřím I. V současnosti je po většinu dne pěší zónou a nacházejí se na ní menší obchody, a dále zejména večer a v noci využívané četné bary, hospůdky a restaurace\".\"\n\nRovněž South Mall (irsky \"An Meall Theas\") byla původně ramenem řeky Lee. Tradičně je centrem bankovních a finančních služeb, jakož i právních a advokátních kanceláří.\n\n\n\n\n"}
{"id": "202111", "url": "https://cs.wikipedia.org/wiki?curid=202111", "title": "Ephraim Avigdor Speiser", "text": "Ephraim Avigdor Speiser\n\nEphraim Avigdor Speiser (24. ledna 1902, Skalat – 15. června 1965) byl americký archeolog polského původu, který v roce 1927 objevil lokalitu Tepe Gaura v severním Iráku a v letech 1931 – 1938 vedl v ní archeologický průzkum.\n\nSpeiser se narodil v haličském Skalatu (dnes Ukrajina, Tarnopolská oblast) v židovské rodině, střední vzdělání získal na rakouském císařském gymnáziu ve Lvově, kde maturoval roku 1918. Ve studiích pokračoval po svém příchodu do USA v roce 1920, vystudoval Pennsylvanskou univerzitu a již za čtyři roky získal doktorát na Dropsie College.\n\nRoku 1926 získává americké občanství, téhož roku vyhrál konkurs v Guggenheimově nadaci pro studium kultury starověkého národa Churitů a jejich státu Mitanni v severní Mezopotámii, kteří mluvili chetitským jazykem. V té době byli v USA jen dva lidé, kteří tento jazyk ovládali. Během svého pobytu v Iráku r. 1928 objevil v návrší Tepe Gaura (v kurdštině znamená „Velký kopec“) ruiny jednoho z nejstarších měst lidské civilizace. Musel se však vrátit na univerzitu, kde získal místo odborného asistenta na katedře semitských jazyků a do Iráku se vrátil v 30. letech. V Tepe Gaura určil keramiku, náležející chaláfské kultuře. Stal se také vedoucím katedry Orientálních studií.\n\nBěhem 2. světové války sloužil v civilní službě ve Washingtonu. V roce 1962 Speiser spolupracoval při překladu nového vydání tóry, která byla prvním přímým překladem ze staré hebrejštiny do moderní angličtiny. Také byl členem týmu, v němž katoličtí, protestantští a hebrejští odborníci připravovali ekumenický překlad bible. V roce 1964 byl jmenován univerzitním profesorem, kterých tehdy bylo na Pennsylvanské univerzitě pouze pět.\n\nBěhem své kariéry získal Speiser řadu ocenění. Je autorem knihy \"The United States and the Near East\" (Spojené státy a Blízký východ). Zemřel 15. června 1965 a zanechal po sobě manželku Sue Gimbel Dannenbaumovou a dvě děti, Jean a Joela.\n\n\n"}
{"id": "202115", "url": "https://cs.wikipedia.org/wiki?curid=202115", "title": "František Karel Habsbursko-Lotrinský", "text": "František Karel Habsbursko-Lotrinský\n\nFrantišek Karel Josef Habsbursko-Lotrinský (17. prosinec 1802 Vídeň – 8. březen 1878 Vídeň) byl rakouský arcivévoda a otec rakouského císaře Františka Josefa I.\n\nŠlo o druhorozeného syna císaře Svaté říše římské Františka II. (1768–1835), který je spíše znám pouze jako rakouský císař František I., a jeho druhé manželky, princezny Marie Terezy Neapolsko-Sicilské (1772–1807).Oba rodiče byli dětmi potomků Marie Terezie, František I. se narodil jako syn Leopolda II. a Marie Tereza byla dcerou Marie Karolíny.\n\nV zájmu zachování vládnoucí dynastie v přímé linii, protože starší bratr Františka Karla nemohl mít žádné potomky, bylo nutné, aby se pro něj našla vhodná nevěsta. Bavorský král Maxmilián I. Josef měl hned několik krásných dcer, z nichž jedna už byla rakouskou císařovnou (Karolína Augusta byla manželkou Františka I.). Volba padla na jeho druhou nejmladší žijící dceru, Žofii. Františka Karla rozhodně nepředcházela pověst krasavce a jeho budoucí ženu více lákala vyhlídka stát se císařovnou, než jeho manželkou.\n\n4. listopadu 1824 se František Karel ve Vídni oženil s bavorskou princeznou Žofií (1805–1872), dcerou bavorského krále Maxmiliána I. Josefa a jeho druhé ženy, princezny Karolíny Bádenské.\n\nV dějinách Habsburské monarchie nehrál žádnou významnou roli, byl pouze bratrem rakouského císaře a později se stal otcem dalšího rakouského císaře.\n\nV dětství se o něm uvažovalo jako o možném budoucím následníkovi, protože jistou dobu panovaly obavy, zdali se jeho ve vývoji opožděný bratr Ferdinand bude moci ujmout vlády. Později se ale ukázalo, že tyto obavy byly liché. Za bratrovy vlády se František Karel účastnil zasedání státní rady a po jeho smrti se měl stát dalším rakouským císařem, protože Ferdinand nemohl mít děti. On sám nebyl nijak pronikavě inteligentní a už od počátku manželství s Žofií bylo jasné, že v rodině bude „nosit kalhoty“ ona, což se později, za revoluce roku 1848 i za vlády jejich syna Františka Josefa I., potvrdilo.\n\nPo bratrově abdikaci na rakouský trůn se pod Žofiiným vlivem 2. prosince 1848 vzdal trůnu ve prospěch syna Františka Josefa.\n\nFrantišek Karel se velmi zajímal o kulturu a umění. Často vystupoval jako patron umění a na jeho počest je v Linci po něm pojmenováno proslulé muzeum, Francisco-Carolinum.\n\nZemřel ve Vídni roku 1878, pravděpodobně na rakovinu střev. Přežil jak svou ženu, která zemřela v roce 1872, tak všechny své sestry. Jako poslednímu z Habsburků bylo po jeho smrti srdce uloženo do stříbrného poháru v kostele Augustiniánů, vnitřnosti do měděné schráně v chrámu sv. Štěpána a tělo do kapucínské krypty ve Vídni.\n\n"}
{"id": "202116", "url": "https://cs.wikipedia.org/wiki?curid=202116", "title": "Přeslička větevnatá", "text": "Přeslička větevnatá\n\nPřeslička větevnatá neboli cídivka větevnatá (\"Equisetum ramosissimum\", syn.: \"Hippochaete ramosissima\") je rostlina z čeledi přesličkovitých (\"Equisetaceae\"), což je jediná recentní čeleď oddělení přesličky (\"Equisetophyta\").\nNěkteří autoři zastávají pojetí 1 recentního rodu přeslička (\"Equisetum\"), dělícího se do podrodů \"Equisetum\" a \"Hippochaete\", toto pojetí zastává např. Kubát et al. (2002). Jiní autoři rozlišují 2 rody: přeslička (\"Equisetum\") a cídivka (\"Hippochaete\"), např. Květena ČR. O rozdílech mezi těmito podrody či rody viz přeslička. Přeslička větevnatá je řazena do podrodu \"Hippochaete\", pokud autor uznává \"Hippochaete\" jako rod, pak se tato rostlina jmenuje česky cídivka větevnatá.\n\nPřeslička větevnatá je vytrvalá, nejčastěji 20-100 cm vysoká rostlina. Stonek nepřezimuje, je sivozelený až světlezelený, je nevětvený nebo ve střední části (často nepravidelně) větvený. Stonek je žebrovaný, žebra na hřbetě mají mělkou karinální rýhu, která je lemovaná 2 řadami křemičitých hrbolků, které jsou navzájem často spojené v křemičité valy. Střední dutina stonku zabírá asi 1/2 průměru lodyhy. V uzlinách jsou pochvy, což je vlastně bočně srostlý přeslen listů. U přesličky větevnaté jsou pochvy zelenavé, jen dolní světle hnědé, vytrvalé (na rozdíl od přesličky zimní, u které pochvy černají a zuby opadávají), zuby jsou protažené v dlouhou špičku, která často zasychá a opadává. Na vrcholu lodyhy je solitérní, hrotitý výtrusnicový klas. O životním cyklu recentních přesliček viz článek přeslička.\n\nPřeslička větevnatá roste v Evropě, hlavně ve Středomoří, v Asii a v Africe od Etiopie po jižní Afriku a také na Madagaskaru. Byla zavlečena i do Severní Ameriky\n\nV ČR je v teplých oblastech celkem častá. Roste na písčinách a v borech, častá je však i na druhotných stanovištích, zvláště při železnici. Nad 500 m n. m. zpravidla už neroste.\n\nPřeslička větevnatá se kříží s přesličkou zimní (\"Equisetum hyemale\"). Kříženec se jmenuje přeslička Mooreova (\"Equisetum × moorei\"), může se vyskytovat i nezávisle na rodičích.\n\n\n"}
{"id": "202122", "url": "https://cs.wikipedia.org/wiki?curid=202122", "title": "František Kaván (hudebník)", "text": "František Kaván (hudebník)\n\nFrantišek Kaván (13. ledna 1818 Horní Branná – 6. prosince 1896 Praha) byl český hudební skladatel a sbormistr.\n\nV dětství byl vokalistou v Týnském chrámu v Praze. Studoval na akademickém gymnáziu a po maturitě pokračoval na Karlově univerzitě studiem filosofie a práv. V hudbě se vzdělával soukromě u Josefa Proksche. V letech 1842–1863 byl učitelem hudby v hraběcích rodinách Jindřicha Chotka a Rudolfa Morzina.\n\nV roce 1863 vystoupil z hraběcích služeb a stal se sbormistrem pražského Hlaholu a ředitelem kůru v Týnském chrámu, kde jako zpěváček začínal. Kromě toho učil zpěv na Vyšší dívčí škole. Byl čestným členem pěveckého sboru \"Branislav\" v Jilemnici, který příležitostně řídil. Věnoval se i pedagogické činnosti. Mezi jeho žáky patřila i řada pěvců Národního divadla.\n\nV r. 1861 byl F. Kaván jmenován čestným občanem Kutné Hory.\n\nKomponoval převážně drobnější skladby a písně, které vycházely v hudebních přílohách českých časopisů. Např.:\n\nVydal několik zpěvníků:\n\nPublikoval vzpomínky na houslistu Ferdinanda Lauba.\n\n\n"}
{"id": "202128", "url": "https://cs.wikipedia.org/wiki?curid=202128", "title": "Říšský sněm", "text": "Říšský sněm\n\nŘíšský sněm může označovat:\n\n"}
{"id": "202129", "url": "https://cs.wikipedia.org/wiki?curid=202129", "title": "Roman Fjodorovič Ungern von Sternberg", "text": "Roman Fjodorovič Ungern von Sternberg\n\nRoman Fjodorovič Ungern von Sternberg, někdy též zvaný pro své excentrické chování a odvahu Šílený Baron či pro svou krutost Krvavý Baron (rusky: \"Роман Фёдорович Унгерн фон Штернберг\", narozen 29. prosince 1885 ve Štýrském Hradci a popraven 15. září 1921 v Novosibirsku) byl ruský armádní důstojník baltskoněmeckého původu, účastník ruské občanské války a po určitou dobu i vojenský diktátor Vnějšího Mongolska.\n\nPřestože se narodil jako \"von Ungern-Sternberg\", používal jméno \"Ungern von Sternberg\" (v překladu do češtiny \"Nerad ze Šternberku\"). Pod jménem \"Ungern von Sternberg\" byl znám i za doby svého života.\n\nUngern von Sternberg se narodil v Rakousku, ve Štýrském Hradci, do rodiny baltských Němců. V roce 1888 se jeho rodina odstěhovala do Revalu (nyní Tallinn) a kde se o tři roky později rozpadla. Byl vychováván tedy nevlastním otcem Oscarem von Hoyningen-Huene.\n\nZ gymnázia byl pro špatné chování vyloučen. V roce 1896 začal studovat námořní školu. Tuto školu však rok před dokončením opustil, aby se mohl zúčastnit rusko-japonské války. Na Dálný Východ však dorazil až po skončení bojů. V roce 1908 absolvoval petrohradské Pavlovské pěchotní učiliště.\n\nOd roku 1908 sloužil v Zabajkalském kozáckém vojsku. Zde se poprvé setkal s Mongoly a Burjaty a velice ho nadchl styl jejich života. V roce 1913 vojenskou službu přerušil a cestoval po Mongolsku. Poté se vrátil za rodinou do Revalu.\n\nV první světové válce sloužil v 2. armádě generála Samsonova v Haliči a ve Východním Prusku. Během bojů si vybudoval pověst sice velice statečného, ale také bezohledného a nervově labilního velitele. Získal i několik vojenských vyznamenání, ale neustálá nekázeň a neposlouchání rozkazů mu cestu k vyšším vojenským kruhům uzavřely.\n\nPo Únorové revoluci byl poslán na Kavkaz bojovat proti Turkům. V dubnu začal organizovat vojenské oddíly místních Asyřanů. Asyrská jednotka pod jeho velením dosáhla několika vítězství, ale válka pro Rusko skončila i tak katastrofou.\n\nPo Říjnové revoluci se prohlásil za věrného rodu Romanovců a začal se aktivně účastnil ruské občanské války na straně odpůrců bolševiků. \n\nUngern von Sternberg vytvořil \"Asijskou jízdní divizi\", která se stala součásti vojsk atamana Semjonova. Vojsko mělo velice pestré složení mezi jinými zahrnovalo Rusy, Burjaty, Tatary, Mongoly, Číňany, Japonce, Poláky a mnoho dalších. Pro svoji nelítostnost a brutalitu si vysloužilo přezdívku \"Zuřivá divize\". Jako ostatní bílí generálové i Ungern von Sternberg využíval jako typický způsob zásobování armády rabování. Jako velice výhodné se ukázalo přepadat vlaky na Transsibiřské magistrále. Vlaky zásobovaly Kolčakovo vojsko na Sibiři a na druhou stranu převážely majetky Rusů a Číňanů utíkajících z Ruska.\n\nAtaman Semjonov ho dosadil na pozici guvernátora Zabajkalska. Ungern von Sternberg využil svou Asijskou jízdní divizi a rozpoutal na svěřeném území teror. Jeho chování mu vyneslo přezdívku \"Šílený baron\". Semjonov a Ungern von Sternberg se nestali součástí bílé armády centrálně vedené admirálem Kolčakem, ale působili formálně samostatně. Jejich aktivity byly ale finančně i materiálně podporovány Japonci, kteří viděli v občanské válce možnost ovládnout východní Sibiř. Pro bílé generály, kteří viděli Rus jako silnou a nedělitelnou, se stali vlastizrádci.\n\nUngern viděl v monarchii jediný systém, který dokáže civilizaci ochránit před korupcí a sebezničením. Začal prosazovat myšlenku znovuvytvoření Mongolské říše s příslušníky dynastie Čching v čele. Nástupcem na mongolském trůnu se měl stát 8. Bogdgegén. \n\nVycestoval tedy do Mandžuska, kde chtěl navázat kontakty s místními monarchistickými kruhy. Jeho cesta se vydařila nadmíru. Ungern se dokonce v červenci 1919 oženil s mandžuskou princeznou Ji, která přijala jméno Elena Pavlovna Ungern-Sternberg. Manželství se uskutečnilo z ryze politických důvodů, jelikož princezna byla příbuznou významného čínského generála Zhang Kuiwu. Spolu manželé komunikovali v angličtině.\n\nNa začátku roku 1920 začala bílá armáda pomalu kolabovat. Rudým se podařilo porazit bělogvardějce na Ukrajině, Kolčakova vláda na Sibiři zcela zkolabovala a admirál Kolčak byl popraven. Japonci se před sílícími bolševiky začali stahovat ze Zabajkalska a ataman Semjonov se chytal utéct do Mandžuska. I přes velice nepříznivou situaci se rozhodl Ungern provést svůj monarchistický plán v Mongolsku. Vypověděl spojenectví se Semjonovem a připravil svá vojska pro vpád do Mongolska. \n\nV říjnu 1920 jeho Asijská jízdní divize v počtu nepřevyšujícím 800 mužů vpadla do Vnějšího Mongolska. Mongolsko vyhlásilo samostatnost již v roce 1911, avšak jeho samostatnost byla uznána pouze Tibetem. V roce 1920 již bylo obsazeno čínskými republikánskými vojsky. Ungernu von Sternberg se podařilo osvobodit vládce Mongolska Bogdgegéna z čínského zajetí a (na druhý pokus) vyhnal čínská vojska (v počtu okolo 2 000 mužů) z Chüré (dnešního Ulánbátaru). Dostalo se mu podpory místních Mongolů, kteří se chtěli zbavit čínské okupace. Dokázal obsadit několik měst a čínských hraničních pevností. Postupem doby se mu podařilo vytlačit čínské síly z celého \nVnějšího Mongolska. \n\nMongolsko bylo vyhlášeno nezávislým královstvím pod teokratickou vládou Bogdgegéna, který však vládl pouze formálně. Faktickým vládcem se stal Ungern. Ten přijal buddhismus a začal soustředit ve svých rukou prakticky veškerou moc. S oblibou nosil mongolský oděv a přijal vystupování asijského despoty. Začal vydávat i vlastní měnu – mongolský dolar. Jeho vláda byla mimořádně krutá. V Chüré proběhly pogromy vůči Číňanům, Židům, bolševikům a všem, kdo byli podezříváni z jejich podpory. Některé jeho činy svědčí o tom, že Ungern byl psychicky silně narušená osobnost a zřejmě sadista. Nechal např. zajaté bolševiky zaživa stáhnout z kůže a jejich kůží potáhnout své sedlo nebo namáčet před bojem prapory v krvi popravených vězňů. Neprávem jsou mu připisovány i další zločiny,jako např. upalování zajatců v kotli parního stroje, jichž se však dopouštěli jiní bělogvardější vůdci, zvláště Semjonov.\n\nV březnu 1921 se Číňané pokusili o útok na oddíly Ungern von Sternberga z jihu, z Vnitřního Mongolska. V bitvě u Čojru však byly čínské jednotky zdecimovány, a tak se Číňané začali obávat, že Ungern von Sternberg napadne Peking.\n\nBolševici měli už od roku 1917 zájem na vytvoření satelitního komunistického státu na území Mongolska. Po zažehnání hrozeb uvnitř Ruska se jejich zrak obrátil k Ungernovu Mongolsku. 28. června 1921 vpadla Rudá armáda na území Vnějšího Mongolska spolu s mongolskými oddíly vedenými Süchbátarem a 5. července 1921 její jednotky vstoupily do Chüré. Hlavní město sice padlo, ale Ungernovy síly byly stále přítomny na území Mongolska. Ungern se stáhl na Sibiř, svoje vojsko přeskupil, spojil se s bývalým spojencem Semjonovem a zbývajícími Japonci. Jeho armáda pak čítala okolo tří tisíc mužů. Dokázal dobýt několik měst, ale vědom si síly Rudé Armády stáhl se zpátky do Mongolska a vyhlásil místní boj proti komunismu. Armáda se však začala rozpadat a mnoho vojáků zamířilo jako mnoho dalších bílých do emigrace do Mandžuska. Jeho velení se úplně zhroutilo a sám Ungern byl 20. srpna 1921 zajat sovětskými vojáky.\n\n15. září 1921 proběhl v Novonikolajevsku (dnešní Novosibirsk) s Ungern von Sternbergem pětihodinový proces. Z propagačních důvodů se proces nekonal v Irkutsku, ale Novonikolajevsku (Novonikolajevsk byl v té době nejvýznamnější město Sibiře) a dostalo se mu velké publicity. Ungern von Sternberg byl obžalován z jednání v zájmu Japonska, ozbrojeného boje proti bolševikům, teroru a zvěrstev. Kromě jednání v zájmu Japonska se přiznal ke všem bodům obžaloby. \n\nUngern von Sternberg byl tribunálem shledán vinným ve všech třech bodech obžaloby a ještě ten den zastřelen.\n\n\n"}
{"id": "202133", "url": "https://cs.wikipedia.org/wiki?curid=202133", "title": "Tas z Boskovic", "text": "Tas z Boskovic\n\nTas z Boskovic (1446 – 25. srpna 1482 Vyškov) (\"Tas Černohorský z Boskovic, Protasius von Boskowitz\") byl diplomat, šlechtic a roku 1457 se stal olomouckým biskupem.\n\nPocházel z černohorské větve starého moravského rodu pánů z Boskovic. Jeho otec byl podkomoří markrabství moravského Beneš Černohorský z Boskovic, který se roku 1451 odřekl kalicha.\n\nTas se stal roku 1450 brněnským kanovníkem a roku 1457 byl zvolen za olomouckého biskupa. Po vysvěcení v roce 1459 a převzetí biskupského úřadu slíbil Tas z Černé Hory, že bude podporovat krále Jiřího z Poděbrad, pokud se jeho činnost nebude příčit víře a církvi. V králových službách absolvoval řadu diplomatických jednání a vykonal několik poselství. Biskup Tas měl velké zásluhy o zvelebení školství na Moravě a také o založení tiskárny. V roce 1465 dal pořídit veškerý soupis biskupského zboží. V roce 1468 vykoupil ze zástavy hrad Mírov a o rok později dal zbudovat městský kostel ve Vyškově. Tamější hrad dal přestavět na renesanční zámek. Do zámecké zdi vyškovského zámku byl vsazen biskupův znak.\n\nKdyž dal roku 1466 papež Pavel II. českého krále do klatby a začaly česko-uherské války, přešel biskup Tas na stranu uherského krále Matyáše Korvína a stál v pozadí za jeho volbou českým králem roku 1469. Jako plnomocník Matyáše Korvína jednal s posly Jiřího z Poděbrad. Jiří z Poděbrad se však dědických nároků na trůn vzdal a nabídl svoji korunu polským Jagelloncům. Biskup Tas z Boskovic následně vyjednával s polským králem Kazimírem IV. Jagellonským, stále ve prospěch Matyáše Korvína. Po Poděbradově smrti (†1471) však Matyáše opustil a podporoval jagellonskou kandidaturu na trůn. Do Polska vedl poselstvo, které tam oznámilo Vladislavovu volbu. Za jeho přispění byla uzavřena 7. prosince 1478 Olomoucká smlouva.\n\nBiskup a dobrodinec města Vyškova, jakožto i vyškovské farnosti, zemřel 25. srpna 1482 na morovou epidemii.\n\n"}
{"id": "202136", "url": "https://cs.wikipedia.org/wiki?curid=202136", "title": "Volby do parlamentu Československé republiky 1929", "text": "Volby do parlamentu Československé republiky 1929\n\nVolby do parlamentu Československé republiky se konaly 27. října 1929. Zvítězila v nich Republikánská strana zemědělského a malorolnického lidu v čele s Antonínem Švehlou se ziskem 15 % všech hlasů.\n\nŠlo o v pořadí 3. volby (dříve 1920, 1925, později 1935) v období první republiky.\n\nV zemských volbách roku 1928 uspěly nekomunistické levicové strany a oslabily strany tvoříci pravicovou koalici (takzvaná panská koalice). Největší ztráty zaznamenaly strany křesťanské, zejména Československá strana lidová, zatímco Republikánská strana zemědělského a malorolnického lidu (agrárníci) zaznamenala mírný přírůstek. Soudržnost koalice oslabila neúčast nemocného Antonína Švehly a nespokojenost některých koaličních stran se zastupujícím předsedou vlády (předseda lidovců Jan Šrámek). V únoru 1929 nastoupila první vláda Františka Udržala jako pokračující panská koalice s novým agrárnickým premiérem. Řádné parlamentní volby se měly konat v listopadu 1931, ale agrární strana i další koaliční formace hodlaly využít ekonomické konjunktury k předčasným volbám, zatímco lidovci vzhledem k propadu v zemských volbách měli tendenci termín předčasných voleb posouvat. Jejich stanovisko se pak částečně změnilo až v souvislosti se svatováclavským miléniem roku 1929, které bylo interpretováno jako posílení křesťanských tradic a pozic. Další otřes pro koalici představovalo dění na Slovensku, kde Hlinkova slovenská ľudová strana procházela aférou poté, co její přední politik Vojtech Tuka napsal článek \"Vacuum iuris\", který zpochybnil ústavnost trvání československé moci na území Slovenska. Premiér Udržal za této situace kontaktoval prezidenta Masaryka a dohodl vypsání voleb na 27. říjen 1929 (sněmovní i senátní volby se konaly v jednom dni).\n\nRozdílem oproti volbám v roce 1925 bylo omezení volebního práva. Toho byli zbaveni aktivní příslušníci armády a četnictva. Mělo tak být zabráněno politické agitaci v ozbrojených sborech. Tak to určil zákon č. 56 z roku 1927. \n\nVe volbách bylo zvoleno 300 poslanců a 150 senátorů Národního shromáždění. Předsedou sněmovny byl zvolen 12. prosince 1929 agrárník Jan Malypetr. V čele senátu usedl téhož dne sociální demokrat František Soukup. \n\nVýrazný úspěch ve volbách zaznamenaly Československá sociálně demokratická strana dělnická a Československá strana národně socialistická, zatímco Komunistická strana Československa ztratila (zejména kvůli vnitřním otřesům, které vyvolal 5. sjezd KSČ a související radikalizace), i když ztráty komunistů v českých zemích byly kompenzovány lepšími výsledky na východě státu. Ztráty volby přinesly lidovcům. Podobné tendence probíhaly i v německých stranách (posílila Německá sociálně demokratická strana dělnická v ČSR, ztratily pravicové strany). V rámci nacionalistických německých stran se objevila tendence, kdy oslabila Německá národní strana a posílila Německá národně socialistická strana dělnická. Vcelku ale zůstal zachován poměr mezi aktivistickými a negativistickými silami. Strany dosavadní vládní koalice ztratily 13 mandátů. Při započtení HSĽS mezi strany opoziční ovšem vládní tábor ztratil parlamentní většinu. \n\nV důsledku voleb pak vznikla druhá vláda Františka Udržala, v níž zasedly i levicové nekomunistické strany (široká koalice), české (československé) i německé.\n\n \n"}
{"id": "202154", "url": "https://cs.wikipedia.org/wiki?curid=202154", "title": "Lednica", "text": "Lednica\n\nLednica ( ) je obec na Slovensku v okrese Púchov v Trenčínském kraji, 8 km jihozápadně od Púchova. Leží v údolí chráněné krajinné oblasti Bílých Karpat u hranic s Českem v nadmořské výšce 404 m n. m. V roce 2015 zde žilo 963 obyvatel.\n\nNejstarší osídlení podle archeologických nálezů se datuje z mladší doby bronzové, mladší doby železné a slovanského osídlení. Nejstarší slovanské sídliště bylo nalezeno na hradním vrchu v Lednici.\nSamotné Lednické panství vzniklo 11.-13. století. Bylo umístěno na pravé straně řeky Váh a podle historických údajů patřilo pod Trenčianskou stolici. První zmínkou o obci, stejně jako Lednickém hradě je z roku 1259. Prvním známým majitelem panství byl Marek z Lednice.\nO lednické farnosti jsou první písemné záznamy z poloviny 14. století a v roce 1462 byla obec povýšena na královské městečko a dostala do užívání i svůj znak.\nV 17. století městečko navštívil a krátce zde pobyl i Jan Amos Komenský. Další významnou osobností působící v Lednici byl i spolužák Komenského Mikuláš Drabík.\n\nKostel, jenž se nachází v Lednici, je v pořadí třetí. První byl postaven přibližně ve 13. století v románsko-gotickém slohu a stál v západní části farské zahrady. Kostel zbourala císařská vojska při obléhání Lednického hradu. Dva roky nato byl postaven kostel dřevěný v místě dnešní mateřské školky. Když byl v roce 1735 postaven kostel nový, byl tento dřevěný zbourán. Základní kámen nového kostela byl položen 16. května 1733 na svátek Jana Nepomuckého, kterému byl také zasvěcen. Umělecké sochy vytvořil Josef Maťašovský. Vnitřní malby pak byly zhotoveny v roce 1987.\n\n"}
{"id": "202158", "url": "https://cs.wikipedia.org/wiki?curid=202158", "title": "Kevin Lynch", "text": "Kevin Lynch\n\nKevin Andrew Lynch (1918, Chicago, Illinois, USA – 1984, Massachusetts, USA) byl americký teoretik environmentální urbanistické tvorby.\n\nVe svých pracích se zabýval především urbanistickými tématy teorie a formy města, vnímání prostředí a jeho vlivu na proces urbanistické tvorby. Podílel se na urbanistických studiích mnoha amerických měst – Bostonu, Dallasu, Minneapolisu, Los Angeles, San Francisca, San Diega.\n\n\n\n\n"}
{"id": "202163", "url": "https://cs.wikipedia.org/wiki?curid=202163", "title": "Majáles", "text": "Majáles\n\nMajáles (v překladu z latiny „májové, květnové“) jsou české studentské oslavy příchodu máje, oslava krás studentského života.\n\nTradice je doložena už od dob rozmachu univerzit v 15. století, a již tehdy se ustálil zvyk tolerovat studentskou recesi, a to i provokativní. Některými autory je původ slavnosti v českých zemích kladen až do prostředí středoškoláků v 18. století. V den školního volna před filipojakubskou nocí (30. dubna) se žáci vydávali pod školními prapory a se svým učitelem do jarní přírody, kde zpěvem oslavovali radost.\n\nPřes zákaz konaný majáles roku 1847 na gymnáziu v Litomyšli je jednou z klíčových události Jiráskova románu Filosofská historie z roku 1878. V národnostně vyhrocené druhé polovině 19. století se majáles stal, dle Jiráskovy interpretace, volnomyšlenkářským, antiklerikálním a vlasteneckým svátkem, který si přisvojili i vysokoškolští studenti. Majáles byly charakterizovány především průvody různě recesisticky oblečených studentů městem a volbou \"Krále majálesu\".\n\nZa první československé republiky tradice majáles ochabovala, po druhé světové válce v letech 1946–1947 tradici oživovali politicky aktivní svazáci. Roku 1956, po pádu Stalinova kultu, se režim odvážil tradici obnovit, avšak snažil se ji mít pod kontrolou. Oddělení propagandy a agitace Ústředního výboru Československého svazu mládeže vydalo metodickou příručku „Ako pripraviť majáles“, v níž vyzývalo k zapojení dělnické mládeže i pracující inteligence. Brožura \"Politicko-organizačná príprava majálesu\" doporučovala, aby do pořádání byly zapojeny orgány veřejné osvěty, školní inspekce, národních výborů, velkých závodních klubů atd. Oficiální časopis Karlovy univerzity dokonce přináší seznam doporučených hesel, například „Za další růst zaměstnanců rektorátu!“, „Pusťte ministra mezi nás!“ či „Ať vzkvétá aparát Československého svazu mládeže – opora naší práce!“, která byla vnímána jak neskrývaná ironie. Represivní bezpečnostní složky byly v pohotovosti, ale nezasáhly. Přesto si majáles ve druhé polovině 50. let a v 60. letech uchovaly opoziční a studentský ráz. Z majálesových oslav roku 1956 vzešly petice Československého svazu mládeže Matematicko-fyzikální fakulty UK a Pedagogické fakulty UK, které vyzývaly ke zrušení cenzury, přehodnocení „bratrského“ vztahu k SSSR nebo omezení kádrového řízení na školách. Další ročníky majáles byly spolupřipravovány a bedlivě kontrolovány bezpečností. Květnové studentské akce se v Praze konaly bez průvodů a s policejní asistencí u pomníku K. H. Máchy.\nOd roku 1964 byly oslavy majálesu oficiálně povoleny. Roku 1965 ideologický dozor polevil a výsledkem bylo, že králem pražského majálesu byl zvolen americký beatnik Allen Ginsberg. Režim reagoval neprodleně: dva dny po majálesu Ginsberga zatkl pro opilství, o den později jej zadržel a obvinil z výtržnictví, opilství, narkomanie a propagace homosexuality. O dva dny později byl úředně vyhoštěn z Československa a odletěl do Londýna. I majáles v roce 1966 se nesl ve společensko kritickém duchu. Bezpečnostní složky negativně hodnotily zejména oslavy v Poděbradech, Plzni, Českých Budějovicích a Praze. Pražského průvodu se zúčastnilo asi sedm tisíc pět set studentů, počet přihlížejících byl odhadován na sto tisíc. Králem majálesu v Praze a Plzni se stal Miroslav Horníček. Režim již nepřistoupil k tvrdým represím, nicméně bylo rozhodnuto majáles nadále nepořádat a nahradit ho jarními studentskými slavnostmi v rámci Týdnů mládeže. V 80. letech byly alegorické průvody a pochody městem nahrazeny přehlídkami hudebních skupin.\n\nPrvní pražský majáles od šedesátých let se konal v roce 1990. Králem majálesu byl zvolen student MFF UK Milan Horák. Korunu převzal z rukou svého předchůdce básníka Allena Ginsberga.\n\nZárodky majálesu v současném pojetí vznikly roku 2004, kdy města Zlín, Brno a Olomouc společně uspořádala Moravský Majáles. Od roku 2005 jsou větší majálesy v českých zermích spojeny do projektu Český Majáles. V roce 2007 se odehrával Český Majáles již v 10 městech. Následující rok se pak projektu účastnila Praha, Brno a Plzeň; od roku 2009 do sestavy opět přibyl Hradec Králové. Zcela samostatnou akcí je festival Budějovický Majáles, který svou novodobou tradicí spadá do roku 2004 a je oproti festivalům zapojeným do Českého Majálesu neziskovou akcí pořádanou studenty, kterým není lhostejné dění ve městě, v němž žijí a studují. Stejně tak se nekomerční tradici podařilo obnovit i v Olomouci, kde od roku 2011 probíhá Olomoucký Majáles Univerzity Palackého. Ten si zachoval původní tradici alegorického průvodu, volbu krále a kromě přehlídky hudebních skupin je také centrem divadel, umění, sportu, apod. Mezi zachované středoškolské Majálesy patří i Majáles v Českém Těšíně. V tomto pohraničním městě se Majáles koná od roku 2007. Těšínský Majáles se snaží zachovat tradice, průvody, Krále i královnu, kteří jsou vybírání z maturitních ročníků těšínského Gymnázia, programy Majálesu jsou utvářeny z řad talentovaných studentů. Těšínský Majáles organizují studenti studentům a je neziskový. Mezi zvláštnosti Těšínského Majálesu patří multikulturnost, kterou přináší jedinečná kombinace českých a polských středních i základních škol v tomto městě.\n\nVelké porevoluční majálesy obsahově navazují na tradici 80. let, t. j. mají především charakter velkého hudebního festivalu spojeného s různými zábavnými soutěžemi, prezentujícími dovednosti studentů, ale jsou masovější. Přibyla prezentace komerčních produktů cílených na studenty, důraz na regionální identitu a propagaci regionálních politiků a jejich záměrů či slibů. Podle Zbyňka Petráčka jdou porevoluční majálesy establishmentu na ruku, místo aby vycházely ze studentské aktivity a spontaneity a proti establishmentu rebelovaly.\n\nProti takovému vnímání Majálesu se postavili aktivní studenti a studentky pražských vysokých škol, když v roce 2013 vedle festivalu Pražský majáles uspořádali paralelně vlastní akci na neziskové bázi. Cílem iniciativy bylo podporovat aktivní studenty, prezentovat autentickou studentskou kulturu a vést diskusi nad problémy českého vysoké školství. Na úspěšný první ročník plánuje organizační tým složený ze studentů UK, ČVUT, VŠE a AMU navázat 1. května 2014.\n\n"}
{"id": "202167", "url": "https://cs.wikipedia.org/wiki?curid=202167", "title": "André Masséna", "text": "André Masséna\n\nAndré Masséna (Andrea Massena), vévoda z Rivoli, kníže z Esslingu (6. května 1758 Nizza, dnes Nice ve Francii – 4. dubna 1817 Paříž) byl francouzský generál, maršál Francie.\n\nMasséna byl synem majitele obchodu s olivami a olivovým olejem. Otec zemřel, když bylo Andrému 6 let. Matka se podruhé vdala a André byl dále vychováván bez jakéhokoli vzdělání u svého strýce. Ten jej vzal jako plavčíka na loď a zaučoval jej 4 roky do námořnictví i do podloudnictví. Jeho vojenská kariéra začala roku 1775, kdy mladý Masséna vstoupil do pluku Royal-Italien, kde byl jeho jiný strýc poddůstojníkem. Poté, co se naučil André číst a psát, byl povýšen na poddůstojníka. Roku 1789 se oženil s Rosalií Lamarrovou, ženou z nižších středních poměrů, vystoupil z armády a věnoval se obchodu. Civilní jednotvárný život s namáhavým výdělkem peněz jej však přestal brzy bavit a roku 1791 opět vstoupil do armády. Díky zkušenostem poddůstojníka působil jako instruktor výcvikového tábora, kde se poprvé setkal s Napoleonem.V revoluční armádě rychle stoupal v hodnostech a roku 1793 se po dobytí Toulonu stal brigádním generálem - stejně jako Napoleon, se kterým se zde opět setkal. Nadcházejí jeho nejslavnější léta – v prvním italském tažení Napoleona Bonaparte se vyznamenal v bitvách u Millesima (12. dubna 1796), Dega (14. dubna 1796), Lodi (10. května 1796), a hlavně Rivoli (14. a 15. dubna 1797). Byl povýšen na divizního generála (v prosinci 1793) a Napoleonem nazván „dítětem, miláčkem vítězství“.\n\nV bojích s druhou koalicí po porážce francouzské armády u Novi (15. srpna 1799) byl jako velitel švýcarské armády poslední nadějí před invazí nepřítele na území Francie. Ruská armáda generála Rimského-Korsakova, posílena rakouským sborem pod velením von Hotzeho, byla generálem Massénou na hlavu poražena v bitvě u Curychu (25. září 1799), čímž bylo zažehnáno nebezpečí invaze nepřítele do Francie. Bitva u Curychu se stala legendární a zřejmě nejslavnější bitvou Massénovou. Roku 1800 se generál Masséna stal velitelem italské armády, ale byl zatlačen Rakušany do Janova, kde se opevnil. Hladovící a nemocemi trápená armáda 30 000 mužů 4. června 1800 kapitulovala. Dne 19. května 1804 byl Masséna jmenován maršálem císařství.\nV tažení 1805 byl velitelem italské armády a několikrát zvítězil nad rakouskou armádou pod velením arcivévody Karla. V rozhodující bitvě tohoto úseku tažení byl však ve dnech 29. až 31. října 1805 v bitvě u Caldiera arcivévodou poražen. Roku 1806 se Masséna podílel na obsazení Neapolského království. Roku 1807 po Tylžském míru byl jmenován vévodou z Rivoli. V dalším roce utrpěl při honu pořádaném Berthierem střelné poranění, které vedlo k oslepnutí na pravé oko. Svou pohasínající slávu oživil Masséna v tažení roku 1809, když se vyznamenal v bitvě u Aspern (Essling 21. a 22. května 1809) a zejména u Wagramu (5. a 6. července 1809). Za toto tažení byl obdarován titulem kníže z Esslingu.\n\nRoku 1810 byl pověřen velením na Pyrenejském poloostrově, avšak po počátečních úspěších, kdy zatlačil Angličany hluboko do Portugalska, kráčel od neúspěchu k nezdaru. Přispěly k tomu hluboké rozepře s maršálem Michelem Neyem, které přerostly ve vzájemnou animozitu. Pro neúspěchy a osobní problémy (během tažení se více než armádě věnoval své milence madame Lebertonové) upadl u císaře v nemilost, dne 10. května 1811 byl odvolán z velení a postaven mimo službu. V dalších taženích neobdržel velení, ani během „Sta dní“ nebyl Napoleonem aktivizován.\n\nPo druhém pádu Napoleona byl krátce velitelem pařížské národní gardy, ale poté, co odmítl být členem poroty soudící maršála Neye, upadl v nemilost Bourbonů a zcela se stáhl do soukromí. Zemřel na tuberkulózu v pařížském paláci Lille. Je pohřben na pařížském hřbitově Père-Lachaise. Jeho dcera se provdala za napoleonského generála Piré, účastníka bitvy u Waterloo.\n\nMaršál Masséna byl zcela bez vzdělání, na bojišti řídil se citem – měl výjimečnou schopnost odhadnout situaci a vytušit slabinu protivníka. V mládí rozhodný a agilní, s přibývajícím věkem tyto důležité atributy ztrácel, a tím povadala i jeho sláva vojevůdce. Jeho výrazně negativní vlastností byla nadměrná touha po penězích a majetku, pro které byl ochoten a schopen drancovat, loupit, ale i okrádat vlastní vojáky. Pro tyto vlastnosti – přes osobní statečnost – patří spíše mezi záporné postavy císařských maršálů.\n\n"}
{"id": "202169", "url": "https://cs.wikipedia.org/wiki?curid=202169", "title": "Galeona", "text": "Galeona\n\nGaleona byla obchodní nebo válečná plachetnice, která se používala v 16. až 18. století. Konstrukčně vycházela z karaky (karavely).\n\nGaleona byla 40–70 metrů dlouhá a její šířka dosahovala 1/3 délky. Šlo o velké a těžké plavidlo s vysokými boky a velkou nosností. Nosnost dosahovala až 1 200 tun. Na rozdíl od karaky měla galeona záď tupě zakončenou do takzvaného zrcadla. Na přídi byla nižší palubní nástavba a novinkou byl dlouhý a silný kloun (galion) – odtud název galeona.\n\nGaleona měla v počátcích čtyři stěžně, ale nejkratší zadní stěžeň se neosvědčil a bylo od jeho používání upuštěno. První dva stěžně byly třídílné a skládaly se z pně a dvou čnělek. Každý díl měl svou ráhnovou plachtu. Zadní stěžeň nesl latinskou plachtu a na předním dlouhém čelenu byla upevněna obdélníková blinda.\nJednou z nejznámějších je \"Golden Hind\" na níž Francis Drake obeplul v letech 1577–1580 zeměkouli.\n\nBitevní galeony sloužily od poloviny 17. století jako řadové lodě. Měly až 200 děl, k jejichž obsluze bylo potřeba několik set mužů. Další stovky vojáků byla schopna převážet. Děla byla umístěna na palubě, v podpalubí i na zadní nástavbě. Děla největšího kalibru byla umístěna kvůli stabilitě co nejblíže k hladině. Taková děla dokázala střílet koule o váze 10 až 15 kg do vzdálenosti maximálně 500 metrů.\n\nV 16. a 17. bylo na španělských galeonách převáženo zlato z Nového světa (z Ameriky). To bylo velikým lákadlem pro evropské bukanýry a piráty. Obrovské a neobratné galeony musely být doprovázeny menšími loděmi, např. fregatami, šalupami či galérami. Až v 18. století začaly být galeony nahrazovány většími a později i parními loděmi.\n\n\n\n"}
{"id": "202173", "url": "https://cs.wikipedia.org/wiki?curid=202173", "title": "Tulip", "text": "Tulip\n\nTULIP (tulipán) je anglický akronym, pod kterým se skrývá pět základních bodů kalvinismu. Ty byly přijaty na Dordrechtské synodě v letech 1618–19. Byly koncipované jako odpověď na pět bodů arminiánského učení v rámci teologické diskuze o Boží milosti a o predestinaci (předurčení). Proto to není souhrn celého učení Kalvínova či kalvinismu.\n\n\n"}
{"id": "202176", "url": "https://cs.wikipedia.org/wiki?curid=202176", "title": "San Juan", "text": "San Juan\n\nSan Juan je španělsky svatý Jan, může odkazovat k:\n\n"}
{"id": "202179", "url": "https://cs.wikipedia.org/wiki?curid=202179", "title": "San Juan (přítok Tichého oceánu)", "text": "San Juan (přítok Tichého oceánu)\n\nSan Juan ( ) je řeka na severozápadě Jižní Ameriky v Kolumbii. Je 380 km dlouhá.\n\nPramení v Západní Kordilleře. Protéká pobřežní nížinou, která je pokračováním propadliny řeky Atrato. Ústí do Tichého oceánu, přičemž vytváří deltu.\n\nŘeka má rovnoměrný dostatek vody po celý rok.\n\nVodní doprava je možná v délce 200 km. V oblasti rozvodí s řekou Atrato a v usazeninách samotné řeky \"San Juan\" se nacházejí naleziště platiny a zlata.\n"}
{"id": "202181", "url": "https://cs.wikipedia.org/wiki?curid=202181", "title": "Šlechtický titul", "text": "Šlechtický titul\n\nŠlechtický titul je titul udělovaný zejména v monarchiích panovníkem, který je . Udělením šlechtického titulu se osoba, a zpravidla i její potomci, stávají členy aristokracie. S udělením šlechtického titulu bývala spojená privilegia, jako je právo nosit erb, právo pečetit červeným či zeleným voskem a účast na správě státu.\n\nV českých zemích do roku 1848 mohl pouze šlechtic zasedat na zemském sněmu, vlastnit deskový statek či mohl vykonávat určité úřady. Po vzniku Československa bylo šlechtictví s tituly z 10. prosince 1918 zrušeno, po novelizaci v roce 1920 byly zavedeny sankce za úmyslné a veřejné užívání titulu. Roku 1936 bylo novým zněním zákona zakázáno také užívání erbů a uvádění titulů v tisku. Během protektorátu bylo užívání titulů povoleno, od druhé světové války platí zrušení šlechtických titulů dodnes, neexistují však za porušení žádné sankce.\n\nBylo však povoleno přijímání zahraničních aristokratických titulů.\n\nŠlechtictví bylo i s tituly v Rakousku zrušeno zákonem ze dne 3. dubna 1919, který je platný dodnes. Tedy \"z právního hlediska byla monarchie v Rakousku odstraněna velmi důsledně, šlechtické tituly a přídomky jsou zakázány zákonem\".\n\n\n\n"}
{"id": "202187", "url": "https://cs.wikipedia.org/wiki?curid=202187", "title": "Stavovské povstání", "text": "Stavovské povstání\n\nStavovských povstání bylo více:\n\n\n"}
{"id": "202192", "url": "https://cs.wikipedia.org/wiki?curid=202192", "title": "Putumayo", "text": "Putumayo\n\nPutumayo ( , ) je řeka v Jižní Americe, v Kolumbii (departementy Amazonas a Putumayo), v Ekvádoru, v Peru a v Brazílii (stát Amazonas). Na horním toku slouží jako státní hranice \"Kolumbie\" s \"Ekvádorem\" a \"Peru\". V \"Brazílii\" se nazývá Içá. Je to levý přítok Amazonky Je 1580 km dlouhá. Povodí má přibližně rozlohu 123 000 km².\n\nPramení v jižní části kolumbijských And. Převážnou část toku protéká po Amazonské nížině uprostřed tropických deštných lesů.\n\nZdroj vody je dešťový. Průměrný průtok vody činí 7160 m³/s. Nejvyšší je od dubna do června.\n\nVodní doprava je možná na dolním toku.\n"}
{"id": "202199", "url": "https://cs.wikipedia.org/wiki?curid=202199", "title": "Cauca", "text": "Cauca\n\nCauca ( ) je řeka v Kolumbii. Je to levý přítok Magdaleny. Je 1350 km dlouhá (podle jiných zdrojů jen 1050 km). Povodí má přibližně rozlohu 80 000 km².\n\nPramení v jižní části Centrální Kordillery a rychle klesá do široké (až 46 km) a hluboké tektonické doliny, která odděluje Centrální a Západní Kordilleru. Úseky s množstvím peřejí se střídají s klidnými. Poté co opustí hory se doširoka rozlévá po Karibské nížině a vytváří průtoky a jezera.\n\nPrůměrný průtok vody činí 2000 m³/s. Nejvyšší je na jaře a na podzim.\n\nVodní doprava je možná na dvou úsecích od Santiago de Cali do Cartaga a od Santa Fe de Antioquia k ústí.\n"}
{"id": "202204", "url": "https://cs.wikipedia.org/wiki?curid=202204", "title": "Master of Business Administration", "text": "Master of Business Administration\n\nMaster of Business Administration (ve zkratce MBA, či M.B.A.) je titul magisterského stupně (\"master's degree\") typický pro anglosaský svět. Je zaměřený na získání znalostí v oboru managementu, přičemž někdy se uvedené překládá do češtiny jako magistr managementu. Jde o program (titul) magisterské úrovně, a to původně ve Spojených státech amerických. Tento program původně vznikal při industrializaci země, kdy korporace hledaly vědecké přístupy k jejich řízení. Hlavními oblastmi zájmu, kterými se MBA programy zaobírají, a to v různých oblastech podnikání (businessu), jsou především: účetnictví, aplikovaná statistika, obchodní komunikace, obchodní právo, finance, manažerská ekonomika, management, marketing a další.\n\nMagisterské studium ve světě vedoucí k získání magisterské kvalifikace (Master of Business Administration) může být obvykle jednoleté až tříleté, stejně jako tomu bývá u magisterského studia v případě Česka, přičemž ve většině zemí světa včetně Česka, či USA, zpravidla bývá předpokladem ke studiu vedoucímu k získání magisterské kvalifikace též úspěšně dokončené studium bakalářské úrovně (obvykle 3-4 leté vysokoškolské studium). (Mohou příp. ve světě event. existovat též souvislé magisterské programy, tedy obvykle 4-6leté.)\n\nNavazující magisterský program (resp. vzdělání či titul) Master of Business Administration (ve zkratce MBA) může případně též předcházet bakalářský program ze stejného oboru, tedy typicky se může jednat o program Bachelor of Business Administration (ve zkratce BBA). Existuje též příp. i doktorský program – Doctor of Business Administration (ve zkratce DBA). BBA/MBA/DBA by se tedy daly svou strukturou přirovnat třeba i k českému bakaláři (Bc.), magistrovi (Mgr.), či doktorovi (Ph.D.), ve výše uvedeném (standardní třístupňová struktura, blíže: ISCED).\n\nV různých částech světa se dnes užívá různý zápis a pravopis zkratek titulů, např. ve Spojených státech amerických se tyto zkratky píší především s tečkami, zatímco ve Spojeném království, Kanadě, Austrálii či na Novém Zélandu se často zkracuje bez teček, v jiných částech světa (např. Afrika) se zvyklosti mohou opět různit. Na školách ve světě nebo na zahraničních vysokých školách v Česku, či na jejich pobočkách, může být možné tento titul také získat a příp. jej v Česku i uznat (tzv. nostrifikace). Pokud se zkratky těchto titulů užívají, píší se za jménem odděleny čárkou. Tituly této kvalifikace – magisterské (i bakalářské), se však ve světě běžně neužívají, resp. nepíší, běžně tak bývají užívány až tituly vyšší – doktorské (akademicko-vědecké, tj. typicky Ph.D., DSc atp.).\n\nVětšina MBA programů též zahrnuje volitelné předměty a soustředění zaměřené pro další studium v určité oblasti, například typicky účetnictví, finance, či marketing. MBA programy v USA obvykle vyžadují získání asi 60 kreditů (typicky v podstatě jeden akademický rok v Česku). (Existují též programy, či tituly, jako Master of Economics, Master of Finance, Master of Accountancy, Master of Science in Marketing, Master of Science in Management a mnoho dalších.) MBA je profesním titulem; akreditační orgány speciálně pro programy MBA zajišťují konzistenci a kvalitu vzdělávání. Školy, které toto v mnoha zemích nabízejí, často též programy nabízejí tzv. „šité na míru,“ tedy různé formy: \"full-time study\" (blíže: denní studium), \"part-time study\", \"executive\" (výuka orientovaná typicky na večery a víkendy), distanční studium (on-line), často jsou zahrnována soustředění atp.\n\nPředevším ve Spojených státech mohou být tyto MBA programy akreditovány, což značí, že vzdělávání na uváděné škole by mělo splňovat určité specifické standardy kvality vzdělávání.\n\nV Česku akreditace příslušné instituce může být jedním z ukazatelů určité kvality. Garanci kvality poskytovaného MBA studia zaštiťuje například CAMBAS (Česká asociace MBA škol, z.s.p.o.), která sdružuje některé školy nabízející MBA programy a zároveň poskytuje vlastní akreditaci, jako záruku jejich kvality.\n\nMezinárodní akreditace, např. americká AACSB, britská AMBA a bruselská EFMD, která uděluje akreditaci \"European Quality Improvement System (EQUIS)\", mohou být jedním z ukazatelů určité kvality programů MBA a škol.\n\nJe třeba zmínit, že akreditační instituce mohou být soukromými subjekty (firmami) a tedy konkrétní školy (konkrétní firmy) v určité zemi často nemají povinnosti kupř. svůj MBA program (či kurs) mít akreditovaný od této akreditační autority, nicméně pro uchazeče akreditace může být jedním z vodítek pro výběr kvalitní instituce pro poskytování MBA vzdělání.\n\nV Česku vysoké školy poskytují akreditované studijní programy (tedy bakalářské, magisterské a doktorské programy) a programy celoživotního vzdělávání (CŽV). Dle zákona též existuje vzdělávání v mezinárodně uznávaném kursu, přičemž podrobnosti o tomto udává zmíněný zákon.<ref name=\"111/1998-60a\"></ref> Úspěšní absolventi příslušného kurzu případně tedy obdrží příslušné osvědčení (obdobně jako diplom/certifikát) o tomto absolvovaném vzdělání.\n\nRozdíl typicky amerického magisterského programu (MBA), oproti českému magisterskému programu v oblasti ekonomie (Ing.) bývá uváděn jako typicky ten, že americké školy si kladou jako podmínku pro přijetí do tohoto navazujícího programu též předchozí manažerskou praxi, a to obvykle tříletou.\n\nStudium MBA není zahrnuto do systému českého vysokoškolského studia a kvalifikaci (titul) MBA získaný na některé vzdělávací instituci (firmě) v ČR principiálně není možné uznat (tzv. nostrifikovat). Výjimkou nicméně může být právě vysokoškolské magisterské studium MBA na vysoké škole v zahraničí (resp. zahraniční vysoké škole v Česku), standardně tedy 1-3leté (studium navazující na bakalářské studium, standardně tedy 3-4leté), kdy se event. posoudí, zda takovéto studium odpovídá studiu potřebnému k získání obdobné kvalifikace v Česku (tedy magisterskému studijnímu programu – typicky inženýr v příslušné oblasti). Neexistuje žádná zastřešující akreditační asociace, protože každý stát, obdobně jako ČR, při event. nostrifikaci posuzuje konkrétní zahraniční studium MBA.\n\nAktuální podrobnosti k tomuto uvádí zákon,<ref name=\"111/1998-89\"></ref> či event. Ministerstvo školství, mládeže a tělovýchovy České republiky.\n\nPodmínky k přijetí do tohoto manažerského vzdělávání jsou ve většině institucí (firem) obdobné. Hlavním předpokladem k MBA je ukončené minimálně bakalářské vysokoškolské vzdělání, které může být ve výjimečných případech nahrazeno dostatečnou a prokazatelnou manažerskou praxí. Vzdělávání v MBA trvá zpravidla 1 rok až 2,5 roku. Při denní formě bývá zpravidla o půl až 1 rok kratší. Kurs bývá zpravidla ukončen závěrečnou ústní zkouškou spolu s obhajobou závěrečné práce. Nejčastější bývá MBA při zaměstnání (blíže: kombinované studium) a svojí flexibilitou a individuálním přístupem umožňují vzdělávání při zaměstnání, event. jiné přizpůsobení. Existují též možnosti distančního (on-line) vzdělávání, tedy prakticky plně přes internet (blíže: distanční studium). Zakončuje se zpravidla obhajobou závěrečné práce a ústní zkouškou.\n\nMBA poskytují obvykle jak teoretické vzdělání v základních disciplínách managementu, tak zvládnutí nezbytných praktických manažerských dovedností, jakými jsou např. řešení problémů, rozhodování, jednání a komunikace (exekutivní činnost). Během studia se rovněž využívají aktivní metody jako případové studie, didaktické hry, hraní rolí atp.\n\nVyučované předměty závisí na tom, jak je MBA orientován, jestli spíše obecně anebo jestli je zaměřen na určitou konkrétní manažerskou disciplínu. Mezi předměty, které se zpravidla v každém MBA v té či oné podobě vyučují patří především následující:\n\nV Česku v současné době je možno absolvovat MBA na některých institucích (resp. soukromých firmách), na soukromých vysokých školách. MBA též mohou někdy nabízet i veřejné vysoké školy. Průměrná výše poplatků za MBA v ČR se pohybuje přibližně mezi 100 000 až 200 000 Kč za akademický rok. V ČR se výuka provádí nejčastěji v jazyce českém, popř. v jeho kombinaci s angličtinou, nebo španělštinou, méně často výhradně v angličtině. Nejběžnější formou absolvování MBA v Česku bývá vzdělávání při zaměstnání (v průměru 2 roky). Při denní formě bývá zpravidla o půl až 1 rok kratší. MBA bývá zpravidla ukončen závěrečnou ústní zkouškou spolu s obhajobou závěrečné práce.\n\nDůležité je, jakou formální povahu má MBA mít, zdali se má jednat o MBA program (řádné navazující/magisterské studium), nebo kurs (školení), které však některé firmy též označují jako MBA či jako MBA kurs nebo i jako MBA program. MBA uděluje akademická instituce (kupř. univerzita) ve své zemi dle příslušných zákonů této země. Existují také zahraniční instituce v Česku. Z formálního hlediska je tedy rozdíl, jestli se má jednat o MBA kurs, blíže kupř. též: vzdělávání v mezinárodně uznávaném kursu, nebo jestli se má jednat o magisterské (MBA) vysokoškolské studium (obvykle 1-3leté studium, kterému předchází vzdělání bakalářské, obvykle 3-4leté), které případně může být i uznáno (tzv. nostrifikováno), tedy formálně uznáno jako magisterské vysokoškolské vzdělání i v Česku (tedy jako magisterský titul či magisterské vzdělání).\n\nV prvním případě (kurs) se udělováním takovýchto titulů (z kurzů/školení) nejedná o řádné vysokoškolské vzdělání, ale o jistý druh profesní nástavby – kurzu pro účastníka; tyto bývají oblíbeným způsobem zvyšování si vlastní kvalifikace (manažerské schopnosti atd.). Nicméně tyto profesní tituly, resp. tedy kurzy, nepodléhají žádné akreditaci, nebo kontrole ze strany státního dozoru, a proto kvalita poskytovaného vzdělání může být zpochybněna. Takovéto kurzy mohou umožňovat uchazečům, kteří nesplňují formální podmínku ukončeného vysokoškolského vzdělání, další zvyšování si své vlastní kvalifikace. Zvyšování si vlastní kvalifikace prostřednictvím MBA programů/kurzů bývá oblíbené, a to především s přihlédnutím k náplni celého MBA kurzu (resp. tedy MBA studia) či užitečnosti pro konkrétního uchazeče. Oblíbené bývá MBA kupř. u lidí v manažerských (řídících) pozicích, tedy u lidí v exekutivě.\n\nMBA bývá určeno především zástupcům středního a vrcholového managementu, majitelům společností, podnikatelům, představitelům neziskového sektoru či státní správy (více též: Master of Public Administration – MPA) a je založeno na propojování teoretických znalostí s praktickými dovednostmi. Oblíbené bývá MBA tedy u manažerů.\n\nJak je uvedeno, MBA není zahrnut do systému českého vysokoškolského studia. Kvalita vzdělání tak může být zpochybněna. Nejedná se o akademický titul magisterské úrovně dle české legislativy. U jména si v podstatě kdokoliv, mimo tituly absolventů vysokých škol dle českého zákona, může uvádět cokoliv, tedy kupř. i „profesní titul“ MBA získaný po (hypoteticky) jednodenním školení od soukromé firmy, která uvedené vydává podle sebe za „MBA studium“ či „MBA program,“ nicméně smysl takovéhoto jednání vzhledem ke vzdělání dotyčného žádný není.\n\nProtože v některých případech dotyčný žádné řádné vysokoškolské magisterské studium (1-3leté) neabsolvoval, ani event. neabsolvoval předcházející řádné vysokoškolské bakalářské studium (3-4leté) nutné k navazujícímu, ale absolvovat pouze určitý kurs, či profesní školení, jehož kvalita může být zpochybněna, a následně užívá u jména titul úrovně \"master's degree\", tedy MBA, stal se tak tento titul, obdobně třeba jako třeba RSDr., terčem řady vtipů, narážek a lidových pejorativních výkladů zkratky jako například: \"mladej, blbej, ambiciozní\" nebo kupř. \"měsíc byl v Americe\" atp.\n\nBývá též upozorňováno na nebezpečí, kdy tedy v ČR studium MBA mohou nabízet bez žádoucí úrovně též „různí podnikavci,“ chápající jej především jako vlastní stroj na peníze.\n\nJakýkoliv vzdělávací kurs, formální či neformální, může být pro svého účastníka jistě přínosný, nicméně neměl by být tedy zaměňován s formálním vysokoškolským magisterským programem, resp. vysokoškolským studiem.\n\n\n"}
{"id": "202207", "url": "https://cs.wikipedia.org/wiki?curid=202207", "title": "Amy Lee", "text": "Amy Lee\n\nAmy Lynn Lee (* 13. prosince 1981, Riverside, Kalifornie, Spojené státy americké) je americká zpěvačka, skladatelka, textařka a klavíristka. Je zpěvačkou skupiny Evanescence.\n\nDevět let se učila klasickou hru na klavír. Její otec John Lee pracoval jako diskžokej, matka Sarah Lee byla v domácnosti s dětmi. Rodina se často stěhovala, jejich posledním místem bydliště je arkansaské hlavní město Little Rock. V současnosti žije v New Yorku.\n\nMá tři mladší sourozence: bratra Robbieho a sestry Carrie a Lori. Její třetí sestra Bonnie zemřela na dodnes neobjasněnou chorobu v roce 1987 v třech letech. Písně \"Hello\" z alba \"Fallen\" a \"Like You\" z alba \"The Open Door\" odkazují na její památku.\n\n6. května 2007 se provdala za svého přítele, terapeuta Joshe Hartzlera. Amy 18. ledna 2014 oznámila na sociální síti, že je těhotná. Její první dítě, Jack Lion Hartzler, se narodil 28. července 2014.\n\nPoužívá tzv. neogotický styl, občas používá dramatický \"gotický\" make-up a nosí viktoriánské oblečení, které si v řadě případů navrhuje sama. Na koncertech a vystoupeních často nosí korzety.\n\n\n\nJejí mladší bratr má epilepsii, protože chtěla pro svého bratra něco udělat, stala se v roce 2006 americkou předsedkyní mezinárodní nadace Out of the Shadows . Cílem této nadace je informovat veřejnost více o této nemoci.\n"}
{"id": "202208", "url": "https://cs.wikipedia.org/wiki?curid=202208", "title": "Guaviare (řeka)", "text": "Guaviare (řeka)\n\nGuaviare na horním toku Guayabero ( ) je řeka v Kolumbii (Meta, Guainía, Guaviare, Vichada). Je to levý přítok Orinoka. Je 1300 km dlouhá. Povodí má přibližně rozlohu 140 000 km².\n\nPramení ve Východní Kordilleře a protéká vysočinou Pardaos, kde vytváří tři vodopády. Poté vtéká do Orinocké nížiny. Na řece je mnoho peřejí.\n\nZdroj vody je převážně dešťový. Charakteristické jsou letní povodně.\n\nVodní doprava je možná pro nevelké lodě od ústí levého přítoku Ariari s přerušením u peřejí.\n"}
{"id": "202210", "url": "https://cs.wikipedia.org/wiki?curid=202210", "title": "Ema Řezáčová", "text": "Ema Řezáčová\n\nEma Řezáčová, provdaná Voňavková (17. listopadu 1903 Praha – 29. června 1997 Praha), byla česká prozaička a dramatická spisovatelka, manželka českého spisovatele Václava Voňavky později Václava Řezáče.\n\nVe svých dílech se zabývala hlavně psychologií současné moderní ženy a dále mezilidskými vztahy. Psala také prózu pro děti a mládež, divadelní hry a náměty a scénáře k filmům.\nV letech 1927–1930 pracovala jako redaktorka týdeníku \"Český svět\" a v poválečných letech 1945–1949 byla šéfredaktorkou \"Románových povídek\".\n\n\n\n\n"}
{"id": "202215", "url": "https://cs.wikipedia.org/wiki?curid=202215", "title": "Žulovec", "text": "Žulovec\n\nŽulovec, německy a starším názvem též Fladenberg, je znělcový vrch o nadmořské výšce 562 m v nejsevernější části České republiky, v okrese Děčín, v Lužických horách, přibližně 1 km jihovýchodně od obce Rybniště. Má zalesněný vrcholek i svahy kromě severního, částečný výhled je ze severního úbočí od dolního okraje lesa. V odkryvech pískovců na úpatí se v minulosti nacházely otisky fosilních mořských hub a listů rostlin.\n\n"}
{"id": "202217", "url": "https://cs.wikipedia.org/wiki?curid=202217", "title": "SATB", "text": "SATB\n\nSATB je často používaná zkratka pro soprán, alt, tenor, bas a označuje obvyklý rozpis jednotlivých hlasů pro pěvecký sbor. Skladby napsané pro tuto kombinaci hlasů mohou být interpretovány smíšeným sborem nebo sborem, ve kterém jsou muži a chlapci.\n\nJiné obvyklé varianty jsou\n\nZápis SATB se používá také pro jednotlivé melodické linky (hlasy) v polyfonních instrumentálních skladbách, například ve fugách. \n\n"}
{"id": "202226", "url": "https://cs.wikipedia.org/wiki?curid=202226", "title": "Alois Praveček", "text": "Alois Praveček\n\nAlois Praveček (10. ledna 1880 Hroby u Tábora – 19. května 1957 Jindřichův Hradec) byl český vojenský dirigent a hudební skladatel.\n\nPocházel ze staré a známé hudební rodiny – jeho dědeček i otec byli řídícími učiteli a řediteli kůru v obci Hroby (3 km jihových. od Chýnova), bratr Jindřich Praveček (1. března 1885 – 11. února 1969) i synovec Jindřich Praveček ml. (28. června 1906 – 11. února 2000) byli též známými hudebníky. Jako žák se Alois Praveček učil na housle u strýce Hynka Vacka v Soběslavi, potom studoval v letech 1897 až 1898 hru na housle u Antonína Bennewitze.\n\nPraveček se stal na čas komorním houslistou hraběnky Kolovratové, ale od roku 1901 sloužil u vojenské hudby 75. pěšího pluku v Jindřichově Hradci, od 1906 do 1910 v Praze (tam byl jmenován plukovním bubeníkem) a stal se dirigentem úspěšné vojenské kapely, která v době pražského pobytu sklízela úspěchy, stejně jako od 1912 do 1914 při umístění pluku v Salzburku. Zde Praveček zkomponoval velmi úspěšný \"Mirabellský valčík\", který záhy vyšel tiskem v Salzburku i Jindřichově Hradci a hrála ho kapela také v salzburském hotelu Mirabell na svém posledním mírovém koncertu 26. července 1914 – dva dny před vyhlášením války Srbsku Rakouskem. První světová válka zavedla Aloise Pravečka zpět do Jindřichova Hradce, odtud na východní frontu a poslední válečný rok prožil na frontě italské. V listopadu 1918 se 75. pluk vrátil do Jindřichova Hradce a v armádě nového státu (ČSR) vznikl pak 29. pěší pluk J. J. Švece, kde Praveček opět působil (po boku kapelníka Zemana) jako dirigent a také se aktivněji začal věnovat komponování. Kariéru vojenského muzikanta ukončil v roce 1925 odchodem do výslužby.\n\nHudbě se „civilista“ Praveček nepřestal věnovat; v Jindřichově Hradci působil jako pedagog, houslista i dirigent \"Hudební jednoty\"; byl aktivní v „\"Jindřichohradecké opeře\"“, kde při prvních představeních hrál v operním orchestru 1. housle; nepřestal komponovat. Podílel se mj. aktivně na organizaci sjezdu bývalých \"Pětasedmdesátníků\".\n\nZa svůj plodný život složil Alois Praveček mnoho skladeb; např. 12 vojenských pochodů, 30 sokolských cvičení, mužské sbory a koncertní skladby. Celkem napsal okolo 80 skladeb pro smyčcový i dechový orchestr. Pro jindřichohradecké gymnázium složil pochod \"Pod novým praporem\", místnímu hasičskému sboru věnoval pochod \"Tryskem k cíli\", a známý je jeho \"Jubilejní pochod\".\n\n\n"}
{"id": "202228", "url": "https://cs.wikipedia.org/wiki?curid=202228", "title": "Tygr sumaterský", "text": "Tygr sumaterský\n\nTygr sumaterský, též tygr sumatránský (\"Panthera tigris sumatrae\") je nejmenší žijící poddruh tygra. Jde o vrcholového predátora, který se živí především různými kopytníky. Je endemitem ostrova Sumatra v Indonésii. Šelma je podle norem IUCN vedena jako kriticky ohrožená a její stavy ve volné přírodě čítají jen několik set kusů. Hlavním nebezpečím pro ní je úbytek životního prostředí a nelegální lov kvůli kůži, kostem a orgánům.\n\nTygra sumaterského vyčlenil jako poddruh britský zoolog Reginald I. Pocock. Stalo se tak na základě stavby lebky, barvy srsti a tvaru a hustoty pruhování. Tygr sumaterský (spolu s tygrem malajským) je nejmenším žijícím poddruhem. Velikostí odpovídá vyhynulému tygru jávskému. Srst je poměrně dlouhá a má hnědooranžovou barvu. Černé pruhy jsou středně široké a hustě naskládané vedle sebe. Tvarem, rozmístěním a hustotou pruhů se podobá vyhubenému tygru balijskému, je však světlejší. Zvláště samci mají velmi výrazné licousy, které připomínají malou hřívu.\n\nTygr sumaterský obývá pouze indonéský ostrov Sumatra. Jeho stavy v přírodě se dají jen těžko odhadnout, zřejmě se pohybují mezi 342–679 zvířaty. Koncem 70. let šlo ještě o více než 1000 jedinců. Naprostá většina tygrů žije ve 12 oblastech, které mají celkovou rozlohu 58 000 km². Největší množství jednotlivé tygří populace je v Kerinci Seblat National Park ve střední Sumatře, kde žije 165–190 jedinců. V poslední době proběhlo několik výzkumů, které mapovaly přítomnost tygra v různých typech prostředí. Podle předpokladů z nich vyplynulo, že tygři preferují džungli ve střední a vyšší nadmořské výšce, pokud možno dále od lidí, přičemž v umělých plantážích např. palem olejných nebo akácií se téměř nevyskytují.\n\nTygři sumaterští dávají přednost životu v hlubokých džunglích, kde je dostatek podrostu a tygři zde uplatní své maskování a tiché přiblížení ke kořisti. Nemají rádi přítomnost člověka a pokud to jde, snaží se mu vyhýbat. Podobně jako ostatní tygři je i tygr sumaterský samotářský lovec a ve svém biotopu vrcholový predátor. Jeho kořistí se stává argus okatý, makak vepří, dikobraz krátkoocasý, tapír čabrakový, divoké prase, kančil větší, kančil menší, muntžak a sambar. Nemusí nutně jít jen o tato zvířata, pokud je to možné, loví v zásadě jakoukoliv dostupnou kořist.\n\nTygři sumaterští se páří celoročně. Doba březosti trvá 96–112 dní. Samice rodí 1–5 mláďat (nejčastěji 2–3), o něž se stará zhruba 2 roky.\n\nHlavními hrozbami pro tygra sumaterského jsou ztráta životního prostředí v důsledku šíření plantáží palem olejných a akácií, úbytek kořisti a pytlačení. Například v národním parku Bukit Barisan Selatan ubývalo mezi léty 1985 a 1999 každý rok 2 % lesa. V roce 2010 bylo zhruba 70 % parku využíváno k zemědělským účelům. Kerinci Seblat National Park, kde se nachází zřejmě největší tygří populace, čelí podobným problémům. Hlavním strůjcem tohoto stavu je masivní rozšiřování plantáží palem olejných, jež tvoří významnou položku indonéské ekonomiky a jejichž rozsah stoupl v letech 2003 - 2013 pětinásobně.\n\nZmenšování biotopu vedlo i k nárůstu střetů mezi tygry a lidmi. V letech 1987–1997 zabili tygři 146 lidí a 870 kusů dobytka. Na oplátku bylo usmrceno 265 tygrů a dalších 97 odchyceno. V letech 1998–2002 lidé zabili dalších nejméně 35 tygrů. V letech 2007–2010 způsobili tygři smrt 9 lidí za což zaplatili 25 životy.\n\nAčkoli jsou přísně chráněni jak v Indonésii, tak mezinárodně, s tygřími částmi těl se na Sumatře stále běžně obchoduje. Jen v roce 1997 bylo odhadnuto, že pytláci ulovili pouze v severní části ostrova 53 tygrů a jejich části rozprodali. Pytláci jsou většinou zároveň farmáři, kteří mají zájem tygry zabíjet jak pro zisk tak kvůli ochraně svého dobytka. Rozsáhlý průzkum provedený na ostrově v roce 2006 ukázal, že z 326 obchodů 33 prodávalo části nejméně 23 tygřích těl. Cena kilogramu kostí dosahuje minimálně 116 dolarů (mimo Sumatru jsou ceny ještě vyšší), tygří kůže asi 2 000 dolarů. Dále se prodávají zuby, vousky, oči a orgány. Tygří části jsou navíc pašovány z Indonésie např. na Taiwan či do Jižní Koreje a používány v tradiční čínské medicíně.\n\nIndonéská vláda se snaží zajistit tygrům přežití, a to také z toho důvodu, že se jedná o poslední poddruh, který žije na území tohoto státu (tygr balijský a jávský jsou vyhubeni). Kromě jiného zřídili ve spolupráci s Australia Zoo tygří spermbanku v jedné ze zahrad Taman Safari. V oblastech výskytu tygrů, především v přírodních rezervacích, fungují tzv. lesní patroly, které odstraňují oka a jiné pasti nalíčené pytláky. Jen v letech 2000–2010 bylo v Kerinci Seblat National Park zlikvidováno 4433 pastí. Cílem těchto snah je do roku 2020 zdvojnásobit počet tygrů ve volné přírodě.\n\nNa celém světě je v zajetí chováno několik set tygrů sumaterských. V Evropě je chován ve více než 50 zoo. V Česku jej chovají čtyři zoologické zahrady (stav květen 2018):\n\n\nPočátky chovu tohoto druhu v Zoo Praha spadají do 50. let 20. století. Tehdy byla v zoo pouze samice. Chovný pár byl sestaven v 60. letech 20. století. První mláďata (samečci Adam a Ali) přišla na svět v roce 1971 (rodiče Maja a Radúz 2). Již o dva roky později následoval další úspěšný odchov – samička Balige. V následujících letech se podařilo odchovat ještě dalších devět mláďat. Např. v roce 1994 přišel na svět samec Dustin a o třináct let později jeho syn Falco. 28. července 2013 se narodil sameček (Falcův syn – tedy třetí pražská generace), který musel být kvůli cystické degeneraci ledvin v únoru 2014 utracen.\n\n\n"}
{"id": "202232", "url": "https://cs.wikipedia.org/wiki?curid=202232", "title": "Tichá dolina", "text": "Tichá dolina\n\nTichá dolina je údolí v Západních Tatrách. Zároveň je to také slovenská národní přírodní rezervace.\n\nJedná se o údolí vedoucí v horní části směrem východ-západ, jež se postupně stáčí severojižním směrem. Vytváří hranici mezi geomorfologickými částmi Červené vrchy na severu, Liptovské Tatry na západě a Liptovské kopy na východě. Údolím protéká Tichý potok.\n\nV roce 2007 zde vypukl konflikt o těžbu dřeva v přírodní rezervaci mezi státem vlastněnou dřevařskou společností a ochránci přírody. Lesníci chtěli dřevo vytěžit, ale dřevařské stroje zastavili aktivisté při blokádě vlastními těly. V červenci 2012 Ministerstvo životního prostředí definitivně zakázalo těžbu v Tiché a Koprové dolině a vyhovělo tak ekologickým aktivistům, kteří usilovali o to, aby se polomy obnovovaly přirozenou cestou bez zásahu člověka.\n\nTichá dolina je národní přírodní rezervace v oblasti TANAP. Nachází se v katastrálním území obce Pribylina a města Vysoké Tatry v okrese Poprad a okrese Liptovský Mikuláš v Prešovském kraji a Žilinském kraji (Slovensko). Území bylo vyhlášeno v roce 1991 na rozloze 5 966,64 ha. Předmětem ochrany je ukázka příkrovové stavby Tater, první paleontologické nálezy suchozemské mezozoické fauny a flóry v Slovenské republice, vysokohorský kras, pramenná oblast řeky Belá a mimořádně vzácná flóra s mnoha endemity a relikty.\n\n\n"}
{"id": "202233", "url": "https://cs.wikipedia.org/wiki?curid=202233", "title": "Digitální certifikát", "text": "Digitální certifikát\n\nDigitální certifikát, který vydává certifikační autorita, je v asymetrické kryptografii digitálně podepsaný veřejný šifrovací klíč. Uchovává se ve formátu X.509, který (kromě jiného) obsahuje informace o majiteli veřejného klíče a vydavateli certifikátu (tvůrci digitálního podpisu, tj. certifikační autoritě). Certifikáty jsou používány pro identifikaci protistrany při vytváření zabezpečeného spojení (HTTPS, VPN atp.). Na základě principu přenosu důvěry je možné důvěřovat neznámým certifikátům, které jsou podepsány důvěryhodnou certifikační autoritou. Certifikační autorita může vydávat pod různými označeními různé druhy certifikátů, které se mohou lišit v účelu použití, druhu majitele, úrovni důvěryhodnosti atd. (podmínky jsou dány politikou konkrétní certifikační autority). Různé označení však nemění podstatu funkce digitálních certifikátů.\n\nData v certifikátu jsou popsána jazykem ASN.1. Výhody ASN.1 spočívají v nezávislosti na počítačové platformě a dobré čitelnosti pro člověka. K přenosu klíče se používá binární podoba DER nebo textový formát PEM či CER (zakódování pomocí Base64), případně ještě formáty PKCS#7/P7B nebo PKCS#12/PFX. Mezi různými formáty je možný převod pomocí vhodného nástroje. V certifikátu jsou následující položky:\n\n\nPro vytvoření digitálního podpisu v digitálním certifikátu jsou používány algoritmy RSA, DSA nebo ElGamal.\n\nFirma VeriSign nadefinovala několik tříd certifikátů:\n\nDigitální certifikát vytváří certifikační autorita. Nejprve ověří údaje o majiteli předloženého veřejného šifrovacího klíče, doplní identifikační údaje a následně veřejný klíč elektronicky podepíše.\nPři ověřování certifikátu jde o důvěryhodnost údajů, které jsou v něm obsaženy. Aby nebylo nutné ověřovat zvlášť každý certifikát, využívá se principu přenosu důvěry, kdy na základě důvěryhodnosti certifikační autority a platnosti jejího elektronicky podepsaného pod zmíněným certifikátem lze důvěřovat i pravdivosti údajů v certifikátu. Platný elektronický podpis zaručuje, že s certifikátem nebylo od jeho vydání certifikační autoritou manipulováno (nebyly změněny údaje, které jsou v něm obsaženy).\n\nPro další zjednodušení ověření certifikátu využívají certifikační autority hierarchický model, ve kterém stačí vlastnit několik tzv. kořenových certifikátů, kterým důvěřujeme. Vybrané kořenové certifikáty jsou k dispozici v úložišti a umožňují tak uživatelsky maximálně zjednodušené automatizované ověření certifikátu. V Microsoft Windows používá Internet Explorer pro kořenové certifikáty vlastní centrální úložiště (využitelné i ostatními aplikacemi), stejně jako má vlastní úložiště Firefox a další programy.\n\nAplikace, která využívá certifikáty, obvykle nabízí mechanismus, pomocí kterého je certifikát automaticky ověřen a uživatel má možnost ověření zkontrolovat. Celý mechanismus ověření se skládá z těchto kroků:\n\n\nKaždý certifikát má omezenou platnost, kterou určuje jeho majitel a certifikační autorita. Běžné certifikáty jsou nejčastěji vydávány na jeden rok, aby byla omezena zneužitelnost certifikátu (prozrazení heslové fráze chránící privátní klíč, ztráta privátního klíče, oslabení použitého algoritmu digitálního podpisu a podobně).\n\nPřed rokem 2012 neexistovalo pravidlo omezující maximální dobu platnosti certifikátu, bylo možné vydávat certikáty např. s platností 10 let. V roce 2012 bylo přijato pravidlo pro certikační autority omezující platnost na 60 měsíců.<ref name=\"root.cz/clanky/certifikat-na-tri-roky-uz-si-neporidite-maximalni-platnost-se-zkratila-na-dva\"></ref> V roce 2014 certifikační autorita SSLmate přestala vydávat certifikáty s platností delší než jeden rok.<ref name=\"root.cz/clanky/zkraceni-platnosti-certifikatu-na-13-mesicu-se-nekona-autority-jsou-proti\"></ref> V roce 2015 byla platnost certifikátu zkrácena na 39 měsíců. V únoru 2017 byl podán návrh na omezení platnosti certifikátů na 398 dnů, ale s návrhem souhlasila pouze jedna certifikační autorita z 25 hlasujících certifikačních autorit. V březnu 2017 byl podán návrh na zkrácení platnosti certifikátů na 825 dnů, který byl přijat; návrh vstoupil v platnost 1. března 2018.\n\nOd dubna 2018 je pro platnost certifikátu do logu Certification Transparency a musí být alespoň ve třech různých databázích od tří různých organizací.\n\nV roce 2019 byl opět předložen návrh na zkrácení doby platnosti certifikátu, tentokrát na 397 dní. Návrh opět nebyl přijat, ovšem tentokrát na rozdíl od předchozího nepřijatého hlasování, byla pro zkrácení doby platnosti certifikátu třetina certifikačních autorit. I přes nepřijetí návrhu certifikační autorita Logius PKIoverheid oznámila, že od 1. listopadu 2019 už dobrovolně přestane vydávat certifikáty s platností delší než 397 dní.\n\nRevokační systémy umožňují zneplatnit certifikát před vypršením jeho deklarované platnosti. Revokace může být provedena na žádost majitele certifikátu nebo samotnou certifikační autoritou (např. pokud majitel nedodrží podmínky vážící se na vydaný certifikát). Využít lze jednu ze dvou metod:\n\n\nKvalitu certifikátu určuje několik ohledů:\n\nSoučasná asymetrická kryptografie, která je pro certifikáty využívána, je založena na složitosti postupu, který by umožnil zneužití certifikátu (např. modifikaci obsažených údajů s tím, že je neodhalí přiložený elektronický podpis). S rostoucím výpočetním výkonem však odolnost použitých algoritmů klesá, takže je nutné používat stále silnější metody (proto je omezena platnost certifikátu, jak je zmíněno výše).\n\nNejslabším místem ověření certifikátu je uživatel, který software obsluhuje. Neškolená obsluha může do úložiště vložit falešný kořenový certifikát, takže snadno může dojít k úplnému znehodnocení principu přenosu důvěry. Proto by měla být obsluha dostatečně proškolena.\n\nPři vytvoření páru šifrovacích klíčů je možné veřejný klíč obratem podepsat odpovídajícím privátním klíčem. Vznikne tak \"Self-signed certifikát\" (certifikát podepsaný sám sebou). V takovém případě není možné využít princip přenosu důvěry a je nutné certifikát ověřit jiným způsobem (např. telefonicky podle jeho otisku). Self-signed certifikáty jsou využívány v uzavřeném prostředí (např. jedna firma) nebo pro testování.\n\nV České republice je zákonem definován tzv. \"kvalifikovaný certifikát\", který může vydat pouze akreditovaná kvalifikovaná certifikační autorita řídící se \"Zákonem o elektronickém podpisu\" (zákon č. 227/2000 Sb.) a je také standardizován v rámci Evropské unie (Směrnice Evropského parlamentu a Rady 1999/93/ES). Kvalifikovanému certifikátu se v České republice často říká elektronický podpis. To proto, že nahrazuje klasický ověřený podpis a jednoznačně tak prokazuje totožnost dané osoby. Je určen primárně k identifikaci uživatele a je nutné chápat jej jako podpis, tj. projev vůle vztahující se ke konkrétním datům.\n\nJde o standardní digitální certifikát, který je však výše zmíněným zákonem uznáván v rámci komunikace se státními institucemi České republiky. Kvalifikovaný certifikát je ze zákona akceptován stejně jako občanský průkaz, avšak možnost využití kvalifikovaného certifikátu je omezena na vyjmenované případy:\n\nKvalifikované certifikáty lze tedy s výhodou použít především pro komunikaci se soudy, Celní správou, Českou správou sociálního zabezpečení nebo třeba při komunikaci s některými zdravotními pojišťovnami. Kvalifikovaný osobní certifikát je naprosto nezbytný při odesílání zpráv z datové schránky u společností s více jednateli nebo ze schránek orgánů veřejné moci.\n\nKvalifikované certifikáty jsou multiplatformní. Lze je používat prakticky v libovolné aplikaci a v libovolném operačním systému. Pro bezpečné uložení certifikátu lze použít téměř jakoukoliv čipovou kartu nebo malý USB token, který lze zabezpečit PIN kódem. Bez PINu se k certifikátům nikdo nedostane takže jej člověk může nosit stále s sebou.\n\nO kvalifikovaném certifikátu se dnes hodně mluví především v souvislosti s datovými schránkami. Kvalifikovaným certifikátem uživatelé datových schránek podepisují odesílané dokumenty. Měly by jím být opatřeny všechny dokumenty zasílané orgánům veřejné moci. Při komunikaci mezi soukromými subjekty se musí elektronickým podpisem opatřovat pouze ty dokumenty, u kterých to výslovně vyžaduje právní předpis, nebo za situace, kdy například stanovy právnické osoby určují, že k právním úkonům je třeba podpisu více statutárních zástupců společnosti.\n\nNejbezpečnější variantou uchovávání certifikátů je mikroprocesorová čipová karta. Kartu není možné zkopírovat. Veškeré šifrování a podepisování probíhá přímo na kartě, ve které je zabudován šifrovací mikroprocesor. Mikroprocesor je požádán o zpracování, to proběhne a karta pak vrátí výsledek.\n\nV současné době existují tři kvalifikované certifikační autority, které mohou kvalifikovaný certifikát vydat:\nCeny se u jednotlivých poskytovatelů liší a pohybují se mezi 400 – 500 Kč u kvalifikovaného osobního certifikátu a mezi 780 – 1100 Kč u kvalifikovaného systémového certifikátu. Platnost vydaného certifikátu bývá 12 měsíců, někdy však až 14.\n\nRozlišujeme dva typy, kvalifikovaný certifikát (tzv. osobní) a kvalifikovaný systémový certifikát (lze se setkat i s pojmem elektronická značka). Osobní kvalifikovaný certifikát identifikuje jednu konkrétní osobu. Systémový kvalifikovaný certifikát může používat nejen fyzická osoba, ale i právnická osoba nebo státní orgán. Lze jej přirovnat k razítku organizace. Může jej tedy využívat více osob nebo mohou být použity pro automatizované zpracování či hromadné odesílání ověřených dokumentů (např. v elektronických podatelnách pro potvrzování doručení podání). Typickými uživateli jsou elektronické podatelny, spisové služby nebo například rejstříky, které poskytují výstupy k dalšímu zpracování např. Katastrální úřad nebo Rejstřík trestů poskytující výpisy opatřené elektronickou značkou operátorům Czech POINT. S použitím kvalifikovaného systémového certifikátu se počítá ve vazbě na specializované hardwarové zařízení, tzv. HSM moduly (Hardware Security Module).\n\nV ČR vydávají akreditované certifikační autority komerční certifikáty, které mohou být (na rozdíl od kvalifikovaného certifikátu) použity například pro ověření přístupu na webové stránky Datová schránka nebo Czech POINT.\n\nDigitální certifikáty, které vydávají komerční firmy (např. VeriSign, Thawte, ipsCA, Comodo atd.), jsou placené. Firma nebo uživatel platí za vydání certifikátu zhruba 200 až desítky tisíc Kč ročně (např. nové EV SSL certifikáty). Následně certifikační autorita platí za umístění svého kořenového certifikátu do úložiště prohlížeče (u Firefoxu je příjemcem Mozilla Foundation, která zpětně financuje jeho vývoj; u prohlížeče Internet Explorer je příjemcem Microsoft). Pro uživatele je pak používání komerčního certifikátu pohodlné, protože k ověření dojde automaticky (nemusí sám ověřovat a importovat kořenový certifikát). Komerční zájmy však utlačují skutečnou bezpečnost certifikátů na úkor zisku a ani vylepšené EV SSL certifikáty skutečnou bezpečnost nezvyšují.\n\nNa druhé straně pak stojí bezplatné certifikáty (např. CAcert, StartSSL). Zvláštním případem jsou v různých státech různě zákonem definované \"kvalifikované certifikáty\" (viz výše), jejichž certifikáty ani nejsou běžnou komerční certifikační autoritou ověřeny ani nemají svůj kořenový certifikát v úložištích běžných webových prohlížečů a otevírají tak prostor pro MITM útok.\n\n\n"}
{"id": "202237", "url": "https://cs.wikipedia.org/wiki?curid=202237", "title": "Chodovská radiála", "text": "Chodovská radiála\n\nChodovská radiála, v plánech ZÁKOSu z roku 1974 také označovaná jako Pankrácká radiála, v mapách též i jako R8, je jedna z radiál propojujících Městský a Pražský okruh na jihovýchodě Prahy.\n\nV úseku mezi Jižní spojkou a mimoúrovňovou křižovatkou Spořilov je radiála ještě vedena jako ulice 5. května, od křižovatky Spořilov je již radiála součástí dálnice D1 (ulice Brněnská).\n\nVýstavba její první části – úseku od Spořilova na jih – proběhla v období 1967 až 1971 jako součást výstavby dálnice D1. Do provozu byl tento úsek uveden 12. července 1971. Zpočátku však chyběl plánovaný přivaděč z Pankráce, neboť jeho dokončení bylo pozdrženo rozhodnutím o výstavbě pražského metra namísto podpovrchové tramvaje, které vytvořilo kolizi v oblasti budovaného depa Kačerov. Proto byl v začátcích nájezd na dálnici až za Spořilovem, navíc pouze jednopruhový - což vyvolávalo pravidelné výjezdové a návratové zácpy ve špičce a komplikovalo pěší dopravu (překonávání tesaři dočasně narychlo zřízených nadchodů) na staré tramvajové točně obklopené kruhovými křižovatkami na Spořilově ještě v roce 1973.\n\n\n"}
{"id": "202239", "url": "https://cs.wikipedia.org/wiki?curid=202239", "title": "Prosecká radiála", "text": "Prosecká radiála\n\nProsecká radiála, na mapách značena také jako R8, je jedna z radiál propojujících Městský a Pražský okruh na severu Prahy.\n\nKomunikace začíná na mimoúrovňové křižovatce u severního pravobřežního vyústění vltavského mostu Barikádníků. Stoupá vzhůru mezi městskou zástavbou jako ulice V Holešovičkách k mimoúrovňové křižovatce s ulicí Zenklova. Zde se nachází místo, kde došlo k atentátu na Heydricha, což připomíná v místě autobusové zastávky Vychovatelna Památník Operace Anthropoid. Odtud pokračuje vzhůru do kopce směrem k Proseku, Letňanům a Březiněvsi (a dálnici D8) jako Liberecká ulice k mimoúrovňové křižovatce s ulicí Vysočanská.\n\nZde byla radiála dočasně ukončena, doprava byla svedena na starou silnici přes Kobylisy a Dolní Chabry do Zdib.\n\nTato část byla dokončena kolem roku 1980. Dnes je to šestipruhová komunikace, která se nachází v bezprostřední blízkosti městské zástavby, proto některá místní občanská sdružení žádají převedení dopravně velmi vytižené radiály do tunelu.\n\nNásleduje mimoúrovňová křižovatka s Průmyslovým polookruhem. Odtud pokračuje jako Cínovecká ulice východně od Ďáblic k mimoúrovňové křižovatce se silnicí II/243 (ulice Ďáblická) v prostoru mezi Ďáblicemi a Březiněvsí, kde je v budoucnu plánované napojení Pražského okruhu. Radiála končí na mimoúrovňové křižovatce Zdiby, kde plynule přechází v dálnici D8.\n\nVýstavba této části Prosecké radiály probíhala v období podzim 1988 až 1992.\n\n\n\n"}
{"id": "202240", "url": "https://cs.wikipedia.org/wiki?curid=202240", "title": "Štěrboholská radiála", "text": "Štěrboholská radiála\n\nŠtěrboholská radiála je jedna z radiál propojujících Městský a Pražský okruh na východě Prahy. Oficiální název komunikace v úseku Průmyslová - Pražský okruh je Štěrboholská spojka.\n\nNa jihozápadě plynule navazuje na Jižní spojku a na severovýchodě se plynule napojuje na Pražský okruh (úsek Satalice – Běchovice, dříve označovaný jako Východní spojka). V budoucnosti bude v oblasti Běchovic vybudována mimoúrovňová křižovatka s připojením Pražského okruhu a budoucí silnice I/12 (po přeložení současné silnice I/12) na Úvaly a možné i dále ke Kolínu.\n\nKomunikace byla stavěna ve dvou etapách:\n\nV této etapě byl postaven úsek od budoucí MÚK Rybníčky po MÚK s Černokosteleckou a Průmyslovou ulicí. Tato část byla vybudována společně s částí Městského okruhu Zahradní Město - MÚK Rybníčky, jehož součástí je i tzv. Lanový most. V současné době tak provizorně Štarboholská radiála plynule přechází v městský okruh.\n\nNáklady na výstavbu byly 1,075 miliardy Kč. Stavbu prováděly \"Dopravní stavby Uherské Hradiště\" v období duben 1989 až prosinec 1997.\n\nV srpnu 2011 byla v místech budoucí MÚK Rybníčky dokončena stavba \"zkapacitnění Štěrboholské radiály\". \n\nV této etapě byl realizován úsek Průmyslová ulice – Pražský okruh. Jelikož však v této části není Pražský okruh v celé své trase dostavěn, opět zde dochází k provizornímu napojení, a Štěrboholská radiála tak v těchto místech plynule přechází v Pražský okruh směr Černý Most.\n\nStavbu prováděly \"Dálniční stavby Praha\" v období duben 1997 až červen 2000. Do provozu byla radiála uvedena 27. srpna 1999.\n\nOd podzimu 2009 do léta 2011 probíhalo tzv. zkapacitnění Štěrboholské radiály. Jedná se o stavbu v místě, kde Městský okruh provizorně přechází ve Štěrboholskou radiálu. Z tohoto místa by se Městský okruh měl v budoucnu oddělovat a pokračovat směr Balabenka.\nV rámci zkapacitnění byla vystavěna druhá (jižní) větev v místě plánované MÚK Rybníčky, kde dosud provizorní řešení omezovalo kapacitu komunikace. Úplné dokončení stavby je plánováno na rok 2013.\n\n\n"}
{"id": "202248", "url": "https://cs.wikipedia.org/wiki?curid=202248", "title": "Franta Kocourek", "text": "Franta Kocourek\n\nFranta Kocourek (21. února 1947, Brno-Řečkovice – 7. července 1991, Vír) byl český bavič, silák, herec, znalec brněnského hantecu, který se proslavil řadou happeningů, ze kterých vychází ve svých vystoupeních Miroslav Donutil. \n\nVyučil se písmomalířem na brněnském výstavišti, pracoval v uhelných skladech. Od mládí se věnoval zápasení v družstvu Zbrojovky Brno. V roce 1975 vstoupil do povědomí celého Československa, když se rozhodl, že udělá z Rudy Kovandy Zlatého slavíka, což se téměř podařilo. Když se organizátorům začaly hromadit hlasy pro Rudyho, dopátrali se toho, o celé akci vůbec netuší a že se vlastně jedná o recesi. Anulovali všechny jeho hlasy a vyhrál opět Karel Gott. Postava Franty Kocourka je neoddělitelně spojena s městem Brnem, kde žil a působil. Smrt ho zastihla předčasně a nečekaně ve Víru. Selhalo mu srdce, když seděl s přáteli v restauraci. Mnoho lidí si tehdy myslelo, že zpráva o jeho smrti je jen další recese. Je pohřben na hřbitově v Brně-Řečkovicích (2A/103).\n\nV roce 2017 o něm režisér a scenárista Jiří Vondrák natočil televizní dokument \n\"Král železa a smíchu Franta Kocourek\".\n\n\n"}
{"id": "202250", "url": "https://cs.wikipedia.org/wiki?curid=202250", "title": "Rudolf Luskač", "text": "Rudolf Luskač\n\nRudolf Luskač (21. prosince 1899, Rájec nad Svitavou, dnes Rájec-Jestřebí - 26. června 1971, Praha) byl český spisovatel, romanopisec a povídkář.\n\nRudolf Luskač se narodil v Rájci nad Svitavou jako syn Rudolfa Luskače, úředníka v lihovaru v sousedním Jestřebí. V rodišti vychodil obecnou školu a roku 1909 se s rodiči přestěhoval do Prahy, kde navštěvoval reálné gymnázium (maturoval roku 1917) a poté v letech 1917–1918 studoval na lesnické akademii v Zákupech. Vojenskou službu vykonával na Slovensku, kde po porážce Maďarské republiky rad pomáhal při útěcích komunistů a byl proto roku 1921 zatčen. Po propuštění emigroval do Saska a vystudoval tam Vysokou lesnickou školu (absolvoval roku 1926).\n\nRoku 1927 odjel do Sovětského svazu. Nejprve zde pracoval jako inženýr-mechanizátor lesního průmyslu v Karélii a od roku 1932 jako vedoucí Leningradského státního trustu lesního hospodářství. V souvislosti se svou profesí procestoval Střední Asii, ruský Dálný východ, černomořskou oblast, Kavkaz, Turkmenistán, Kazachstán, Ukrajinu i sibiřskou tajgu. Roku 1941 vstoupil do 1. československého armádního sboru Ludvíka Svobody a s ním přišel roku 1945 do Prahy jako velitel autokolony, přičemž i po válce zůstal do roku 1950 ve svazku s armádou.\n\nRoku 1950 byl v souvislosti s politickými procesy v Československu zatčen, devět měsíců vězněn, ale naštěstí pro něho byla obvinění prohlášena za falešná. Po propuštění začal pracovat v redakci \"Světa sovětů\", v letech 1951–1960 byl zaměstnán v oddělení sovětských poradců na Ministerstvu lesů a dřevařského průmyslu a od roku 1960 v oddělení přidružené výroby a myslivosti Správy lesního hospodářství ministerstva zemědělství, lesního a vodního hospodářství. Působil také jako odborný tlumočník Rady vzájemné hospodářské pomoci, kde využíval vynikající znalost ruštiny a němčiny. Roku 1963 se stal spisovatelem z povolání.\n\nLuskač začal publikovat od poloviny 20. let 20. století lovecké příběhy a fejetony v německých časopisech (například v \"Rote Fahne\"). Jeho první prozaické knihy \"Cesta v ledu\" (1932) a \"Karelské léto\" (1933) vyšly za jeho pobytu v Sovětském svazu rusky. Přispíval do novin a časopisů, kde také vycházely jeho knihy na pokračování: ve \"Světě sovětů\" roku 1964 \"Na loveckých stezkách\", ve \"Svobodném slově\" roku 1967 \"Odkaz lovce tajgy\" a v \"Zemědělských novinách\" roku 1979 \"Revír bez hranic\". Spolupracoval také s Československou televizí na seriálu ostravského studia \"Lovy beze zbraní\" a s Československým rozhlasem.\n\nLuskačova tvorba odráží jeho vřelý vztah k přírodě a zvířatům a je soustředěna téměř výhradně na lesní prostředí a život lidí v něm. Jeho romány a povídky obsahují reportážní a cestopisné prvky i lyrické popisy přírody a vyznačují se smyslem pro dobrodružství projevující se detektivních a špionážních zápletkách. Náměty pro svá díla často čerpal z míst, která poznal při svém pobytu v Sovětském svazu. Z přístupu k sovětským reáliím a ze schematismu mnohých postav, oddaných myšlenkám socialismu, je však patrná autorova komunistická orientace a jeho didaktické cíle. Značnou část jeho textů literárně upravoval v reedicích z 80. let Jiří Sedláček.\n\n\n"}
{"id": "202251", "url": "https://cs.wikipedia.org/wiki?curid=202251", "title": "Sassandra", "text": "Sassandra\n\nSassandra je řeka na území Pobřeží slonoviny v Západní Africe. Je 650 km dlouhá. Povodí má přibližně rozlohu 75 000 km².\n\nPramení na východních výběžcích Leonoliberijské vysočiny. Ústí do Guinejského zálivu Atlantského oceánu.\n\nZdroj vody je dešťový. Průměrný průtok vody na dolním toku činí 425 m³/s. Vzestup začíná od června a kulminuje v září a říjnu.\n\nVodní doprava není možná kvůli velkému množství peřejí a vodopádů.\n"}
{"id": "202253", "url": "https://cs.wikipedia.org/wiki?curid=202253", "title": "A Whiter Shade of Pale", "text": "A Whiter Shade of Pale\n\nA Whiter Shade of Pale je název písničky, kterou v roce 1967 vydala skupina Procol Harum.\n\nPísnička má výraznou melodii a varhanní sólový part působí velmi bachovsky. Stala se světovým hitem. V britské a německé hitparádě se umístila na 1. místě. Ve Spojených státech doputovala na 5. místo.\n\nBěhem let se stala jednou z klasických rockových skladeb. Časopis \"Rolling Stone\" umístil v roce 2004 skladbu „A Whiter Shade of Pale“ na 57. místo ve své tabulce 500 nejlepších skladeb všech dob. Britská televizní stanice Channel 4 umístila písničku na 19. místo v seznamu 100 nejlepších singlů.\nPodle žebříčku sestaveného stanicí BBC Radio 2 je A Whiter Shade of Pale dokonce nehranější písničkou na veřejných místech za posledních 75 let.\n\n20. prosince 2004 si bývalý varhaník Matthew Fisher soudní cestou vymohl 40 % autorských prav ke skladbě a 40 % budoucích výnosů z těchto práv.\n\nPísnička vyšla 12. května 1967. Nahrána byla v Olympic Studios zpěvákem Gary Brookerem, který hrál také na klavír, hráčem na hammondy Matthew Fisherem, basistou Davidem Knightsem, kytaristou Ray Royerem a bubeníkem Bill Eydenem.\n\nZákladní varhanní linka „A Whiter Shade of Pale“ byla inspirována skladbami Johanna Sebastiana Bacha „Wachet auf, ruft uns die Stimme“ a „Air on a G String“, ale na rozdíl od často rozšířeného tvrzení \"se nejedná\" o přímý plagiát nebo parafrázi.\n\nStovky jiných interpretů po celém světě nahrály svou vlastní verzi skladby, např.:\n\n\n"}
{"id": "202261", "url": "https://cs.wikipedia.org/wiki?curid=202261", "title": "Hexapla", "text": "Hexapla\n\nHexapla (řecky „\"šesterá\"“) označuje text Starého zákona, sestavený v první polovině 3. století Órigenem, který v šesti sloupcích přináší různé verze starozákonního textu:\n\n\nUspořádání Hexaply umožňovalo rychlou a jednoduchou konzultaci biblického textu, a to nejen původního hebrejského, ale i řeckého překladu užívaného křesťany (Septuaginta) s dalšími řeckými překlady, neboť obsahovala též překlad ebionity Symmacha, velmi doslovný překlad Aquilův (řecký konvertita k judaismu) a židovský překlad Theodotiónův. V textu Septuaginty Órigenés označuje zvláštními značkami pasáže, které neodpovídají zcela hebrejskému textu, a také pasáže, které v hebrejském textu úplně chybějí.\n\nHexapla zřejmě existovala v jediném rukopise (který měl údajně šest tisíc stran a padesát svazků) a byla uložena v Kaisareji. Z jejího znění vycházel při překladu latinské Vulgaty i svatý Jeroným. Do současné doby se Hexapla dochovala pouze fragmentárně, tyto zlomky byly vydány v několika edicích.\n\nVýznam Hexaply spočívá v tom, že jejím sestavením Órigenés položil základy textové kritiky – jedná se o první dílo, které lze označovat za skutečně vědeckou, textologickou edici.\n\n\n"}
{"id": "202265", "url": "https://cs.wikipedia.org/wiki?curid=202265", "title": "Palantír", "text": "Palantír\n\nPalantír neboli Vidoucí kámen je kouzelný předmět ze Středozemě, který se objevuje v knihách \"Pán prstenů\" a \"Nedokončené příběhy\" J. R. R. Tolkiena.\n\nPalantír je kámen fungujcí víceméně jako křišťálová koule. V palantíru je možné vidět vzdálené věci (v prostoru i v čase) nebo lze s jeho pomocí komunikovat s jiným palantírem, a tak se domlouvat na dálku. \n\nKameny mají vzhled koule z černého skla, ale nelze je zničit žádným známým způsobem (možná, ale nikde to není psáno, by mohly být zničeny v Puklinách osudu, stejně jako Prsteny moci). V době, kdy se odehrává děj Pána prstenů vlastnil jeden Sauron (tento palantír zmizel s pádem Barad-dûru), druhý Saruman (tento palantír si zase odnesl Gandalf, který ho dal Aragornovi) a třetí Denethor (ten zůstal v Minas Tirithe). Čtvrtý kámen byl pravděpodobně stále střežen elfy z Lindonu v Emyn Beraid. Další tři byly ztraceny. Vládnoucí kámen se měl nacházet mimo Středozemi věži Avallónë na ostrově Tol Eressëa, ale neexistuje záznam o úspěšné komunikaci kteréhokoliv palantíru ze Středozemě s tímto palantírem. Vyskytují se v různých velikostech. Nejmenší má průměr okolo jedné stopy, největší by jeden muž sám neuzvedl. Navzájem mají Kameny specifické vztahy, některé dva Kameny jsou k sobě velmi silně přitahovány, takže při nahlédnutí do jednoho Kamene pravděpodobně ihned začne reagovat i druhý Kámen; některé větší Kameny navíc umožňují \"odposlouchávat\" komunikaci dvou menších Kamenů. \n\nSledování nebo komunikace palantírem vyžaduje určité duševní síly, přičemž čím vzdálenější, dávnější nebo detailnější informace se pozorovatel snaží spatřit, tím musí být vynaložené úsilí vyšší. Není bez zajímavosti, že palantíry ochotněji slouží svým právoplatným majitelům než osobám, které je uloupili nebo získali jiným nepoctivým způsobem - proto se Kameny lépe ovládaly Aragornovi a Denethorovi než Sarumanovi a Sauronovi.\n\nKámen může pohlédnout skrz cokoli, kromě temnoty a stínu. Pomocí zvláštní techniky, zvané \"zahalení\" (shrouding), bylo ale možné se před pohledem palantíru skrýt. Znalosti této techniky byly dávno zapomenuty, ačkoli Sauron je pravděpodobně znal.\n\nKámen mohl přenášet pouze obraz, nikoli zvuk, nicméně při komunikaci mezi dvěma Kameny mohli jejich uživatelé \"vysílat\" myšlenky, vnímané jako řeč.\n\nPalantíry v dávných časech vyrobili Noldor, pravděpodobně dokonce sám Fëanor, nejzručnější z elfů. Na konci Druhého věku darovali Eldar sedm Vidoucích kamenů Elendilovu otci Amandilovi za jeho věrnost. Elendil je po té spolu se svými syny Isildurem a Anárionem zachránil ze zkázy Númenoru na svých lodích. Tři vzal na sever Elendil (palantíry Arnoru). Po dvou pak Isildur a Anárion na jih (palantíry Gondoru). \n\nVládnoucí kámen severu umístěný ve strážní věži na Větrově. Sloužil patrně i ke komunikaci s Gondorem. Po ztrátě pevnosti ve válce s Angmarem přemístěn do Fornostu. Roku 1975 T. v. ztracen při potopení lodi v ledové zátoce Forochel.\n\nKámen v hlavním městě byl zřejmě nejběžněji používán králem Arnoru. Po přesunu hlavního města do Fornostu tam byl přemístěn i palantír. Ztracen spolu s kamenem z Větrova při potopení lodi v ledové zátoce Forochel.\n\nV této nejvyšší z věží Emyn Beraid byl umístěn třetí palantír severu. Fungoval jinak než ostatní palantíry ve Středozemi. Hleděl stále na západ zřejmě směrem k ostrovu Tol Eressëi, kde měl být ve věži v městě Avallónë umístěn Vládnoucí kámen.\n\nVládnoucí palantír jihu byl umístěn v původním hlavním městě Gondoru. Roku 1437 T. v. byl zdejší kámen ztracen ve vodách Anduiny při vypálení města během bojů o nástupnictví na trůn Gondoru.\n\nJeden palantír se nacházel v Minas Ithil v horách Ephel Dúath. V r. 2002 Třetího věku věž dobyl Sauron a osídlil ji Prstenovými přízraky. Zmocnil se tak ithilského Kamene, jejž odnesl do věže Barad-dûr. Bylo to vůbec poprvé, kdy se palantír dostal do nepovolaných rukou, a protože si toho gondorští vládci byli vědomi, přestali zbylé Kameny používat kvůli strachu ze Sauronovy vůle.\n\nKámen zřejmě zanikl po pádu Saurona a zhroucení Temné věže.\n\nDalší kámen se nacházel v Minas Anor, později zvaném Minas Tirith. Od ztráty Minas Ithil jej pravděpodobně žádný ze správců nepoužil až do doby Denethora II. Ten získal velké znalosti ve starých učeních a pravděpodobně začal Kámen užívat už brzy po svém nástupu na správcovský stolec. Bylo to proto, že ve službách jeho otce bojoval tajemný bojovník Thorongil, jejž Denethor viděl jako svého konkurenta a zřejmě dokázal uhodnout jeho původ - že jde o právoplatného dědice Gondoru. Kámen pak mohl užívat ke sledování jeho kroků, stejně jako kroků čaroděje Gandalfa, jemuž nikdy příliš nedůvěřoval. \n\nUžívání Kamene jej nesmírně vysilovalo, takže předčasně zestárl. Když byl však i on sveden Sauronem, nedokázel jej Temný pán zcela zlomit a užíval Kámen jen k jeho klamání - Denethor tak postupně ztratil veškerou naději na vítězství ve Válce o Prsten a při obléhání Minas Tirhith se upálil na hranici. Protože byl však mužem nesmírných duševních sil, jeho moc nad Kamenem přetrvala a kdo od té doby pohlédl do Kamene z Minas Tirith, musel mít obrovskou vůli, aby dokázal spatřit něco jiného než dvě staré paže stravované plameny. \n\nJeden z kamenů byl umístěn v Železném pasu v Orthanku, největší věži postavené Dúnadany ve Druhém věku na jižním okraji Mlžných hor. Postupně se tato oblast stala poměrně málo osídlená a slábnoucí moc Gondoru nedokázala tak odlehlou končinu účinně spravovat, proto v r. 2759 uzavřel Beren, vládnoucí správce Gondoru, spojenectví s čarodějem Sarumanem, jemuž svěřil správu nad Železným pasem. Saruman tak získal klíče od Orthanku i tamní palantír. \n\nSaruman se však postupně začal obracet ke zlému a Kámen užíval ke špehování svých protivníků a nepřátel, až se nakonec střetl se Sauronem, který jej pomocí Kamene zlomil a od té doby mu skrze palantír udílel rozkazy. Kámen tak napomohl tomu, že se jejich síly mohly pohybovat poměrně koordinovaně. \n\nPo bitvě u Hlásky, kdy enti zničili Železný pas, Saruman o svůj Kámen přišel. Když totiž před branami Orthanku Gandalf se Sarumanem vyjednával, vrhl na něj palantír Gríma Červivec - ke značné Sarumanově nelibosti. Palantír Gandalfa minul a málem skončil pod vodou, před čímž ho zachránil Peregrin Bral, který však podlehl jeho kouzlu. V noci Kámen odcizil a pohlédl do něj. Tím se střetl se samotným Sauronem, jemuž nedokázal odolat, ale neprozradil mu nic, protože Sauron se domníval, že hobit je vězněm Orthanku, a tak než aby se zdržoval výslechem, poslal pro zajatce létajícího nazgûla. \n\nKámen poté Gandalf odevzdal Aragornovi, jemuž jako dědici králů právem náležel. Aragorn se pak odvážil nebezpečného kousku, když sám pohlédl do Kamene - a podařilo se mu jej vytrhnout ze Sauronovy vůle a získal tak mnohé informace o přicházející válce a nebezpečí v podobě umbarských korzárů, kteří hrozili napadnout Gondor z jihu. \n\nPo Válce o Prsten zůstal orthancký Kámen jediný použitelný a stal se tak majetkem králů Obnoveného království.\n\nV knize Terryho Pratchetta \"Zaslaná pošta\" se objevují magické přístroje, nazývané omniskopy, jimiž autor paroduje palantíry nebo též zrcadlo Galadriel. Omniskopem lze pohlédnout na libovolné místo ve vesmíru, ale je nesmírně těžké spatřit v něm něco konkrétního. Proto přístroj zpravidla ukazuje jenom prázdno, které tvoří většinu vesmíru, a mágové jej užívají jako zrcadlo. Při jednom použití se arcikancléř Vzoromil Výsměšek rozčiluje: „Pořád to nefunguje, pane Ctibume! Zase je tam vidět jen to zatracené ohnivé oko!“\n\nTOLKIEN, J. R. R. a TOLKIEN, Christopher, ed. \"Silmarillion\". Vyd. 1. Praha: Mladá fronta, 1992.\n\nTOLKIEN, J. R. R. \"Pán prstenů. [Sv.] 3, Návrat krále\". 1. vyd. Praha: Mladá fronta, 1992.\n\nTOLKIEN, J. R. R. a TOLKIEN, Christopher, ed. \"Nedokončené příběhy Númenoru a Středozemě\". Vyd. 1. Praha: Mladá fronta, 1994.\n"}
{"id": "202267", "url": "https://cs.wikipedia.org/wiki?curid=202267", "title": "Hezký víkend!", "text": "Hezký víkend!\n\nKniha Hezký víkend! je první knihou Jona Davise. Popisuje zde ve svém krásném vlastním „českém“ jazyce v samostatných povídkách, co se mu za dobu pobytu v ČR přihodilo, a to velice vtipnou a svéráznou formou.\n\nJon Davis se narodil 22. prosince 1958 v Chicagu, USA. Poté, co získal titul Masters of Arts v oboru lingvistiky na University of Illinois - Chicago, se odstěhoval do Prahy.\n\nZde začal pracovat jako učitel na Státní jazykové škole v Ládví, dále v Czech Management Center a na Ekonomickém institutu Karlovy univerzity.\n\nTaké byl copywriterem u tiskové agentury CTI (bývalá CTA) a editorem stručných denních výtahu z tisku v Czech AM pro Prague Business Journal.\n\nV současně době pracuje jako nezávislý překladatel, technical writer a jazykový korektor, zvláště pro softwarovou společnost ARBES Technologies s.r.o. (dříve MERLIN) a je spolumajitelem Gallery Left Bank na Malé Straně.\nNyní bydlí v Praze 3.\n\nObrazy ilustrátora Milana Hencla.\n\nJarní a podzimní kolekce\nJá a Zdenek jsme několik let v devadesáti lety do Hlavní nádraží\nchodili na aukci ztrácených věcí. Pořád mám od nákupu několik\nkošilí a triček, kteří pořád nosím.\n\nTo je velmi levný, ale velmi nepředvídatelný způsob kupovat\noblečení. Když dražebník má tašku vydražit pár příkladu obsahu\nukazuje. Ten klíč byl zkusit najít tašku kluka, který má stejnou\nvelikosti jako já a má dobrý vkus. Jednou jsem mel velký štěstí.\nKoupil jsem tašku a všechno v té se mi moc líbilo a všechno\npadlo jako ulitý.\n\nZdenek nemá to rád, když říkám, že jsme na aukci na Hlavní\nnádraží chodili. Stydí se - já ne.\n\nHezký víkend!\n"}
{"id": "202272", "url": "https://cs.wikipedia.org/wiki?curid=202272", "title": "Henri Cartier-Bresson", "text": "Henri Cartier-Bresson\n\nHenri Cartier-Bresson (22. srpna 1908 – 3. srpna 2004) byl francouzský fotograf považovaný za zakladatele moderní fotožurnalistiky. Jeho přístup k zachycení „rozhodujícího okamžiku“ ovlivnil mnoho následujících generací fotografů. Tak jako Willy Ronis a Robert Doisneau se řadí k francouzskému hnutí tzv. \"fotografického humanismu\".\n\nHenri Cartier-Bresson se narodil 22. srpna 1908 ve městě Chanteloup-en-Brie, nedaleko Paříže, jako nejstarší z pěti dětí. Jeho otec vlastnil textilní továrnu, matčina rodina obchodovala s bavlnou a vlastnila pozemky v Normandii, kde mladý Bresson strávil i část dětství. Později jeho rodina žila v prominentní rezidenční čtvrti v Paříži a podporovala ho v jeho zájmu o umění a fotografii. Jako malý chlapec vlastnil fotoaparát Box Brownie, používal ho k fotografování prázdninových snímků, později experimentoval s 3×4 palcovým formátem.\n\nVystudoval École Fénelon a katolickou školu v Paříži. Postupně se u něj probouzel velký zájem o malířství, ve kterém ho podporoval jeho strýc Louis. Zasvětil ho do základů olejomalby, jeho lekce však netrvaly dlouho, protože umřel v první světové válce.\n\nV roce 1927 jako 19letý získal Bresson stipendium na soukromé umělecké škole Lhote Academy pařížského kubistického malíře a sochaře, uměleckého kritika a velkého propagátora moderního umění Andrého Lhote. Bresson také studoval malířství u portrétisty Jacquese Emile Blanche. V této době četl Dostojevského, Schopenhauera, Rimbauda, Nietzscheho, Freuda, Prousta, Hegela, Engelse, Marxe a další. André Lhote často bral své žáky do galerie Louvre a dalších pařížských galerií, aby studovali díla klasických i moderních umělců. Ačkoliv Bresson postupně začínal nesouhlasit s Lhoteho přístupem k umění, jeho precizní teoretické znalosti mu později pomohly s kompozičními a formálními problémy ve fotografii. Ve dvacátých letech minulého století přišlo surrealistické hnutí a s ním i nové pojetí v umění a také fotografii, pro Henri Cartier-Bressona byl surrealismus fascinující. Umělecky dozrával v bouřlivém kulturním a politickém prostředí, uvědomoval si výše uvedené způsoby a teorie, ale nemohl najít cestu k jejich vyjádření ve svých obrazech. Byl frustrován svými experimenty a postupně zničil velkou část svých raných děl.\n\nV letech 1928 až 1929 navštěvoval Univerzitu v Cambridgi, kde studoval anglické umění a literaturu. V roce 1930 nastoupil povinnou vojenskou službu v Le Bourget nedaleko Paříže.\n\nPo absolvování vojenské služby a pod vlivem Conradovy knihy Srdce temnoty, odjel hledat dobrodružství do Afriky na Pobřeží slonoviny, zde se živil jako lovec, onemocněl však malárií, na kterou skoro zemřel. Přestože s sebou měl malý fotoaparát, menší než Box Brownie, tropické podnebí přežilo pouze 7 fotografií.\n\nPo návratu do Francie se Bresson zotavoval v Marseille a prohloubil své vztahy se surrealisty. Velice ho ovlivnila fotografie maďarského reportéra Martina Munkácsiho \"„Three boys at Lake Tanganyika“\" na níž se autorovi podařilo zachytit svobodu, spontánnost a přirozenost pohybu tří nahých afrických chlapců běhajících ve vlnách jezera. Fotografie ho inspirovala natolik, že skončil s malířstvím a začal se plně věnovat fotografii, pořídil si svůj první fotoaparát značky Leica s 50 mm objektivem a ten se mu stal společníkem na mnoho dalších let. Popisoval ho jako své další externí oko. Anonymita, kterou mu malý fotoaparát poskytoval v davu byla podstatná v překonávání zábran nebo nepřirozeného chování fotografovaných. Leica mu otevřela nové možnosti ve fotografii, schopnost zachytit svět v jeho aktuálním stavu pohybu a proměny.\n\nCestoval a fotografoval v Berlíně, Bruselu, Varšavě, Praze, Budapešti, Madridu. Jeho fotografie byly poprvé vystaveny v Galerii Julien Levy v New Yorku v roce 1932 a následně v Ateneo Clubu v Madridu.\n\nV roce 1932 Bresson potkal mladého polského intelektuála a fotografa Davida Szymina, nazývaného \"“Chim”\" (jeho jméno bylo těžko vyslovitelné, proto si později jméno změnil na David Seymour). Tito dva měli mnoho společného, prostřednictvím Chima se Bresson seznámil i s maďarským fotografem Endré Friedmannem, který si později změnil jméno na Robert Capa. V té době sdíleli společný fotoateliér.\n\nV roce 1934 odjel do Mexika s etnografickou expedicí a v roce 1935 vystavoval své fotografie společně s Manuelem Alvarezem Bravo v Palacio de Bellas Artes de Mexico. Část roku 1935 trávil v USA a poprvé fotografoval New York. V USA také poprvé experimentoval s filmem, jako asistent Paula Stranda. V roce 1936 se již podílel jako 2. asistent na filmu Jeana Renoira \"„A Day in the Country“.\" V roce 1937 natočil svůj první dokumentární film z prostředí španělských nemocnic o lékařích a zraněných v době španělské občanské války \"„Return to Life“.\"\n\nV roce 1937 se Henri Cartier-Bresson oženil s tanečnící jávského původu Ratnou Mohini. V letech 1937 až 1939 pracoval jako fotograf pro francouzský komunistický večerník \"Ce Soir\". Společně s Chimem a Capou se sice cítili jako levičáci, ale do komunistické strany nikdy nevstoupili.\n\nDo jeho osudu citelně zasáhla válka. Vstoupil do francouzské armády, ale v roce 1940 ho zajali Němci a strávil 35 měsíců v zajateckém táboře. V únoru 1943 se mu podařilo na třetí pokus uprchnout ze zajetí a po návratu do Francie aktivně pracoval pro MNPGD, tajnou organizaci poskytující pomoc zajatcům a uprchlíkům. Spolu s dalšími fotografy dokumentoval osvobození Paříže. Po uzavření příměří byl požádán Americkým úřadem pro válečné informace o natočení dokumentu \"„The Return“\" o návratu válečných vězňů a uprchlíků.\n\nPro edici \"Braun\" pořídil sérii fotografických portrétů známých umělců a spisovatelů (Matisse, Picassa, Braqua, Bonnarda, Claudela, Rouaulta a dalších). Během roku 1946 spolupracoval na přípravě retrospektivní výstavy svých prací pro Muzeum moderního umění (MoMA) v New Yorku (retrospektivní proto, že byl v USA po válce považován za mrtvého) a cestoval po USA společně s Johnnem Malcolmem Brinninem.\n\nNa jaře roku 1947 založil společně s Robertem Capou, Davidem Seymourem (Chimem), Williamem Vandivertem a Georgem Rodgerem uměleckou reportážní agenturu Magnum Photos, která se stala pověstnou institucí zaměstnávající mnohé velké talenty. Magnum dodávalo pro světový tisk aktuální reportážní fotografie. Léta 1948-50 proto trávil cestováním po dalekém východě, Indii, Číně a Indonésii. Fotografoval Gándhího pohřeb, čínskou občanskou válku, boj o nezávislost v Indonésii. V roce 1952 vydal svoji první publikaci \"„The Decisive Moment“.\" Byl prvním fotografem západního bloku, který mohl volně fotografovat v SSSR.\nV roce 1955 poprvé vystavoval ve Francii v Pavillon de Marsan v Louvre a tato výstava poté putovala po celém světě. Během let 1958-67 znovu navštívil Čínu, Mexiko, poprvé také navštíví Kubu a Japonsko a vrátil se do Indie.\n\nV roce 1966 odešel z vedení Agentury Magnum, soustředil se na malování, ale pokračoval i ve fotografování portrétů a krajin. V roce 1967 se rozvedl se svojí první ženou tanečnicí Ranou “Elie” a v roce 1970 si vzal o 30 let mladší fotografku Martine Franck, v květnu 1972 se jim narodila dcera Melanie a Bresson se definitivně věnoval pouze malování. V roce 1975 poprvé vystavoval svoje obrazy v Carlton Gallery v New Yorku. V roce 2000 společně se svojí ženou Martine Franck a dcerou Mélanie plánovali založení nadace Henriho Cartier-Bressona, která by spravovala jeho dílo a zároveň poskytovala výstavní prostor a zázemí ostatním umělcům.\n\nV roce 2003 byla nadace Henri Cartier-Bressona slavnostně ustavena. Henri Cartier-Bresson umřel 3. srpna 2004 v Céreste ve věku 95 let.\n\nHenri Cartier-Bresson používal výhradně fotoaparát Leica, formát 35 mm s objektivem 50 mm. To, že fotografuje, chtěl mnohokrát skrýt a aby na sebe příliš neupozorňoval, přelepil si lesklé části na těle fotoaparátu černými páskami. Nikdy nefotografoval s bleskem, tvrdil, že je to stejné jako přijít na koncert s pistolí v ruce. Fotografoval především na černobílý materiál. Věřil v utváření fotografie ve fotoaparátu a ne ve fotokomoře.\n\nJeho snímky ilustrují spíše všeobecné pojmy, jako je radost, štěstí, bolest, smutek, bída, mládí, stáří, krása a podobně, a pod nimi se skrývající lidský úděl. Fotografování pro něj bylo především humanistickou disciplínou. Ani v těch nejtragičtějších situacích i uprostřed největší chudoby neztráceli bezejmenní hrdinové na jeho fotografiích svoji hrdost, důstojnost a lidskou velikost.\n\nMezi jeho nejznámější fotografii patří \"Muž, který skáče přes kaluži\".\n\n\nHenri Cartier-Bresson byl druhým asistentem režiséra Jeana Renoira\n\n\n\n\n\n\n\n\nCartier-Bresson je držitelem mnoha ocenění a čestných doktorátů, toto je několik z nich:\n\n\n\n\n\n\n"}
{"id": "202279", "url": "https://cs.wikipedia.org/wiki?curid=202279", "title": "Internetový marketing", "text": "Internetový marketing\n\nInternetový marketing neboli marketing na internetu anebo také \"on-line marketing\" je v českých odborných knihách definován různými způsoby.\nNěkdy je za internetový marketing označován i e-marketing, nebo elektronický marketing. Ale toto označení není správné, protože e-marketing zahrnuje veškerý elektronický marketing, tedy včetně internetového marketingu, mobilního marketingu, online televize. Do budoucna to může být i přímá komunikace domácí ledničky s on-line obchodem. Internetový marketing v současné době v elektronickém marketingu zaujímá největší podíl.\n\nDalší pojem, který je v souvislosti s internetovým marketingem používán, je e-business. E-businessem je nazývána obchodní aktivita, která probíhá prostřednictvím informačních technologií a zahrnuje digitální online komunikaci, online výzkum, ale také online marketing.\n\nA posledním důležitým termínem, který není stále přesně používán, je termín online reklama. V užším pojetí jde o stejný termín jako internetová reklama. V širším pojetí zahrnuje veškerou reklamu, která se šíří jakýmikoliv elektronickými kanály (médii), tedy je to i mobilní reklama, reklama vztažená k místu – GPS, internetová reklama.\n\nElektronický marketing, tj. e-marketing, zahrnuje veškeré marketingové aktivity, které probíhají prostřednictvím elektronických zařízení (vyjma TV a rádia). Patří sem internetový marketing, mobilní marketing (mobilní telefony, PDA), position marketing (GPS, auto-navigace), online TV. Do budoucna bude marketing hrát svou roli i v komunikaci domácí ledničky s elektronickým obchodem.\nV prvním desetiletí 21. století se elektronický marketing a klasický marketing rozlišuje. Dá se očekávat, že dojde ke spojení těchto dvou větví a „e-čko“ u e-marketingu, e-businessu zmizí. Spolu s rozšiřováním internetu a rozšiřováním multimediálních prostředků se začalo s využíváním internetového videa jako skvělého propagačního kanálu a také se začal používat termín \"virální marketing\".\n\nPři internetovém marketingu, je třeba znát možnosti, které v rámci propagace internet nabízí. Pro každý druh podnikání se například nehodí všechny druhy propagačních kanálů. Dnešní internetový marketing se zaměřuje z velké části na Google vyhledávač i samotné webové stránky, sociální sítě jako je YouTube, Facebook a s ním související Instagram, a dále také e-mail. Reklamy jsou záměrně směřovány na ta místa na internetu, kde lidé ve svém běžném životě každodenně tráví nejvíce času. \n\nGoogle AdWords – reklamy na Googlu, díky kterým může každý oslovit své publikum. Reklamy PPC (pay-per-click), u kterých inzerent platí za kliknutí, mohou mít na Googlu různé podoby. Tyto reklamy každý může pohromadě spravovat pomocí účtu AdWords, tam lze jednoduše vytvářet jednotlivé kampaně a sestavy. \nVždy je třeba tvořit reklamy aby byly co nejvíce relevantní a volit správné cílení jako jsou klíčová slova a kritéria publika. Čím více specifikací se použije na výsledné publikum, tím bude sice menší, ale zvýší se šance výsledné konverze (např. nákupu), a inzerent nebude zbytečně platit za zobrazování reklamy těm, kteří neprojeví žádný zájem.\n\nFacebook – používá jej již polovina České republiky, a mnozí na něm tráví opravdu značné množství času. To je skvělá příležitost oslovit na téhle sociální síti pomocí reklamy široké publikum. Facebookové reklamy se spravují pomocí Business Manager rozhraní, které je přístupné každému kdo vlastní uživatelský účet a spravuje nějakou stránku na facebooku. Pomocí správce reklam, lze vytvářet mnoho typů reklam. Rozhraní je velice intuitivní, tudíž uživatele navede na správnou cestu, který typ propagace zvolit dle efektu, který od toho očekává. \nFacebookové reklamy se můžou zobrazovat mezi vybranými příspěvky nebo také v pravém postranním sloupci. Mohou mít podobu jednoho obrázku, více rotujících obrázků, videa nebo také prezentace. Je třeba také myslet na to, že jinak se reklamy zobrazují na počítačové obrazovce a jinak na displeji chytrých mobilních telefonů.\n\nPři vytváření reklam je třeba řídit se potřebným marketingovým modelem, jedním z nich je model See Think Do Care, který rozděluje cílovou skupinu do čtyř fází (např. dle fáze nákupu). Podle takového rozdělení, je třeba aby inzerent na každou takovou skupinu používal jiné metody reklamy.\nDalší strategie se podobně například volí i na tu skupinu lidí, kteří již zboží vložili do košíku, ale nákup nedokončili. \n\nSEO (optimalizace pro vyhledávače) je soubor technik, které usilují o získání návštěvnosti webu skrze neplacené výsledky vyhledávání. Webové stránky jsou vytvářeny a dále optimalizovány mj. tak, aby je vyhledávače na dotazy vyhledávajících umisťovaly co nejvýše.\n\nPPC (platba za kliknutí) – Ve vyhledávačích se zobrazuje jako sponzorovaný textový odkaz většinou o 3 řádcích. V obsahové síti jako textová, bannerová nebo video reklama. PPC (pay-per-click) program Seznamu se jmenuje Sklik a Googlu AdWords. PPC je termín zažitý pro celé inzertní programy.\n\nReklama v obsahové síti (kontextová reklama) – Obvykle ji nabízí PPC systémy - jelikož spolupracují i s majiteli webů, mohou odkazy zobrazit i mimo samotné vyhledávače. Inzerent může využít různé typy cílení (AdWords, ostatní systémy jen základní typy cílení): cílení na tematické kategorie, zájmy uživatele, kontextové cílení, cílení na konkrétní servery nebo podle předchozí akce uživatele (remarketing).\n\nDisplay/bannerová reklama je nejznámější formou internetové reklamy. Bannery mohou mít různé formáty/rozměry (nejčastěji se používá cca 8 rozměrů statických, či pohyblivých obrázků). Nejlépe se hodí na brand building, inzerci výhodných nabídek a zaujetí uživatele vizuálním obsahem. Bannery dnes často najdeme umístěné i na malých webech.\n\nCenové porovnávače zboží (Heuréka.cz, Zboží.cz, Hledejceny.cz) umožňují porovnat ceny výrobků a ověřit kvalitu e-shopů (nejznámější je Ověřeno zákazníky od Heuréky). Platí se metodou PPC. Návštěvnost z cenových porovnávačů se vyznačuje vyšším konverzním poměrem. \n\nE-mailing je internetovou obdobou direct mailu. Seznamy e-mailových adres jsou na prodej a existují firmy, které se specializují na rozesílání hromadných mailů. Nejčastěji se setkáváme s obchodními sděleními (newsletter) a nevyžádanými e-maily (spam).\n\nSocial media/Sociální sítě (Facebook.com, Lidé.cz, Líbímseti.cz, Linked.in, Twitter, Google+, Foursquare) umožňují kromě bannerové reklamy také komunikovat s „fanoušky“ a do jisté míry sledovat jejich chování. Facebook například neustále rozvíjí statistické informace, které provozovatelům FB stránek nabízí.\n\n\n\n"}
{"id": "202281", "url": "https://cs.wikipedia.org/wiki?curid=202281", "title": "Městské divadlo Brno", "text": "Městské divadlo Brno\n\nMěstské divadlo Brno (zkratka MdB) je divadlo v Brně, repertoárově zaměřené na činoherní a hudební (především muzikálovou), produkci. Divadlo se nachází v Lidické ulici, v městské části Brno-střed, a má dva \"hrací\" prostory: Činoherní scénu, s maximální kapacitou 365 míst, a Soudobou hudební scénu, s maximální kapacitou 680 míst. Ředitelem divadla je Stanislav Moša (zároveň je uměleckým šéfem činohry), šéfem muzikálu Petr Gazdík a šéfem zpěvohry Igor Ondříček. Divadlo má vlastní orchestr, který je využíván zejména při muzikálových představeních. Před budovou Činoherní scény je umístěný brněnský chodník slávy, kde mají otisknuty dlaně někteří herci tohoto divadla. K roku 2012 bylo divadlo třetím nejnavštěvovanějším divadlem v České republice. Podle ankety serveru i-divadlo.cz se MdB umístilo na první příčce, jako nejoblíbenější divadlo v letech 2013 a 2014.\n\nPočátky divadla sahají do roku 1945, kdy tehdejší absolventi brněnské konzervatoře založili Svobodné divadlo. V roce 1954 bylo divadlo přejmenováno na Divadlo bratří Mrštíků a roku 1965 bylo přesunuto z Jakubského náměstí do Lidické ulice. Ke konci osmdesátých let zasahovali do jeho chodu velkou měrou představitelé města, kteří spojili tři soubory, Divadlo bratří Mrštíků, Satirické divadlo Večerní Brno a Loutkové divadlo Radost, do jednoho souboru. Toto spojení však nefungovalo a 1. února 1991 se Divadlo bratří Mrštíků osamostatnilo. Roku 1992 se stal ředitelem současný ředitel Stanislav Moša. Dnešní název Městské divadlo Brno získalo divadlo 25. června 1996, od roku 1993 do 1996 se používal přechodný název Městské divadlo Brno – Divadlo bratří Mrštíků.\n\nK významným tvůrcům, režisérům a dramaturgům tohoto divadla patří, mj., Rudolf Walter, Václav Renč, režisérské trio Zdeněk Dopita, Libor Pleva a Ladislav Panovec či Antonín Kurš. Podle Zdeňka Srny byl nejvýznamnějším scénografem Milan Zezula. V divadle začínali v minulosti herci jako Josef Somr, Pavel Trávníček, Jiří Tomek, Eva Gorčicová, Karel Janský, Dagmar Pistorová, Jiřina Prokšová nebo Jana Hliňáková. V současnosti noví herci přicházejí hlavně z brněnské JAMU. Hned několik herců získalo za své výkony \"Cenu Thálie\", např. Alena Antalová, Radka Coufalová, Stano Slovák, Dušan Vitázek, Ivana Vaňková či Petr Gazdík.\n\nDivadlo ve své historii uvádělo činoherní představení i muzikály. Ve čtyřicátých letech 20. století se uplatňovala hlavně Waltrova škola patetického realismu. Na repertoáru byla zejména česká dramata, od Klicpery, Šrámkovo \"Léto\", Vrchlického \"Soud lásky\" nebo Skochova \"Naše babička\". V letech 1949 až 1957 se musel repertoár divadla přizpůsobovat venkovskému publiku, protože se divadlo stalo zájezdovým. V šedesátých letech v Divadle bratří Mrštíků vynikla zejména dramatizace \"Evžena Oněgina\" od Evžena Sokolovského. Výraznou hrou v 60-70-tých letech 20. století byla také féerie bratří Čapků \"Ze života hmyzu\", kterou režíroval Milan Pásek. I v období přelomu 20. a 21. století se divadlo zabývalo, mj. činoherní produkcí. Ve 21. století produkuje činoherní představení, jako \"Brouk v hlavě\", \"Dokonalá svatba\", \"Charleyova teta\", \"Zkrocení zlé ženy\", \"Sluha dvou pánů\" nebo \"Škola základ života\". Městské divadlo je především známé svými muzikálovými představeními. Jako první byly, z oblasti muzikálů, uváděny hry Osvobozeného divadla. Divadlo provádí zejména vlastní produkce světových muzikálů, jako \"Čarodějky z Eastwicku\", \"Bídníci\" nebo \"Mary Poppins\".\n\nDivadlo bylo založeno ve Falkensteinerově ulici v létě roku 1945. Jeho původní název zněl Svobodné divadlo. O jeho vznik se zasloužili lidé okolo režiséra Milana Páska, nápad podpořil i profesor Jiří Kroha. Od počátků v divadle působili hlavně mladí umělci, kteří se už dlouho snažili o založení druhé činoherní scény ve městě (vedle Mahenova divadla), kde by bylo možné provozovat hry soudobých autorů, v současném stylu. Avšak v sezoně 1945/1946 E. F. Burian zaměstnal Milana Páska v brněnském Národním divadle, většina původních herců divadlo opustila, a ředitelem byl jmenován Rudolf Walter.\nBěhem tří zkušebních letních měsíců se odehrála premiéra pěti her, do června 1946 soubor nového divadla nastudoval dalších 15 her. Do konce sezóny v roce 1949 soubor uvedl celkem 71 her. V sezoně 1947/1948 se divadlo stěhuje na Jakubské náměstí, získává dotace od města, země a státu, což významně zlepšuje jeho ekonomické podmínky. Od roku 1949 se stává zřizovatelem divadla Zemský národní výbor v Brně.\n\nDivadlo postupně měnilo své názvy: z Městského a oblastního divadla se brzy stalo Krajské oblastní divadlo, od roku 1954 se divadlo nazývalo Divadlo bratří Mrštíků. Komunistické vedení státu však zasahovalo do řízení této kulturní instituce. Od roku 1963 do 1968 byl zřizovatelem divadla Jihomoravský KNV. V roce 1988 bylo Divadlo bratří Mrštíků nařízením sloučeno, s žánrově dosti odlišnými soubory Divadla Radost a satirického divadla Večerní Brno, pod názvem Brněnská divadla. Při tomto sloučení však divadla zůstávala i nadále autonomní co do umělecké činnosti, každé z nich mělo svého uměleckého šéfa, jejich nadřízeným pak byl společný ředitel. Brzy přišla sametová revoluce, po které se situace divadla stabilizovala. Do čela Divadla bratří Mrštíků (DbM), přejmenovaného roku 1996 na Městské divadlo Brno (MdB), byl v roce 1990 zvolen Jan Kolegar. V roce 1992 se stal ředitelem Stanislav Moša, dosavadní režisér, dramatik a od roku 1990 také umělecký šéf činohry. Pod Mošovým vedením proběhla celková rekonstrukce nevyhovujících prostor bývalého kina v Lidické ulici (dnešní Činoherní scéna).\n\nOd roku 1995 prošlo MdB několika proměnami, např. adaptací prostoru se zákoutím se šatnami, bufetem a výstavní galerií. Největší změnou však byla úprava divadelního prostoru. Změny se neudály jen z hlediska prostoru, výrazně se také proměnil herecký soubor. V devadesátých letech se Městské divadlo Brno soustředilo hlavně na kvalitní muzikálovou produkci, přičemž využívalo absolventů oboru muzikálové herectví JAMU. Vznikala tu jak díla autorská, tak i inscenace světových muzikálů. Kromě toho divadlo nadále rozšiřovalo repertoár o činoherní inscenace, a to komediální i vážné, klasické i moderní. Z upadající scény, která měla velkou nouzi o diváky, se během devadesátých let dvacátého století stalo jedno z nejúspěšnějších divadel nejen v Brně, ale v rámci celé republiky.\n\nV roce 2004 se pod správu MdB dostala brněnská zpěvohra, jež dříve spadala pod Národní divadlo Brno. Byl tak vytvořen herecký soubor dělený na 3 sekce: činohra, muzikál a zpěvohra. Divadlo má také svůj balet, sbor a orchestr.\n\nV říjnu roku 2004 byla ve dvoraně v Lidické ulici, v těsném sousedství s činoherní scénou, otevřena zcela nová budova Soudobé hudební scény. Tento druhý hrací prostor disponuje větším hledištěm i jevištěm a mnoha technickými vymoženostmi, umožňujícími uvádění náročných vlastních produkcí zahraničních muzikálů. Soudobá hudební scéna zahájila svou činnost premiérou muzikálu \"Hair\" (Vlasy) a od jejího vzniku jsou na ní uváděny kromě světových i původních muzikálů také různé koncerty. Díky souboru zpěvohry MdB uvádí čas od času také operety, z nichž největšího úspěchu zatím dosáhl \"Orfeus v podsvětí\" v režii Gustava Skály.\n\nMěstské divadlo Brno je možné řadit k divadlům s rozsáhlým hereckým souborem a širokou diváckou obcí. Zaměřuje se na uvádění děl rozmanitých žánrů hudebních i činoherních, avšak velký prostor je věnován především dílům zcela novým, často psaným přímo pro MdB (mezi autory takových her a muzikálů patří Stanislav Moša či Milan Uhde jako dramatici a Petr Ulrych, Zdeněk Merta či Miloš Štědroň coby skladatelé). Často jsou zde uváděna také méně známá díla klasických autorů jako \"Znamení kříže\" od Pedra Calderóna de la Barcy (Činoherní scéna MdB, premiéra 2005).\n\nDivadlo vydává vlastní muzikálové kompaktní disky a DVD, měsíčně vychází časopis \"Dokořán\" (šéfredaktorem je novinář a fotograf Jef Kratochvil), každý rok se koná tradiční vyhlašování divácké ankety o nejoblíbenějšího herce, herečku, inscenaci a tvůrčí počin sezóny s názvem \"Křídla\". V časopisu \"Dokořán\" se nachází články, recenze, fotografie z premiér, program divadla či rozhovory s herci. Kompletní archiv časopisu je umístěn na oficiálních webových stránkách divadla. Divadlo pořádá vlastní anketu \"Křídla\", která se koná pravidelně od sezóny 1995/1996. Diváci hlasují v průběhu roku a vždy v prosinci se v rámci slavnostního koncertu koná vyhlášení vítězů. V červnu v letech 2005–2009 hostilo Městské divadlo Brno mezinárodní divadelní festival \"Dokořán pro hudební divadlo\". Tento festival se v roce 2010 spojil s jinými projekty dalších brněnských divadel a organizací (\"Trialog\" Národního divadla Brno, \"Festival žánrů\" HaDivadla, \"Divadlo v pohybu organizace\" CED, \"Festival radosti\" Loutkového divadla Radost, \"Noc kejklířů\", \"Týden kejklířů\", \"Slavnost masek\") a vznikl \"Mezinárodní festival Divadelní svět Brno\".\n\nMěstské divadlo Brno také reprezentuje české divadlo v zahraničí, vyjíždí totiž pravidelně na turné po Evropě, a to napří. do Holandska, Belgie, Dánska, Německa, Rakouska, Slovinska, Itálie, na Slovensko nebo do Švýcarska, Portugalska či Španělska.\n\nSvou zkratku \"MdB\" začalo divadlo používat v polovině devadesátých let dvacátého století. Logo divadla, které představuje černý klíč na bílém pozadí, bylo vytvořeno roku 1995 výtvarníkem Jakubem Stejskalem. Tímto pomyslným klíčem se divadlo odemyká svým divákům a zároveň herci odemykají srdce a myšlení svého publika (za touto myšlenkou stojí sám ředitel divadla Stanislav Moša).\n\nHerci tohoto divadla byli mnohokrát oceněni \"Cenami Thálie\". V letech 1993 až 2012 jich získali celkem 11 – osm muzikálových, dvě činoherní a jednu cenu pro mladého činoherce do 33 let. Laureáty byli Hana Holišová (2012), Dušan Vitázek (2011), Petr Gazdík (2009), Erik Pardus (2007), Petr Štěpán (2007), Radka Coufalová (2006), Dušan Vitázek (2004), Alena Antalová (1999), Markéta Sedláčková (1999), Petra Jungmanová (1998) a Zdena Herfortová (1995). Nominovaní na tuto cenu byli také Jitka Čvančarová, Zdeněk Junák, Martin Havelka, Rudolf Krátký, Roman Vojtek, Jan Apolenář, Johana Gazdíková nebo Petr Gazdík.\n\nDále divadlo získalo pět \"Cen Alfréda Radoka\": tři získal Vladimír Franz za hudbu, jednu Petr Ulrych v téže kategorii a jednu Jan Dušek za scénografii. K těmto pěti \"Cenám Alfréda Radoka\" přidal roku 2012 herec tohoto divadla Michal Isteník ještě jednu za talent roku 2011. Další ocenění získalo Městské divadlo od internetového portálu i-divadlo.cz. V roce 2006 bylo zvoleno pátým nejoblíbenějším divadlem v České republice, v roce 2007 nejoblíbenějším divadlem, v roce 2008 třetím nejoblíbenějším divadlem, v roce 2009 opět nejoblíbenějším divadlem a taktéž v roce 2010. V roce 2011 se divadlo umístilo v anketě na třetí příčce. Pro rok 2012 se stalo pro hlasující v této anketě Městské divadlo Brno opět nejoblíbenějším. Účastníci ankety mohli také vyjádřit jakýkoliv názor, přičemž Městskému divadlu Brno vytýkali nemožnost on-line rezervace vstupenek, která je v mnoha divadlech běžným standardem. Od roku 2011 již tato možnost existuje.\n\nZřizovatelem Městského divadla Brno je od roku 1991 město Brno.\n\nMěstské divadlo Brno je příspěvková organizace, kterou spravuje statutární město Brno. Divadlo hospodaří s následujícími finančními prostředky: z vlastní činnosti (hlavní i doplňkové), z rozpočtu města (příspěvek na provoz a účelová dotace na investice), ze státního rozpočtu, státních fondů a z rozpočtu kraje (účelové, systémové nebo individuální dotace), z fondů organizace, z darů a dotací od fyzických a právnických osob a ze zahraničí (dotace a dary). Nejvýznamnějším zdrojem příjmů divadla jsou, jak vyplývá z jeho statutu, příspěvky od zřizovatele, tzn. od města Brno (v letech 2004–2005 tvořily přes 60 % příjmů). V letech 2004–2006 činil čistý příspěvek od zřizovatele 110, 120 a 124,5 miliónu Kč. Právě z toho, že je Městské divadlo Brno příspěvková organizace, vznikají různé konflikty mezi divadly v Brně. Roku 2011 uvedl portál iDNES.cz zprávu o tom, že ne všechny divadelní instituce v Brně dostávají stejné množství peněz na svůj chod. Městské divadlo si od roku 2007 polepšilo ročně o 19 milionů, naopak Divadlo Radost a Centrum experimentálního divadla (CED) jsou na tom podle údajů z magistrátu v podstatě stále stejně. Podle brněnského primátora Romana Onderky se část dotace na provoz divadlům vrátí ve formě odpisů. Ty organizace městu následně vrací formou odvodu z investičního fondu. Větší investici Městskému divadlu vysvětluje tak, že větší divadla dlouhodobě investují více, takže také více odepisují. U Městského divadla Brno šla na krytí odpisů více než polovina navýšení za poslední čtyři roky. Od roku 2012 začala hospodaření divadla sledovat tříčlenná dozorčí rada složená z brněnských radních; zřízena byla po odhalení účetní chyby, kvůli které přišel ředitel divadla o odměny za rok 2011.\n\nSkutečná soběstačnost divadla, kterou lze vyjádřit až po odpočtu odpisů odvedených zpět do rozpočtu zřizovatele, činila v roce 2007 36,47 % (tj. dosažený podíl vlastních výnosů a celkových nákladů). V roce 2008 se soběstačnost divadla ještě zvýšila, a to na 39,79 %. Městské divadlo Brno má nižší dotace než Národní divadlo Brno, přesto je jeho soběstačnost dvojnásobná. Má však i vyšší návštěvnost. Z toho vyplývá, že je schopné na svůj provoz více vydělat. Pro srovnání: běžně se uvádí soběstačnost evropských divadel mezi 12 až 20 %, u českých divadel okolo 30 %.\n\nDne 17. listopadu 2001 byl slavnostně položen základní kámen Soudobé hudební scény Městského divadla Brno. Tento kámen byl přivezen do Brna až z Broadwaye. Jako první muzikál bylo na této nové scéně uvedeno dílo \"Hair (Vlasy)\", jehož režisérem byl Dodo Gombár. Do roku 2003 nemělo Brno moderní scénu, která by umožňovala uvádění těch nejnáročnějších muzikálů. Slavnostně byla Soudobá hudební scéna otevřena 2. října 2004. Největším přínosem této nové scény je, že během představení je možno využívat živé hudby v podání vlastního orchestru. Hrubá stavba byla dokončena roku 2003, dále pokračovaly práce na fasádě objektu, kterou je sendvičová konstrukce s tepelnou izolací a povrchem tvořeným stěrkovou omítkovinou, respektive plechovým a keramickým závěsným obkladem. Protože je výšková úroveň mezi ulicí Lidickou a třídou kapitána Jaroše značně rozdílná, musí být velká část objemu budovy zapuštěna do země.\n\nAutoři Soudobé hudební scény, architekti Roman Mach a Josef Kubín, vytvořili velmi členitý a různorodý objekt, který má velmi komplikovaný půdorys. Hudební scéna má dva vchody – v přízemí je to vchod ze třídy kapitána Jaroše, druhý vstup je v prvním patře, a to z Lidické ulice. Hlediště je pojato jako antický amfiteátr. Kolem samotného sálu jsou umístěna dvě foyer, kde se nachází zázemí pro diváky včetně dvou barů. Všechny vstupy do hudební scény jsou bezbariérové. Budova Soudobé hudební scény Městského divadla Brno získala ocenění \"Stavba roku Jihomoravského kraje pro rok 2004\" (cena udělená nadací ABF, Ministerstvem Obchodu a průmyslu ČR a Svazem podnikatelů ve stavebnictví ČR) a čestné uznání v Soutěži o nejlepší investici roku 2004.\n\nBudova této scény byla postavena roku 1870 podle návrhu architekta Heinricha Fanty. V roce 1912 byla budova přestavěna na kino, filmová představení se zde pořádala až do roku 1953. Poté přešel objekt pod správu Mahenovy činohry Státního divadla. Byly vypracovány plány přestavby a úpravy domu tak, aby zase mohl sloužit divadlu. Dne 25. listopadu 1995 byla Činoherní scéna po rekonstrukci poprvé otevřena pro návštěvníky. Veškeré architektonické úpravy byly prováděny podle návrhů architekta Miroslava Meleny. Hlediště, ale hlavně jeviště, se stalo po jeho úpravách velmi variabilní. Každá řada má na okraji světelně označeno své číslo, které lze měnit podle typu hlediště. V sálu nechybí ani šest lóží, tři jsou umístěny vlevo od hlediště, další tři vpravo. Výsledek této rekonstrukce byl i přes nedostatek financí úspěšný a novou scénu obdivovali čeští divadelníci, ale i hosté ze zahraničí.\n\nVstup do budovy Činoherní scény je umožněn z Lidické ulice třemi hlavními vstupy. Hlavní dominantou interiéru vestibulu je středový pilíř. Architekt prostor rozdělil na přízemní a patrovou část, o spojení se stará schodiště, které je vyrobeno z matné oceli. Do samotného sálu vede dvojice postranních přízemních vchodů. Vchody do zadních řad jsou umístěny v prvním patře, kam se lze dostat výše zmíněným točitým schodištěm. Hlediště dosahuje téměř výšky místnosti.\n\nV květnu 2016 byla dokončena výstavba budovy skladu kulis a kostýmů přímo v areálu divadla, mezi objekty činoherní a hudební scény. Investici ve výši 44 milionů korun hradilo ministerstvo kultury a město Brno.\n\nBrněnský chodník slávy, který se nachází před Městským divadlem, začal vznikat v září roku 2000, kdy poprvé otiskli své dlaně herci divadla Alena Antalová, Petra Jungmanová, Markéta Sedláčková, Zdena Herfortová, Zdeněk Junák, Karel Janský, Jiří Tomek a Ladislav Kolář. Hned o rok později přibyly dlaně Martina Havelky. Jeho desku zdobí i otisk tlapy jeho psa, boxera Britta II. Spolu s Havelkou otiskla své dlaně i Miroslava Kolářová a Pavel Kunert. V březnu roku 2003 se zde objevily dlaně dvou skladatelů, a to Petra Ulrycha a Zdenka Merty\n\nV roce 2005 se chodník rozrostl o dlaně Jiřího Horkého, Dušana Vitázka, Petra Gazdíka a Igora Ondříčka. V únoru 2006 zvěčnil své dlaně také ředitel MdB a režisér Stanislav Moša, jako dárek k padesátým narozeninám. 4. května 2008 se k nim přidali Erik Pardus či Radka Coufalová, hudební skladatelé Petr Kofroň a Vladimír Franz a také fotograf a šéfredaktor revue \"Dokořán\" Jef Kratochvil. Herci si mohli vybrat barvu hmoty, ze které je otisk vyroben. Dne 24. května 2013 se chodník rozrostl o otisky Hany Holišové, Petra Štěpána, grafika a scénografa Petra Hlouška a kostýmní návrhářky Andrey Kučerové.\n\nSoubor Městského divadla Brno k roku 2014 čítá 93 herců (činoherní, muzikálový, zpěvoherní a baletní soubor), kteří mají stálé angažmá. Tento soubor doplňuje velké množství mladých externistů, zejména z řad absolventů Janáčkovy akademie múzických umění. Velké množství herců umožňuje časté alternace, které zároveň dávají divákům důvod navštívit stejná představení vícekrát.\n\nV letech 1945–1949, kdy byly na repertoáru zejména hry Osvobozeného divadla, tvořili soubor Libuše Přichystalová, Markéta Rauschgoldová, Vilma Nováčková, Otakar Dadák, Dorek Rosenmayer, Josef Štefl aj. V letech 1949–1957, kdy v divadle probíhala rozsáhlá reorganizace, se herecký soubor postupně ustaloval. Tvořili ho hlavně mladí herci, \n\nnapř. Dagmar Pistorová, Jiřina Prokšová, Jana Hliňáková, Jarmila Vašínová, Marie Crhová, Olga Hauková, Jiří Dušek, Zdeněk Kampf, Ladislav Suchánek, Josef Štefl či Roman Hemala. V období 1966 až 1975 přešlo do divadla pouze pět absolventů JAMU, a sice Jana Gazdíková, Marcela Dürrová, Zdeněk Maryška, Eva Gorčicová a Pavel Trávníček. Z období mezi léty 1975 a 1982 je třeba zaznamenat nové členy souboru Josefa Juráska, Libuši Kafkovou, Carmen Rauschgoldovou, Simonu Pekovou, Ilju Kreslíka, Sylvu Talpovou, Danu Baslerovou ad. V letech 1989 až 1995 posílili soubor i mnozí současní herci jako Tomáš Sagher, Zdena Herfortová, Zdeněk Junák, Jiří Dvořák nebo Zdeněk Černín.\n\nV historii účinkovali v muzikálech absolventi pražské DAMU Stanislav Zindulka a Jaroslav Kuneš, absolventi brněnské JAMU Jiří Tomek, Eva Gorčicová a Karel Janský. K absolventům brněnské JAMU, kteří také začínali v MdB, patří například Josef Somr a Pavel Trávníček. Ke generaci, která stačila vystudovat JAMU před vznikem muzikálového oboru, patří také Jan Apolenář, Erik Pardus (\"Cena Thálie\" 2007 za výkon v dramatu \"Smrt Pavla I.\"), Zdeněk Junák, Jana Musilová či Tomáš Sagher.\n\nK roku 2013 byl muzikálový soubor složen až na výjimky z absolventů muzikálového herectví na JAMU. Patří mezi ně Alena Antalová (\"Cena Thálie\" \"1999\" v kategorii Talent roku), Radka Coufalová (\"Cena Thálie 2007\" za výkon v muzikálu \"Josef a jeho úžasný pestrobarevný plášť\"), Stano Slovák, Dušan Vitázek (\"Cena Thálie\" za výkon v muzikálu \"Hair\"), Ivana Vaňková či Petr Gazdík (\"Cena Thálie\" \"2009\" za výkon v muzikálu \"Les Misérables (Bídníci)\").\n\nK roku 2013 do činoherního souboru mimo jiné patří či patřili Alena Antalová, Jan Apolenář, Patrik Bořecký, Zdeněk Bureš, Zdeněk Černín, Martin Havelka, Lukáš Hejlík, Zdena Herfortová, Hana Holišová, Michal Isteník, Lenka Janíková, Eva Jedličková, Zdeněk Junák, Josef Jurásek, Ladislav Kolář, Miroslava Kolářová, Irena Konvalinová, Jaroslav Matějka, Jan Mazák, Karel Mišurec, Jana Musilová, Milan Němec, Alan Novotný, Tomáš Sagher, Markéta Sedláčková, Viktor Skála, Petr Štěpán, Jiří Tomek, Ivana Vaňková, Eva Ventrubová, Pavla Vitázková a Lucie Zedníčková. Členové souboru Erik Pardus a Karel Janský toho roku zemřeli.\n\nV minulosti s Městským divadlem pravidelně spolupracoval jazzový orchestr Jožky Karena. Spolupráce orchestru s divadlem začala hrou \"Golem\" v roce 1965 a příležitostně pokračovala při provádění muzikálových a hudebních titulů až do roku 1989. Orchestr měl nejčastěji okolo 12 členů. Spolu s Hudebním divadlem Karlín v Praze patřilo k roku 2010 Městské divadlo Brno mezi jediné dvě muzikálové instituce v České republice, které měly vlastní stálý orchestr. Díky tomu se ve všech muzikálech hrála hudba naživo, a i proto si divadlo získalo oblibu u mnoha českých skladatelů (např. Zdeněk Merta). K roku 2012 působilo v orchestru celkem pět dirigentů, z nichž jeden měl funkci šéfdirigenta. Celková velikost souborů se lišila představení od představení. Na stálý úvazek bylo k roku 2012 zaměstnáno: 11 houslistů, 3 violisté, 3 violoncellisté, 3 basisté, 2 kytaristé, 2 klávesisté, 4 flétnisté, 1 hobojista, 3 klarinetisté, 2 fagotisté, 4 hráči na lesní roh, 4 hráči na trubky, 4 hráči na trombóny a 5 hráčů na bicí nástroje.\n\nAsi měsíc před premiérou daného představení začíná orchestr se zkouškami. Nejprve nacvičuje jednotlivé party s konkrétními zpěváky, poté se pod dohledem režiséra nacvičuje hudba se všemi účastníky představení. Před premiérou proběhne ještě několik generálních zkoušek a poté veřejná generální zkouška, tzv. generálka, která je přístupná i pro veřejnost.\n\nOd roku 1945 až doposud se na postu ředitele tohoto divadla vystřídalo celkem 13 mužů.\n\nV letech po druhé světové válce se ve dvou sezónách objevil dramatik a režisér Václav Renč. V sezóně 1945/1946 přišel do činohry Milan Pásek, který vstoupil do této sezóny s inscenací \"Mrtvé moře\". Tíha scénografie v tomto divadle ležela od samého počátku na akademickém malíři Milanu Zezulovi. Více než dvacet let byl jediným interním výtvarníkem a 90 % inscenací se odehrávalo v jeho výpravách. Po odchodu Rudolfa Waltra se v čele Svobodného divadla objevil Jaroslav Novotný, který režíroval hru \"Všichni moji synové\". V letech 1949–1957, kdy byl dramaturgický plán sestavován pro celý stát z řízeného seznamu (seznam sestavovaný komunistickou vládou), působili jako režiséři Zdeněk Dopita, Libor Pleva nebo Ladislav Panovec. Další významnou osobností, která o sobě dala vědět v sezóně 1954/1955, byl Bořivoj Srba.\n\nOd sezóny 1957/1958 nastoupil do tehdejšího Divadla bratří Mrštíků Antonín Kurš. Za svého zdejšího tříletého uměleckého působení nastudoval deset inscenací. 31. března 1959 odešel Bořivoj Srba a na místo dramaturga postoupila Ludmila Bařinková. Na pozicích režisérů a šéfrežisérů se od roku 1957 do roku 1995 vystřídalo sedm mužů. Kromě výše jmenovaných to byli Jan Fišer, Miroslav Plešák, Petr Veselý, Miloslav Kročil a samozřejmě Stanislav Moša, současný ředitel divadla. Dramaturgů se v letech 1945 až 1995 vystřídalo celkem dvacet, např. Vladimír Kudrna, Olga Zezulová, Miroslav Pavlovský, Marie Loucká, Zuzana Jindrová, Karel Tománek ad.\n\nVe dvacátém prvním století působí v divadle celá řada umělců, kteří píší, komponují, upravují i překládají nová díla: Hana Burešová, Jiří Josek, Zdeněk Merta, Stanislav Moša, Zdenek Plachý, Zdeněk Kluka, Petr Kofroň, Michael Prostějovský, Gustav Skála, Jiří Šimáček, Miloš Štědroň, Milan Uhde, Petr Ulrych, Zdeněk Černín, Vladimír Franz, Oldřich Veselý nebo Milan Klíma. Jako čeští režiséři působí ve dvacátém prvním století např. Stanislav Moša (režie: \"Čarodějky z Eastwicku\", \"Chicago\" či \"Jesus Christ Superstar\"), Petr Gazdík (režie: \"Jekyll a Hyde\", \"Kvítek z horrroru\" či \"Mary Poppins\"), Zdeněk Černín (režie: \"Blbec k večeři\", \"Sluha dvou pánů\") nebo Stano Slovák (režie: \"Měsíční kámen\" a \"Zkrocení zlé ženy\").\n\nPoválečné divadelní období otevřela Nezvalova \"Manon Lescaut\", která byla uvedena 14. června 1945. Druhou inscenací byla \"Komedie podvodů\", kterou přinesl M. Zejda. Tehdejší Svobodné divadlo uvádělo hry od Plautova \"Lišáka Pseudola\" přes Molièrova \"Zdravého nemocného\", Shakespearova \"Kupce benátského\" až k Anouilhově \"Antigoně\", která se objevila brzy po pražské premiéře. V herecké práci se výrazně uplatňovala Waltrova škola patetického realismu. Páteř repertoáru tvořila česká dramata od Klicpery, Šrámkovo \"Léto\", Vrchlického \"Soud lásky\", Skochova \"Naše babička\" aj. Z českého repertoáru se objevily také hry od Aloise Jiráska, Matěje Kopeckého, Františka Šamberka, ale výběr směřoval i k hrám Karla Čapka. První sovětskou hru přinesl do repertoáru na podzim 1947 L. Pleva v \"Ruské otázce\" K. M. Simonova.\n\nV období 1949–1957, kdy se tehdejší Městské oblastní divadlo stalo zájezdovým, byly prvními inscenacemi \"Jiříkovo vidění\" od J. K. Tyla a Petrovičova komedie \"Uzel\". Dramaturgie se však musela přizpůsobovat venkovskému publiku, proto se dávala přednost spíše tradičnímu repertoáru, tj. české a klasické komedii. Sovětské hry se naopak popularitě netěšily, ať už to byl \"Sultán z Tillerejnu\", \"Slepice a kostelník\", \"Jarní hromobití\", \"Srdce plné radosti\", \"Zelená ulice\" nebo \"Z temna do dne\". V období mezi roky 1957 a 1960, kdy v tomto divadle působil Antonín Kurš, byla první hrou na repertoáru komedie P. A. Bréla \"Husaři\", poté následovala \"Křížová cesta\". Další významné hry pocházely ze Srbovy dílny, a to \"Sedm výkřiků na moři\", \"Ladies and Gentlemen\", \"Nanebevzetí plukovníka Heiliga\" nebo \"Liška a hrozny\".\n\nPro divadlo, tehdy již přejmenované na Divadlo bratří Mrštíků, znamenalo období 1960 až 1966 velké proměny a fúze. V září totiž nastoupil na místo ředitele Jaroslav Tumlíř. Na počátku období vynikla zejména dramatizace \"Evžena Oněgina\" od Evžena Sokolovského. V sezóně 1961/1962 zase zaujalo nastudování Brechtovy \"Opery za pár grošů\" šéfrežiséra družebního Divadla Pobřeží z Gdaňska, Janusz Goliński zde ukázal nápaditou režii.\n\nV sezóně 1966/1967 získal odcházející režisér J. Horan pro inscenaci Schillerovy \"Marie Stuartovny\" herečky Dagmar Pistorovou a Jiřinu Prokšovou. K další výrazné hře mezi léty 1966 a 1975 patřila féerie bratří Čapků \"Ze života hmyzu\". Tato doba je právem označována jako doba vzestupu s Milanem Páskem. Hned druhá Páskova režie, Wedekindovo \"Procitnutí jara\", byla ceněna jako osobitá konfrontace dávného mládí se současným. V dubnu roku 1968 měla premiéru muzikálová variace na \"Večer tříkrálový\" pod názvem \"Aprílová komedie\". Za zmínku také stojí Nestroyova komedie \"Lumpacivagabundus\", kde poprvé zazářil v poloze hudební komedie režisér Richard Mihula. Jubilejní 25. sezónu 1969/1970 zahájil Pásek dílem Václava Renče \"Hoře z návratu\". V sezóně 1972/1973 nastudoval Sofoklova \"Vladaře Oidipa\". Poslední čtyři Páskovy inscenace ve 29. a 30. sezóně divadla byly Lorcova \"Mariana Pinedová\", Zeyerův \"Radúz a Mahulena\", Tylova \"Lesní panna\" a Nezvalova \"Atlantida\".\n\nDruhou částí „Páskovy éry“ byla léta 1975–1982. V sezóně 1975/1976 se objevil Shakespearův \"Hamlet\", kterým si připravil Pásek složitý aktuálně politicky motivovaný výklad hrdiny. Druhá závažná Páskova inscenace byla Tylova \"Drahomíra a její synové\". Naopak reklamou provázená světová premiéra muzikálu \"Lesk skleněné koule\" (1980/1981), vycházejícího z divadelní hry polských autorů A. Zaniewskiho a J. Lewińskiho, postrádala hlubší myšlenky. Třebaže Milan Pásek stál v čele Divadla bratří Mrštíků až do předvečera listopadu 1989, jeho éra skončila již roku 1982. V této době, konkrétně v letech 1982 a 1983, se objevil Stanislav Moša, kterému byla nabídnuta pohostinská režie u Mrštíků. Milan Pásek nastudoval v rozpětí let 1982 až 1989 13 inscenací od \"Oresteie\" přes \"Romea a Julii\" až k \"Evženu Oněginovi\". Jediná komedie P. Massingera \"Nový způsob jak splácet staré dluhy\" byla totální prohrou.\n\nI v období devadesátých let dvacátého století až do současnosti se divadlo stále zabývá kvalitní činoherní produkcí. Produkuje hry jako \"Betlém\", \"Brouk v hlavě\", \"Dokonalá svatba\", \"Charleyova teta\", \"Dobře rozehraná partie\", \"Zkrocení zlé ženy\", \"Sluha dvou pánů\", \"Škola základ života\" až po \"Sugar! (Někdo to rád horké) nebo Tři sestry\". Roku 2007 byla oceněna inscenace \"Smrt Pavla I.\" v režii Hany Burešové \"Cenou Alfréda Radoka\". Roku 2012 měla premiéru Kunderova hra \"Jakub a jeho pán\", která byla označena dobrým neokázalým a herecky koncentrovaným divadlem. V listopadu roku 2013 se s touto hrou divadlo představilo v pařížském divadle Le Théâtre de l’Alliance française, kde ji zhlédl, kromě čtyř set diváků, i samotný autor Milan Kundera se svou ženou.\n\nCelkově divadlo uvádí každou divadelní sezónu deset nových inscenací – pět činoherních a pět muzikálových představení.\n\nV Městském divadle Brno má tento žánr, muzikál či hudební divadlo, dlouholetou tradici. Jako první z muzikálů byly uváděny hry Osvobozeného divadla. V letech 1958–2004 vzniklo v MdB více než 56 muzikálů a hudebních her. Největší počet repríz měla představení \"Dva šlechtici z Verony\" (65), \"Kat a blázen\" (63), \"Nebe na zemi\" (61), \"Aprílová komedie aneb Cokoliv chcete\" (60), \"Osel a stín\" (60) a \"Drak je drak\" (58).\n\nOd roku 2004, kdy divadlo otevřelo Soudobou hudební scénu, probíhá produkce muzikálů zde. K nejvýznamnějším muzikálům od roku 2004 patří \"West Side Story\" (640 repríz), \"Sny svatojánských nocí\" (300 repríz), \"Josef a jeho úžasný pestrobarevný plášť\" (261 repríz), \"Muzikály z Broadwaye\" (260 repríz), \"My Fair Lady\" (245 repríz), \"Jesus Christ Superstar\" (245 repríz)\n\nV sezoně 2006/2007 se podle výsledků divácké ankety MdB \"Křídla\" staly nejoblíbenějším muzikálem \"Čarodějky z Eastwicku\", v sezóně 2008/2009 to byl muzikál \"Bídníci\" a v sezóně 2009/2010 \"Probuzení jara\". V sezóně 2010/2011 diváci zvolili muzikál \"Mary Poppins\", který divadlo uvedlo jako první v České republice. Roku 2010 byla herečka Johana Gazdíková za výkon v tomto muzikálu nominována na \"Cenu Thálie\". V roce 2013 se dle ankety \"Křídla\" stal nejoblíbenějším představením opět muzikál, a to \"Kočky\"\". \"Hlasující v anketě internetového portálu i-divadlo.cz si pro rok 2012 zvolili jako nejlepší inscenaci roku muzikál \"Papežka\". Roku 2013 měl premiéru Mošuv muzikál \"Očistec\", který se však ukázal jako nekritické a myšlenkově i dramaticky přeplněné dílo. I přesto označuje toto divadlo Luboš Mareček za tuzemskou Mekku muzikálu, což prokázaly se standardní kvalitou další muzikály sezóny 2012/2013 jako \"Funny Girl\", \"Zorro\" či \"Donaha!\". Muzikálové tvorbě divadla se obvykle dostává širokého ocenění a MdB někdy bývá označováno za nejlepší české muzikálové divadlo. Jiří P. Kříž, redaktor deníku Právu, považuje Městské divadlo Brno pod vedením Stanislava Moši za scénu evropské úrovně. Někdy však tato produkce vyvolává i kritiku za přílišný příklon ke komerci.\n\n\n"}
{"id": "202298", "url": "https://cs.wikipedia.org/wiki?curid=202298", "title": "Nerovnovážná termodynamika", "text": "Nerovnovážná termodynamika\n\nNerovnovážná termodynamika je podoborem termodynamiky, který se zabývá se studiem termodynamických systémů v nerovnovážném stavu a lze jí dále členit na lineární a nelineární. Lineární nerovnovážná termodynamika se zabývá studiem systémů dostatečně blízko rovnovážného stavu, kdy je možné považovat závislost zobecněných termodynamických toků na silách ještě za lineární. Nelineární nerovnovážná termodynamika studuje stavy systému vzdálenému od rovnováhy nebo systému v silně nerovnovážném stavu.\n"}
{"id": "202302", "url": "https://cs.wikipedia.org/wiki?curid=202302", "title": "Mahájána", "text": "Mahájána\n\nMahájána ( \"mahājāna\", čili „Velký vůz“ ši „velká cesta“) je jedním ze tří hlavních v současnosti existujících směrů buddhismu (dalšími jsou hinajána a vadžrajána). Opírá se o sútry napsané původně v indickém náboženském a filosofickém jazyce sanskrtu.\nMahájána je směr buddhismu, který podle této tradice pochází od samotného Gautamy Buddhy, podle některých vznikl na druhém buddhistickém koncilu ve Vaišálí 100 let po parinirváně Gautamy Buddhy kolem roku 386 př. n. l. Podle jiných v prvním století před Kristem.\n\nPodle tradice Gautama Buddha začal předávat poprvé učení druhého cyklu, neboli nauk mahájány šestnáct let po dosáhnutí probuzení. Tento cyklus nauk obsahuje poučení o prázdnosti všech jevů. Nejkratší výklad Buddhy na toto téma se nachází v sútře srdce, kde je řečeno:\n\n\nGautama Buddha podle tradice předpověděl, že 400 let po parinirváně se objeví učitel, jenž předá další nauky o významu prázdnosti. Tímto učitelem se stal Nágárdžuna, který díky meditaci dosáhl dokonalého porozumění významu prázdnosti a napsal na toto téma významná díla. Některé obsahují filosofické základy pro pochopení prázdnoty a jsou výkladem filosofie madhjamaky, jiné pojednávají o praxi meditace, která provází do opravdového pochopení prázdnosti.\n\nDvacet sedm let po dosáhnutí probuzení, v místě zvaném Šrávastí započal Gautama Buddha předávat učení třetího cyklu, neboli nauk mahájány. Esencí těchto nauk je přirozenost buddhy pronikající všechny bytosti. Neobvykle vyčerpávající výklad na téma třetího cyklu nauk se nachází v textu Uttaratantrašástra. Druhý a třetí cyklus učení je pojmenován mahájána neboli velkým vozidlem a také bódhisattvajána.\nVíce než čtyřicet let po dosáhnutí probuzení uvedl Buddha znovu do pohybu kolo nauky a na Hoře supů (skt. Gridhrakúta) poblíž Rádžgiru přednesl jednu z nejdůležitějších súter, sútru lotosu. V přítomnosti nespočetného množství různých cítících bytostí a před skupinou velmi nadaných žáků učil o mnoha metodách, které vedou k dosažení probuzení. Nauky třech vozů (ján) – šrávaků, pratjékabuddhů, a bodhisattvů se proto různí, protože jsou přizpůsobeny úrovni bytostí, které je praktikují. Doba, na kterou se datuje jejich objevení, je jen časem jejich projevení. Tato sútra také obsahuje nauky o třech tělech Buddhy a mezi jinými také o Čenrézigovi. Každá ze súter mahájány (podobně hínajána a théraváda) podává místo přednesení, důvod a přítomné osoby. Mahájánu podle tradice učil Gautama Buddha tak jako mnoho buddhů před ním.\n\nVítězství tradicionalistů v otázce vinaji nevedlo ke shodě, ale ještě více urychlilo rozštěpení stran. Většina zvaná mahasanghika vystupující proti prvotní tradici arhatů opustila starou tradici (pali. Thera). Rozdělení společnosti se tak stalo faktem. Po tomto rozdělení nastupovaly další, často se uvádí osmnáct škol založených z rozpadu mahasanghy a dvanáct z rozdělení samotné théravády. Po většině zůstaly pouze jména, ale jsou i takové, které zanechaly trvalý odkaz v buddhismu.\nZákladním rozdílem mahájány od hinájány se stal nový vzor – bódhisattva, který je inspirován soucítěním, ale hlavně bódhičittou vůči všem bytostem, na rozdíl od dočasného vzoru arhata théravády, který je zaujat vlastním vysvobozením ze světa samsáry.\n\nMezi 2. století př. n. l. a 1. století př. n. l. před Kristem se začaly vyvíjet nové ideje buddhismu, charakteristické třemi hlavními body:\n\nKořen tohoto nového myšlení tkví již ve školách raného buddhismu, které se zmiňují o bódhisattvech, např. sarvastiváda, mahasanghika a sautrantika. Tato poslední škola je považována za počátek pozdější mahájánové školy čittamatra. V té době velikou roli plnila nekanonická literatura, která uváděla nové pojetí, které se později stalo součástí mahájány. Jako důležitá se jeví kniha Mahávastu náležící do školy lokottaravádinů. Tato kniha pojednává o minulých životech Buddhy a hlavně o cestě bódhisattvy, která se stala klíčovou v mahájáně. Další důležitým dílem je Lalitavistára představující dva minulé životy Buddhy až do jeho probuzení a prvního otočení kolem dharmy. Tato patří do tradice sarvastiváda a také představuje spojovací článek mezi raným buddhismem a mahájánou. Postupem času se mahájána rozšířila velice rychle. Zvláště se rozrostl počet buddhů.\n\nMahájána nevlastní takový kanon jako théraváda. Filosofické školy mahájány byly svázané s konkrétní skupinou textů – súter. Například první filosofická škola madhjamika s Pradžňápáramitá sútrou, druhá čittamatra s Lankávatára sútrou.\nPřestože sútry mahájány netvořily jeden kánon, jim připisovaný status byl stejný jako v théravádě. Podle názoru historiků je třeba zdroj mahájány hledat v hínajánových školách Mahásanghy, od které se vyvíjí ideál bódhisattvy, nauka o prázdnotě a nadosobní pojetí, neboli ?nedotíčící? jenom z Šakjamúnim pojmu buddhy. Jistě také v sarvastivádě, kde svoje místo mají nauky o Třech kájích Texty mahájány hovoří o několika způsobech vzniku zdrojů:\n\nV mahájáně existují dvě tradice nauk o prázdnotě šúnjata. První tradice je spjata s předáním nauk Dharmy madhjamaky „Prostřední stezka” od Nágárdžuny. Druhá tradice je spjata s předáním nauk Dharmy Čittamatra „esence Buddhy” od Asangy.\n\nNa počátku druhého století v Indii se narodilo mnoho odpovídajících učitelů, a proto se tyto texty vrátily zpět na zemi. Nejdůležitějším učitelem mahájány v té době byl Nágárdžuna, hlavní představitel školy madhjamaka, „Prostřední stezka“, který systematizoval nauky o prázdnotě šúnjata a stezce bódhisattvy. Život Nágárdžuny byl plný významných událostí. Zdrojem informací o něm je dílo, které nese název 'Život bódhisattvy Nágárdžuny' (Bosacuden). Bylo přeloženo Kumáradžívou ze sanskrtu a je zařazeno v padesátém díle Taišó Tripitaky.\nPředání Nágárdžuny o „Prostřední stezce“ je pohledem pomáhajícím uvidět podstatu pravdy díky eliminováni všeho, co jí není, čili všech chybujících pohledů a praktik. Toto předání je precizní a vede k poznání podstaty pravdy i přesto, že ji skutečně ještě nepoznalo.\nOd nejdůležitějšího díla Nágárdžuny Madhjamaka-karika vychází pozdější název školy madhjamaka. Jeho hlavním žákem se stal Arjadéva.\n\n„Prostřední stezka“ hlásí zásadu nepřijímání extrémů. Buddhapalita, který napsal komentář k Madhjamaka-karice, založil v rámci madhjamaky směr nazvaný Prasang(h)ika (od prasanga – „nechtěné příčiny“). Dalším z velkých madhjamiků Bhaviveka založil směr Svatrantika, který čerpal z Čittamatry. K prvotnímu stylu Nágárdžuny se vrátil Čandrakírti. Do tohoto směru také náleží Šantidéva, autor z jednoho z nejdůležitějších děl mahájány, Bodhičárjavatara („Průvodce na stezce bódhisattvy“).\nVelikou roli sehrála filozofie madhjamaky v Tibetu, kde na konci 8. století působil Šántarakšita a jeho učeň Kamalašíla. Reprezentovali školu madhjamaka-jógačára, když sloučili nauky Nágárdžuny s určitými elementy jógačáry. Kamalašíla je také znám disputací s mistry čchan, což se zhodnotilo rozhodnutím o zavedení indického směru nauk Dharmy do Tibetu. V 11. století, které bylo druhým vstupem zavedení nauk Dharmy do Tibetu, získala význam interpretace madhjamaky podle Čandrakírtiho.\n\nVe stejné době se objevila další interpretace madhjamaky v podání školy Šentong. Od 11. do 14. století se tedy rozvíjely různé školy madhjamaky, které byly v pozdějších časech komentovány v rámci vlastních tradic.\n\nJak je madhjamaka spojena se jménem Nágárdžuny, tak je Čittamatra spojována s Asangou, který žil ve 4. století a pocházel z bráhmanské rodiny. K buddhismu se Asanga vrátil díky mnichovi ze školy ?mahikasaka?, ale rychle se obrátil k naukám mahájány. Podle tradice získal učení Dharmy přímo od bódhisattvy Maitréji. Dalším zakladatelem je také Vasubandhu, podle různých pramenů mladší bratr Asangy. Nauky Čittamatry („jenom mysl“) i jógačára tvrdí, že vše je pouze mysl. Jevy povstávají ne jako předměty, ale jsou výtvory mysli. Stejným výtvorem jsou také naše smysly. Kromě mysli neexistuje žádná jiná realita, žádný vnější svět, ale co je důležité a rozděluje učení Čittamatry od evropského idealismu je, že neexistuje žádný podmět zkušenosti. Vnímání je efektem působení álaja–vidžňána, která je ústředním bodem Čittamatry.\n\nPředání Asangy o „esenci Buddhy” je velice nápomocné, protože poukazuje na to, jaká má být podstata pravdy. Díky tomu se obě předání velice dobře doplňují a tvoří tak jeden komplexní celek.\nSvůj rozvoj v Indii Čittamatra datuje na 6. století, kdy byla centrem jejich učení slavná univerzita v Nálandě.\nV okruhu Čittamatry se objevily dva nové směry. První z nich, Faxiang od jména čínského mnicha, a druhý směr, pojmenovaný škola Hosso, do Japonska přinesl japonský mnich Dosho (629–700), jehož žákem se stal Gyogi (667–746). Jejich linie má jméno Tradiční nauky jižního kláštera. Další mnich, Gembo, po pobytu v Číně založil linii pojmenovanou Tradice západního kláštera. Jiná škola ve Walabhi založená díky Gunamati, jejíž nejlepší představitel byl Sthiramati, zkoušela sloučit nauky Čittamatry s pohledy Nágárdžuny. Nejdůležitějším bodem bylo přijetí pojmu šúnjatá. Ze spojení nauk Čittamatry a sautrantiků vznikla škola Dignagiho a Dharmakírtiho\n\nZa hranicemi Indie prodělala mahájána velký rozvoj v Číně a Japonsku. Podle čínské tradice buddhismus přišel ve 2. století ze střední Asie a v roce 355 bylo Číňanům dovoleno vstupovat do sanghy.\n\nČtvrté století je dobou vznikání různých škol Pradžňápáramity. Vzniklo tehdy Šest domů a Sedm škol. Reprezentovaly zvláštní způsob interpretace pojmu šúnjata, vzniklé pod vlivem rozšířených učení neotaoismu blízkému k pojetí šúnjatá termínu wu. Byly to:\nNejdůležitějším jejich reprezentantem byl Zhidun, zakladatel školy jevů, který vyložil novou interpretaci filozofického pojetí li.\nDoba 5. století – 6. století byla příhodná pro buddhismus, který se rozšířil do celé Číny díky podpoře vládnoucích skupin. Byl to čas vzniku skalní svatyně v Yuangangu a Longmen. Kromě pronásledování v letech 446 a 574 – 577 se rozvoj buddhismu nezastavil Díky Lankávatára sútře, Maháparinirvána sútře, a Satjasiddhi vznikly školy;\n\nČínský buddhismus dosáhl svého největšího rozkvětu mezi 6. – 10. stoletím. V tomto období se rozvíjely největší školy.\nPrvní z nich je čchan (od čchana neboli dhjána – soustředění mysli). Čchan jako jedna ze škol buddhismu mahájány se rozvinula díky setkání Bódhidharmy, který byl zaměřen na praxi meditace s taoismem\n\nPodle tradice tento ojedinělý odkaz mimo ortodoxních učení započal Buddha na Hoře supů. Tehdy beze slova zvedl ze země květ a pouze jeden jeho žák, Mahákášjapa, porozuměl v náhlém vhledu význam tohoto gesta, dokládaje tím porozumění nauk Buddhy. Buddha potvrdil jeho vhled a jmenoval ho prvním indickým patriarchou. Odkaz dharmy měl v Indii trvat až do 28 patriarchy, Bódhidharmy. Jelikož však chybí potvrzení, historici o tom pochybují, což však pro samotný čchan neboli zen nemá žádný význam, neboť čchan, jak o sobě prohlašuje, se zabývá výsledkem meditací a ne potvrzením dat a jmen.\nHuineng (601 – 674), šestý patriarcha, založil jižní školu, od níž se vyvíjejí všechny linie tradice čchanu. Cílem čchanu nebo zenu, jak byl nazván v Japonsku, je poznání přirozenosti mysli. Bódhidharma, 28. patriarcha čchanu, ho charakterizoval ve čtyřech bodech takto:\n\n\nTato škola se vyznačovala velkou neortodoxností i v rámci čchanu. Zdůrazňovala učení o náhlém probuzení (tongo) a prioritu bezprostředního vhledu do přirozenosti mysli (kensho) před intelektuálními analýzami súter. Její největší rozvoj nastal v dynastii Tang a Song. V té době se objevilo mnoho mistrů, mezi nimi Mazu Daoyi (jap. Baso Doitsu), Zhaozhou Congshen (jap. Joshu Jushin), Linji Yixuan (jap. Rinzai Gigen) a jiní.\nDruhá škola čchanu, pojmenovaná západní, pochází od Shenxiu, který učil postupnou stezku k probuzení (zengo). Prioritou bylo studování svatých textů, hlavně Lankávatára sútry, a důraz na indické tradice. Po několika pokoleních nakonec vyhasla. Jižní škola se zatím rozdělila na sedm směrů.\n\nPo vládě Song a smíšení ze školou Čistá země za dynastie Ming čchan v Číně zanikl. Místo toho se rozvinul v Japonsku, kde ještě v 17. století vznikla škola Obaku pocházející od čínského mistra Yinyuan Longqi, jap. Ingen Ryuki. Je považována za vedlejší linii školy rinzai a v dnešní době má pouze jeden klášter a prakticky nemá žádný vliv.\n\nTaké v Japonsku začala škola Rinzai upadat, dokud ji nezreformoval její mistr Hakuin. Zen se v několika posledních desetiletích dostal do Evropy a USA a stal se tím jedním z nejpružnějších směrů buddhismu na západě.\n\nDalší velkou školou, která vznikla v přibližně stejném čase jako čchan, je huayan. Tento název pochází od čínského překladu Buddhávatamsaka-sútry. Její počátek je možné hledat u dvou mnichů, Dushuna a Zhijana, i když vlastním zakladatelem byl Fazang (643–712). Díky činnosti Chengguana (737–820) získala velký vliv a on sám byl později uznán za emanaci Mandžušrího. V roce 740 Shenxiang přinesl huayan do Japonska, kde se stala známou pod jménem Kegon. Základem této školy je přijetí zásady dharmadhátu, prostoru pronikajícího všechny jevy. Všechny dharmy jsou na sobě závislé. Všechny jsou také prázdné. Prázdnota a jevy sebou navzájem prostupují, takže každý jev je rovný všem ostatním. Charakteristickým znakem této školy je soustředění se na vztahy mezi fenoménem a ne-fenoménem a prázdnotou.\n\nDalší z velkých škol je Tiantai, opírající se o učení Lotosové sútry. Její poslední úpravy provedl Zhiji (538 – 597). Tato škola považuje za svého prvního patriarchu Nágárdžunu. Používá metody meditace šine a la – ktong a podle vlastní metody pojmenované zhiguan používá Mudry a mandaly. Z pohledu všech možných stylů a metod vedoucích k probuzení přirozenosti mysli byla nazvána univerzální školou. V 9. století ji Saicho přinesl do Japonska, kde se pod jménem Tendai velmi rychle rozšířila.\n\nŠkola Čistá země je také nazývá škola lotosu. Založil ji v roce 402 Huiyua. Do Japonska ji později přinesl Honen. Stoupenci této školy za svůj cíl prohlašují spontánní narození v Sukhávatí. Její praxe spočívá v recitování jména buddhy Amitábhy, vizualizaci Sukhávatí a víře v pomoc buddhy. Z tohoto důvodu je také pojmenována škola víry nebo lehká cesta. Tanluan, jeden z jejích nejlepších představitelů hlásal, že v čase zániku buddhismu k dosažení probuzení nestačí vlastní úsilí, ale je nezbytná vnější pomoc buddhy Amitábhy. Mimo jiné, recitace jména buddhy Amitábhy udržuje mysl pod kontrolou. Nejvyšším stupněm praxe je kontemplace na buddhu Amitábhu jako nerozděleného od své vlastní přirozenosti mysli. Tyto metody také přijaly další školy buddhismu v Japonsku a Číně. Škola se opírá o sútru Amitábhy zvanou Sukhávatí vjúha a také o Amitájus−dhjána sútru. Největší počet stoupenců této školy je v Číně a Japonsku.\n\nDíky velkému bohatství buddhistických klášterů a s tím souvisejícímu velkému vlivu došlo v roce 845 k jejich pronásledování. Kláštery byly rozpuštěny a mnichové a mnišky se museli vrátit do světského života. Mezi 10. století a 13. století se buddhismus začal mísit s konfucianismem a taoismem.\nSvůj vliv si zachovaly pouze čchan a škola Čistá země. Za vlády dynastie Ming (14. století – 17. století) se spojily a buddhismus se charakterem přiblížil světskému stylu. Pozdější období nabralo směr vadžrajány. Komunistická Čína teoreticky udržovala zásadu svobody náboženství, ale po zemědělské reformě mniši ztratili svou obživu a po roce 1957 již prakticky nebyli žádní noví vysvěcováni. V roce 1953 vznikl čínský buddhistický svaz, jehož činnost byla omezena na předávání příkazů od vlády a její informování o činnosti buddhistů. Výsledkem kulturní revoluce\n(1966–76) bylo zničení mnoha klášterů. Škola čchan a škola Čistá země přetrvaly na Tchaj-wanu, kde se mezi světskými lidmi rozvinul takzvaný lidový buddhismus – Zhaijiao (vegetariánské náboženství) s prvky taoismu a konfucianismu.\n\nBuddhismus se do Japonska dostal v roce 522 z Koreje. Po počátečním odporu jej uznal císař Yomei 585 a za vlády prince Šotoku se stal oficiálním náboženstvím Japonska. Šotoku se stal známým svými komentáři k sútrám a založením známého kláštera ve městě Nara. V té době bylo do Japonska pozváno hodně čínských a korejských učitelů a největší popularitu získala škola Sanroh, kterou přinesl Korejec Ekvan v roce 625. Učení této školy bylo studováno z pohledu bodů důležitých k porozumění mahájány představiteli všech dalších škol.\nRychlý rozvoj buddhismu umožnil již v období Nara (710–794) zavedení šesti čínských škol známých v Japonsku jako:\nV pozdějších letech období Heian (794–1184) se do popředí dostaly dvě školy. První byla Tendai, která je prodloužením čínské Tiantai, kterou přinesl v 8. století Saičó (Dengó daiši). V rámci této školy vznikly tři směry – Sanmon, Džimon a Šinsei. Poslední z nich byl zaměřen na vzdávání poct buddhovi Amitábhovi. Druhá škola byla Šingon, škola opravdového slova, prodloužení školy Mizong.\nOd poloviny 10. století se začal v Japonsku rozvíjet amidismus, který se v období Kamakura přetvořil ve dvě školy:\nOd roku 1191 se datuje přítomnost tradice zen. Vedoucí pozici zaujímaly školy Sótó a Rinzai. V 18. století vznikla škola Ničiren (škola slunečního lotosu) se jménem odvozeným od jména svého zakladatele, která své učení opírala o Lotosovou sútru. Ničiren propagoval praxi opakování mantry \"Namu mjóho renge-kjó\" vyjadřující poklony Lotosové sútře. Škola Ničiren zdůrazňuje společensko-politický význam náboženství s charakteristickými nacionálními tendencemi a přáním vybudovat celosvětový pozemský stát Buddhy. Z původní školy se vynořilo plno nových směrů. Jeden z nich, Ničiren sho shu pocházející od Nikko, uznává Ničirena jako buddhu posledních časů. Škola Ničiren byla poslední, která vznikla v Japonsku, což souviselo s jejím povznesením na úroveň státního náboženství šintoismu. Určité stopy obnovy buddhismu jsou viditelné po druhé světové válce, kdy se objevilo mnoho laických stoupenců buddhismu.\n\nDo Koreje se buddhismus dostal z Číny ve 4. století a čas jeho rozvoje můžeme datovat mezi 6. a 9. století. V té době se sem dostaly všechny důležité školy čínského buddhismu, mezi nimi největší význam dosáhli čchan, Huayan a Mizong. V pozdějších letech, od 1392 do 1910, za dynastie Yi, byl uznán za oficiální náboženství konfucianismus a mniši se museli přesunout do hor. K novému rozvoji došlo teprve po druhé světové válce, když se objevily v buddhismu nové směry. Vznikl směr Von, který založil Soe Tae San, spojený s praxí bezčasového a mimo místního zenu. Neobsahuje obřady, mnichům Von je povoleno se ženit a stoupenci tohoto směru se snaží přiblížit buddhismus podmínkám současného života.\nV dnešní době v Koreji nejsou větší rozdíly mezi učením různých škol, v klášterech jsou praktikována učení zen podle školy Rinzai, ale také opakování dháraní, jména buddhy Amitábhy, nebo se čtou sútry.\n\nMahájána má své místo také v Indonésii. Nejstarší stopy buddhismu jsou tady datovány do 3. století a 7. století. Jáva a Sumatra byly důležitými centry učení buddhismu mahájány. Stala se tu hlavním směrem, i když existovala také sangha hinajány. Největší rozvoj prožívala v 8. století, kdy byla vybudována velká stúpa v Borobuduru. Od 8. století do 15. století se začíná rozvíjet vadžrajána. Nápis z poloviny 14. století hlásá, že král Áditjavarman praktikoval učení Kálačakry a byl považován za inkarnaci Lókéšvary. Vlivem expanze islámu byl buddhismus nejprve na Sumatře a Jávě a poté v celé Indonésii zlikvidován. V dnešní době jsou buddhisté v této zemi většinou čínští vystěhovalci.\nZemě, ve kterých je v současnosti praktikována mahájána jako hlavní směr buddhismu, jsou Tibet, Nepál, Mongolsko, Bhútán, Čína, Taiwan, Japonsko, Korea a Vietnam.\n\nDruhý a třetí cyklus učení Buddhy je pojmenován mahájána. Tato učení automaticky obsahují také nauky prvního cyklu neboli Čtyři pravdy ušlechtilých učení Hinajány a dnes Theravády. Stoupenci mahájány uznávají filosofický pohled dvou pravd. Nejprve dodržují sliby vlastního osvobození a postupují podobně jako šrávakové. Na tomto základě skládají sliby bódhisattvy neboli dosáhnutí stavu Buddhy pro dobro všech cítících bytostí. Po složení slibů bódhisattvy se je snaží postupně zapojovat do praxe, a to díky dodržování šesti páramit a čtyř přitahujících vlastností.\n\nSlovo bódhisattva má různé významy. Připisuje se tomu, kdo složil slib bódhisattvy, nebo se tak nazývají lidé, kteří ještě nesložili slib, ale s radostí pomáhají druhým. Podle tradice se však plný význam slova bódhisattva vztahuje pouze na ty jedince, kteří dosáhli bezprostředního porozumění prázdnoty a tím dosáhli prvního stupně bódhisattvy. Teprve po porozumění jednoty dvou pravd se praktikující stává opravdovým bódhisattvou.\nMeditace v mahájáně se skládá ze třiceti sedmi vlastností, které lze shrnout v těchto bodech:\n\n\nProces rozvoje osoby praktikující mahájánu zahrnuje pět cest:\n\nKonečným cílem mahájány se stává stav Buddhy, takzvaný jedenáctý stupeň „Cesta ne učení se již více“, který se dosahuje po třech nezměrných kalpách. Tvrzení, že se tento rozvoj rozkládá na tři kalpy, neznamená, že to musí trvat tak dlouho – v tomto případě pojem kalpa neobsahuje přesný počet let. Kompletní rozvoj od cesty nahromadění až po desátý stupeň bódhisattvy se může dokonce uskutečnit během jednoho života, samozřejmě pod podmínkou, že se praxe uskutečňuje velice intenzivně a podle přesných instrukcí.\n\n\n\n"}
{"id": "202317", "url": "https://cs.wikipedia.org/wiki?curid=202317", "title": "Steve McCurry", "text": "Steve McCurry\n\nSteve McCurry (* 24. února 1950 Philadelphia, Pensylvánie) je americký dokumentární fotograf v oboru reportáže magazínového typu. \n\nVystudoval pensylvánskou státní univerzitu umění a architektury, obor kinematografie a historie umění. Po úspěšném dokončení studia pracoval jako fotograf. Po dvou letech opustil stabilní práci a poháněn vrozenou zvědavostí, udělal první zásadní krok své kariéry reportéra a odjel do Indie.\n\nMcCurry se poprvé proslavil, když převlečený za domorodce, překročil pákistánskou hranici do rebely kontrolované části Afghánistánu, krátce před tím než proběhla ruská vojenská invaze. V Afghánistánu fotografoval běžný život lidí na pozadí okolností. V uprchlických táborech se mu podařilo zachytit v roce 1984, mimo jiné, tvář afghánské dívky Šarbat Guly, která přišla o rodiče a její bezejmennost, barva očí a především zvláštní výraz vzdorovitosti, McCurryho proslavil po celém světě. Používal legendární barevný reverzní film kodachrome.\n\nUznání od odborníků však dosáhl již po návratu z Afghánistánu, kdy přešel zpět hranice se svitky filmů ukrytých v oblečení. Jeho fotografie se tak staly jedny z prvních, které byly otisknuty a mohly vypovídat o událostech v této válkou zmítané zemi. Celkem pochopitelně mu za tuto práci byla udělena cena zlaté medaile Roberta Capa za nejlepší zahraniční fotoreportáž, a ocenění a uznání za jeho výjimečnou odvahu a důvtip.\n\nNe vždy se mu však daří. Během svých cest se dostal velice blízko smrti. V Pákistánu byl ve vězení připoután, ve Slovinsku se málem utopil při havárii letadla, v Indii nábožensky zfanatizovaný dav McCurryho zmlátil a málem utopil, nebo byl málem zabit sektou Mudžahedínů. Dvakrát byl během své kariéry prohlášen za mrtvého.\n\nPři své dvacetileté praxi navštívil a zdokumentoval události v mnoha zemích postižených konflikty, jak mezinárodními, tak občanskými. Jako byla válka mezi Íránem a Irákem v osmdesátých letech, v Kambodži, Bejrútu, na Filipínách. Dokumentoval rozpad Jugoslávie, válku v Perském zálivu a opakovaně se vrátil do Afghánistánu.\n\nPomyslným uzavřením kruhu bylo hledání bezejmenné „Afghánské dívky“ z počátků jeho kariéry. Fotografie byla mezi tím mnohokrát prezentována v časopisech jako National Geographic Magazin, použita do kalendářů a na plakáty. Stala se nejznámější fotografií dnešní doby. Bezpochyby zvědavost vyprovokovala NGM k pátrací výpravě, jejíž cílem bylo znovunalezení Afghánské dívky. McCurry samozřejmě nemohl chybět. Tato již o sedmnáct let starší žena byla nalezena a její fotografie byla, spolu s jejím příběhem, otisknuta opět v National Geographic. Díky jejímu nalezení dnes již známe její jméno, Šarbat Gula.\n\nMcCurryho barevnost fotografií se postupně stala jeho rozpoznávacím znakem. Nejedna z jeho nezapomenutelných fotografií se stala symbolem. Jeho práce otiskly ve všech nejslavnějších magazínech světa, ale nejvíce publikuje v NGM. Svůj \"styl\" uplatňuje také v reklamní fotografii.\n\nPři zpětném ohodnocení vlastních zážitků McCurry přiznává, že teprve odjezd do Indie v něm otevřel nejcennější vlastnost. \"Umět se dívat na život a umět si počkat na život\". Svými fotografiemi citlivě dokumentuje lidské osudy na pozadí okolností, na pozadí válek. Uchvacuje ho smysl krásy a celém světě a v každém z nás. Má fantastickou schopnost zachytit lidskost a zkušenosti dokreslující tváře lidí, které fotografuje, bez ohledu na hranice jazyků a kultur.\n\nPřes to všechno se nereprezentuje jako válečný fotograf. Svými pracemi se zaměřuje na lidi žijící v realitě válek.\n\nPoukazuje na její dopady v krajině a na to jak se otiskuje v tvářích lidí, kteří ji prožívají. Navštívil Bombay, Barmu, Srí Lanku, zdokumentoval padesáté výročí nezávislosti Indie a konflikt v Kašmíru. Jeho fotografická štěstěna mu umožnila návrat domů z prodloužené cesty po Číně dne 10. září 2001 a díky tomu být o den později přímým svědkem útoku na WTC v New Yorku. Fotografie dokumentující následné události kolem trosek budov a okolí opět nezaměnitelným způsobem předvádí hrdinství a ušlechtilost obyvatel postiženého města.\n\nPřestože se proslavil fotografiemi lidí, říká že portréty nejsou jeho hlavním objektem zájmu. Vždy je v jeho pracích patrna přítomnost hlubokého příběhu, který vypráví prostřednictvím tváře, prostředí nebo krajiny. Pracuje jak s digitální, tak filmovou fotografií. Jak sám přiznává, nejlépe se mu pracuje s diapozitivem.\n\nSteve McCurry v roce 2001 vystavoval v mezinárodní umělecké výstavy pořádané agenturou Leo Burnett s italského malíře Umberto Pettinicchio, v Lausanne ve Švýcarsku.\n\nV New Yorku, kde žije, pořádá kurzy pro fotografy, kteří mají zájem projít školením zkušeného fotografa.\n\nZa svou práci získal mnoho ocenění. V roce 1984 byl asociací fotografů oceněn fotografem roku. Ve stejném roce získal první ceny ve \"World Press Photo\". V roce 1986 se stal členem \"Magnum Photos\", a časopisem \"Live Magazin\" byl zvolen za vítěze v soutěži \"World Photo\" v roce 1998. Je držitelem mnoha vysokých novinářských ocenění pro fotografy, zahrnující dvě přijatá ocenění Oliver Rebbot Memorial.\n\n2011 – Prix Leica Hall of Fame\n\nBěhem své kariéry vydal několik fotografických publikací se svými fotografiemi.\n\n"}
{"id": "202324", "url": "https://cs.wikipedia.org/wiki?curid=202324", "title": "Maxmilián I. Josef Bavorský", "text": "Maxmilián I. Josef Bavorský\n\nMaxmilián I. Josef (\"Maria Michael Johann Baptist Franz de Paula Joseph Kaspar Ignatius Nepomuk\", 27. května 1756, Schwetzingen u Mannheimu – 13. října 1825, Mnichov), byl německý kníže, od roku 1795 falckrabě zweibrückenský, od roku 1799 bavorský kurfiřt vládnoucí pod jménem Maxmilián IV. Josef. Roku 1806 byl od Napoleona povýšen a stal se prvním králem bavorským již jako Maxmilián I. Josef. Pro svoji oblíbenost byl poddanými nazýván \"„král Max“\".\n\nPocházel z vedlejší rodové linie Wittelsbachů. Narodil se jako syn falckého (\"Pfalz-Birkenfeld-Bischweiler\") vévody Fridricha Michaela Falcko-Zweibrückenského a jeho manželky Marie Františky.\n\nVyrůstal ve Francii, ale především ve Štrasburku, kde se také později stal plukovníkem v \"alsaském sboru\" francouzské armády. K moci se v Bavorsku dostal poté, co byl poslední mužský člen hlavní rodové linie Wittelsbachů, vévoda Christian IV., vyloučen z následnictví, jelikož se oženil s neurozenou ženou. Otec i starší bratři Maxmiliána I. Josefa byli již tehdy po smrti a následnictví tedy připadlo právě jemu. V únoru roku 1799 se stal ve svých 43 letech bavorským kurfiřtem jako Maxmilián IV. Josef. Pod jeho vedením se Bavorsko postavilo po bok Napoleona Bonaparta, jehož politika určovala osud této země až do roku 1813. Bavorsko poskytovalo Napoleonově armádě především vojáky (jen během francouzského tažení do Ruska zahynulo 30 000 bavorských vojáků). Na základě bratislavského míru (26. prosince 1805) a na znamení díků za vojenskou pomoc povýšil 1. ledna 1806 císař Napoleon Bavorsko na království a dosavadní kurfiřt Maxmilián IV. Josef přijal jako král jméno Maxmilián I. Josef. Nevlastní Napoleonův syn Evžen de Beauharnais (syn první ženy Napoleona Bonaparta Josefiny de Beauharnais) se navíc oženil s bavorskou princeznou Augustou Amálií. Bavorsko se stalo hlavním představitelem rýnského spolku. Po Napoleonově porážce u Lipska (roku 1813) Bavorsko zcela změnilo svou politickou orientaci a přidalo se k protifrancouzské koalici, kterou tvořilo Prusko, Rusko a Rakousko. Přeběhnutím k protifrancouzské koalici si bavorské království zajistilo svou budoucí existenci. V roce 1815 vstoupilo Bavorsko do německého spolku. V roce 1819 nechal Maxmilián I. Josef vypracovat ústavu.\nPo smrti krále Maxmiliána I. Josefa v roce 1825 usedl na trůn jeho syn Ludvík I. Bavorský.\n\nMaxmilián se 30. září 1785 v Darmstadtu oženil s princeznou Augustou Vilemínou Marii Hesenskou (1765–1796), dcerou lankraběte Jiřího Viléma Hesenského a jeho manželky hraběnky Luisy Leiningenské.\n\n\nRok po smrti první ženy (zemřela na 30. března roku 1796 tuberkulózu) uzavřel Maxmilián 9. března 1797 v Karlsruhe manželství s princeznou Karolínou Frederikou Vilemínou (1776–1841), dcerou dědičného prince Karla Ludvíka Bádenského a jeho manželky Amálie Bedřišky Hesenské, kterou všechny děti přijaly, kromě pozdějšího krále Ludvíka I., jako novou matku.\n\n\nMaxmilián I. Josef byl z matčiny strany dědečkem předposledního rakouského císaře a českého krále Františka Josefa I. a zároveň i jeho manželky císařovny Alžběty Bavorské zvané Sissi.\n\n"}
{"id": "202331", "url": "https://cs.wikipedia.org/wiki?curid=202331", "title": "Eduard Heine", "text": "Eduard Heine\n\nHeinrich Eduard Heine (15. března 1821 – 21. října, 1881) byl německý matematik. Narodil se v Berlíně, vešel ve známost díky svým výsledkům v oblasti speciálních funkcí a matematické analýzy. Zemřel v Halle.\n\n"}
{"id": "202334", "url": "https://cs.wikipedia.org/wiki?curid=202334", "title": "Zvon", "text": "Zvon\n\nZvon je samozvučný bicí nástroj kalichovitého tvaru, sloužící ke svolávání věřících k modlitbě nebo jiné signální funkci. Je tvořen tělem zvonu a srdcem, které je zavěšeno uprostřed těla zvonu a je pohyblivé (bicí součást zvonu). Velké zvony jsou odlévány zkušenými kovolijci, respektive zvonaři, ze zvláštní bronzové slitiny tzv. zvonoviny. Je možno setkat se také se zvony, které jsou odlity z oceli. Zvony bývají zdobeny nápisy a reliéfy a jsou zvukově naladěny na konkrétní tón. Malé zvony a zvonky mohou být vyráběny i z plechu lisováním či jinou vhodnou strojní technologií. Zvony se zabývá kampanologie.\n\nZvony jsou nejčastěji používány v církevní praxi v chrámech, klášterech, kostelích a kaplích. V některých obcích mohou být zřízeny samostatné zvonice či zvoničky, církevní i světské (kupř. požární). Zvony slouží ke svolávání na mši, pro odzvánění času i při mimořádných společenských událostech, nejčastěji při úmrtích osob, kdy se zvoní umíráček, ale i při svatbách, narozeninách význačných osob, korunovacích panovníků, inauguracích volených hlav států apod. Zvonění je odedávna užíváno coby poplachový signál – například při požáru, povodních, při vpádu cizích vojsk, dnes také při radiačním nebezpečí. Dále se zvony a zvonky používají v symfonické hudbě jako zvláštní bicí nástroj. Velké zvony v katolických kostelích bývají pojmenovávány po světcích a musí být také řádně vysvěceny. Mezi významné památky patří hudební nástroje složené z většího počtu zvonů, tzv. zvonkohry.\n\nOsoba rozeznívající zvon se nazývá zvoník.\n\nZvon jako celek lze rozdělit na dvě základní části: tělo a srdce.\n\nTělo se dále dělí na čtyři části (odspoda): věnec, krk, čepec a koruna.\n\nSrdce je ve zvonu zpravidla zavěšeno na koženém pásu, tzv. bandalíru, který je upevněn na vnitřní ucho (též šarnýr), kterých může být i více.\n\nSrdce se dále dělí na čtyři části (odshora): oko, sloužící k zavěšení, dřík – dlouhá část srdce, pěst, která při zvonění bije do věnce, a rozeznívá tak zvon, a výpusť - dolní zakončení srdce zvonu. Výpusť byla v minulosti často přeexponována přílišnou hmotností a ještě na svém konci rozšířena v tzv. kotvu. U zvonů, u nichž se rozhoupává pouze srdce a nikoli celý zvon, slouží výpusť k zavěšení provazu, aby se při vyzvánění nedostal mezi srdce a věnec.\n\nDolní otvor zvonu se nazývá ústa, což se pěkně shoduje s pojmem hlas, jak se říká zvuku zvonu. Průřez (profil) zvonu je žebro.\n\nV Česku nejběžnějším způsobem zavěšení zvonu je případ, kdy je zvon upevněn na zvonové hlavě s pákou, na niž je upoután provaz. Taháním provazu v pravidelném rytmu se zvon rozhoupá a srdce uvnitř zvonu bije o jeho stěnu.\n\nVe 20. století se v některých kostelích začal náhradou za zvoníka používat elektrický vyzváněč, který zvon rozhoupává automaticky.\n\nVedle tradičního způsobu zavěšení zvonu ve svislé poloze lze občas nalézt i zvony, zvané „rebelantské“, „husitské“ či zvony „s vysokým točením“, které visí nebo spíše stojí hlavou dolů a pouze při zvonění se spustí do běžné polohy a pak se na ně zvoní šlapáním na páku, připevněnou ke zvonové hlavě. Zvon se zaráží o příčně položenou osu a ke zvonění dochází jen na jedné straně, což vede k velmi pomalým, rozvážným úderům. Tento způsob zavěšení je v Česku (ale i ve světě) poměrně neobvyklý, najdeme jej pouze v Kouřimi a Rovensku pod Troskami. Máme však doklady i o jiných obcích (Velim, Kolín, Sedlčany, Jabkenice, Jistebnice), kde byly v minulosti zavěšeny „rebelantské“ zvony, později však byly převěšeny. K převěšování docházelo především za Josefa II., který rebelantské zavěšení zakázal, neboť při něm docházelo k úrazům.\n\nJiným způsobem zavěšení je, že zvon je pevně zapuštěn do zdiva a nehoupe se; při zvonění se rozhoupává pouze srdce. Tento způsob je v Česku uplatňován spíše výjimečně, většinou z bezpečnostních nebo prostorových důvodů, zatímco v pravoslavných chrámech, především v Rusku, je to nejběžnější zavěšení zvonů. Při zvonění se tluče o stěnu zvonu pro nás nezvykle ne na dvou, ale na třech místech. Díky tomuto způsobu zavěšení mohou být ruské zvony daleko hmotnější než evropské.\n\nTaké v zemích Orientu jsou zvony často zavěšeny „na pevno“ a zvonění se nerealizuje pomocí vnitřního srdce, ale vnějším kladivem. Tamní zvony mají ovšem zcela odlišný, více uzavřený tvar a zpravidla jen jedno ucho. Tento způsob zavěšení je v Česku možno nalézt, a to u hodinových cymbálů, rozeznívaných kladívky hodinového stroje, nebo u zvonů, funkčně tyto cymbály zastupujících – v některých kostelích lze spatřit dokonce zvony, které mají jak srdce, tak kladivo, neboť se užívají k vyzvánění i k odbíjení času.\n\n\n\nZvonkohra (carnillon) \"viz samostatné heslo\"\nV Česku nejznámější jsou zvonkohry v Pražské Loretě, v bazilice na Vyšehrad, v Brně na Špilberku a v Ostravě.\n\nZavěšení zvonů na pevno umožňuje, aby orientální i ruské zvony měly daleko větší hmotnost a tedy i mohutnější hlas a bohatší výzdobu než zvony evropské, jedním dechem je však třeba dodat, že na harmoničnost hlasu se u tamních zvonů nedbá tak, jako u evropských zvonů.\n\nNejvětší zvon na světě se nachází v Moskvě a je jím slavný \"Car kolokol\", který váží 193 tun, je vysoký 6 metrů, stejný je i jeho dolní průměr a jeho šlak měří kolem 60 cm. Byl vyroben v letech 1735–1737 otcem a synem Motorinovými. Ironií je, že tento zvon nikdy nezazvonil, protože než mohl být zavěšen, byl r. 1737 požárem Kremlu rozžhaven, a když jej lidé polili vodou, zvon pukl.\n\nDruhým největším zvonem světa byl asi stočtyřicetitunový zvon z r. 1902 v Osace v Japonsku v chrámě Šitenno-ji, který byl r. 1942 zrekvírován.\n\nNejvětším dosud funkčním zvonem na světě je patrně zvon ve městě Mingun v Myanmaru (Barma), který nechal ulít král Bhouthobhuya v r. 1790 a který váží 88 tun.\n\nNejvětší zvon, na nějž se zvoní rozhoupáním, se nenachází v Evropě, nýbrž v Japonsku, a to nedaleko města Gotenba na ostrově Honšú. Váží přes 36 tun a vyrobila jej v r. 2006 nizozemská zvonárna Royal Eijsbouts v Astenu za přispění českého zvonaře Petra Rudolfa Manouška.\nDo té doby byl největším zvonem tohoto typu zvon \"Pummerin\" z kostela sv. Štěpána ve Vídni, který váží 22,5 tuny a byl vyroben v letech 1951–1952 náhradou za původní zvon z r. 1711, ulitý z děl, ukořistěných Turkům, který však byl zničen požárem kostela za II. světové války.\n\nMezi další velké a známé zvony patří pařížský \"Savoyarde\", londýnský \"Big Ben\" nebo krakovský \"Zikmund\". Snad vůbec nejznámější světová zvonice se nachází i italském městě Pisa všeobecně známá pod názvem Šikmá věž v Pise.\n\nNejstarší zvony světa se vyráběly ve 3. tisíciletí př. n. l. v Mezopotámii. Pravděpodobně nejstarší nález zvonu pochází z Ninive, a to ze 3. tisíciletí př. n. l.. Modlitební zvonky jsou doloženy také ve starověké Palestině, Číně a Egyptě, později také ve Starověkém Řecku, kde se zvonky svolával lid k obětem, ve Starověkém Římě se pak zvonilo i s účelem ryze světským, např. při otevření lázní, shromážděních lidu apod. První odlévané zvony pořizují křesťanští mniši od 5. století. V té době jsou zvony užívány především v klášterech. Do kostelů a měst se začínají rozšiřovat od 10. století. Ve 12. století získávají zvony svůj charakteristický zvonovitý tvar, od 16. století už mají dnešní podobu včetně tvaru čepce, koruny a systému zavěšení.\n\nNejstarší zvony na českém území máme doloženy v 9. století. Od 14. století se v českých zemích začínají zvony také vyrábět. Svého vrcholu co do počtu i kvality výrobků dosáhne české zvonařství v 16. století. Po třicetileté válce dochází k jeho úpadku. Nejvíce jsou zvony postiženy rekvizicemi první a druhé světové války, které zničily asi dvě třetiny českých zvonů. Ve 2. polovině 20. století v Česku působí dvě velké zvonařské dílny, a sice Manouškové v Praze na Zbraslavi a Dytrychové v Brodku u Přerova.\n\nZvony odlévají mistři zvonaři většinou ze zvonoviny – zvonového bronzu. Forma pro odlévání se vyrábí ze speciálně upravené hlíny a skládá se ze tří částí – jádra (vnitřního profilu zvonu), košile (falešného zvonu, který se před litím odstraní) a pláště (vnějšího profilu zvonu). Celý proces vyžaduje značné zkušenosti a obratnost.\nRozmístěním reliéfů, tvarem i hlasem je každý velký zvon jedinečný.\n\nZvony nejsou zavěšovány pouze na věže kostelů, ale také do celé řady jiných objektů, jako jsou věže radnic, věžičky kaplí, věžičky na domech, nádražích, školách, městské brány apod. Zvony byly rovněž od konce středověku až do 20. stol. na každé velké lodi, kde byly používány k signalizaci, zejména v mlze (s nástupem páry vytěsněny sirénou).\n\nZ hlediska studia zvonů jsou nejvýznamnější ty objekty, které slouží převážně nebo výhradně k jejich zavěšení, tedy zvonice a zvoničky.\n\nZvonice původně vznikaly jako solitérní stavby, funkčně zastupující kostelní věže. K tomuto způsobu se v poslední době vracejí architekti při budování nových kostelů, protože zvonice, která není stavebně spojena s kostelem je konstrukčně jednodušší, protože se mechanická energie rozhoupaných zvonů nepřenáší na zdivo kostelní stavby. Zvonice bývají zděné, polozděné nebo dřevěné.\n\nZvoničky mívají především výstražnou a svolávací funkci. K jejich budování docházelo především od r. 1751, kdy Marie Terezie vydala protipožární nařízení, které mimo jiné přikazovalo zřídit v každé obci zvoničku pro varování před požárem.\n\nKostelní zvony dostávají jména při svěcení. Svěcení provádí kněz, často biskup, před zavěšením zvonu na věž. Zejména v menších obcích bývá svěcení zvonu velkou událostí, při níž se všichni obyvatelé sejdou přivítat nový zvon. Odtud snad také pochází rčení „dát něco na zvon“, tj. něčím se pochlubit.\n\nVybírána jsou zpravidla jména podle českých patronů (Václav, Anežka, Jan Nepomucký, Cyril a Metoděj) nebo největších svatých (Marie, Josef). Zvon často dostává jméno podle svatého, jemuž je zasvěcen příslušný kostel, jindy může být také spojeno s osobou zvonaře či donátora. Tradice svěcení zvonů je doložena od 10. století.\n\nKromě těchto „oficiálních“ jmen, obdržených při svěcení, dostávají zvony také jména lidová. Ta může zvon získat:\n\nJména zvonů se však rychle zapomínají, takže dnes už je většina zvonů bezejmenných. U některých jmen zvonů už nelze dnes určit, z čeho pocházejí.\n\nKe ztrátám zvonů dochází především následujícími způsoby.\n\nPožáry kostelů byly zvonům vždy největším nepřítelem. Takto byl poškozen například i \"Car kolokol\", největší zvon světa.\n\nK masovým rekvizicím zvonů docházelo v českých zemích (ale i jinde po celém světě) během válečných konfliktů, zejména během obou světových válek, a to za účelem získání zvonového bronzu vždy stejného definovaného složení, původně do 19.stol. na výrobu kanónů a jiných zbraní, později jako materiál lodních hřídelí a šroubů, kluzná ložiska a pro psychologické ochromení obyvatelstva obsazených území. Podle odhadů připravily válečné rekvizice Československo asi o dvě třetiny zvonového fondu.\n\nPříprava na rekvizice zvonů v průběhu první světové války začala již roku 1915. V září tohoto roku nařídil ministerský výnos ponechat ve farních kostelech dva zvony, v menších svatostáncích dokonce pouze jeden zvon. První etapa rekvizic začala v srpnu 1916. Odevzdáno bylo přibližně 3 000 zvonů, tedy třetina celkového stavu v českých zemích. V druhé etapě, která začala v květnu 1917, padly zvony o průměru větším než 25 centimetrů a většina zvonů těžších než 30 kilogramů. Plánovaná třetí etapa rekvizic měla zabavit většinu zbývajících zvonů, kvůli skončení války však nebyla realizována. Celkem během první světové války podlehly rekvizicím přibližně tři pětiny všech zvonů v českých zemích, tedy asi 5 400 kusů. O zachování historicky cenných zvonů rozhodoval C. k. Zemský konzervátorský úřad, podle jehož nařízení nesměly být rekvírovány zvony vyrobené před rokem 1600.\n\nZtráty první světové války se snažily obyvatelé nově vzniklého Československa rychle doplnit a celkový počet zvonů se dokonce o několik tisíc navýšil. Kvůli nedostatku zvonoviny používali zvonaři začasté také ocel nebo litinu. Rekvizice z období druhé světové války byly velmi důkladné a rozdělily zvony do čtyř kategorií podle stáří a umělecké hodnoty. Rekvizice probíhající v letech 1942–1943 připravily české země přibližně o 12 000 zvonů, přičemž zanikly téměř všechny prvorepublikové. Centrální úložiště rekvírovaných zvonů ze zemí obsazených Německem bylo v Hamburku, kam se jich dostalo celkem 96 000 kusů. Z nich válku přežilo pouze 14 000.\n\nV současnosti už je možné puklé zvony restaurovat vypilováním a vyvařením pukliny, aniž by bylo nutné přelévat celý zvon. Tato operace je však náročnější a dražší než přelití, proto se provádí jen u historicky či umělecky cenných zvonů.\n\nKrádeže zvonů nejsou – jak by se snad mohlo zdát – nějaký výstřelek moderní doby, dochází k nim už odpradávna. Dokládá to například příhoda z počátku 19. století ze Žabonosů (okres Kolín), kde na věži kostela sv. Václava měl své doupě loupežník Kovařík, který ve finanční tísni odcizil zdejší zvon. Velmi častá byla po celý novověk praxe u obchodních lodí, když prodej dovezeného zboží nedosáhl zisku a posádka nebyla řádně vyplacena, tehdy byl prodán lodní zvon a posádka se podělila o výtěžek. Nutno však podotknout, že na lodích až na výjimky nebyly zvony nijak cenné, nejvyšší hodnotu představoval materiál.\n\nZ nedávné minulosti můžeme uvést případ, kdy v r. 1999 z kostela sv. Floriána v Krásném Březně v Ústí nad Labem vyhodili Romové zvon z r. 1601 z okna a střepy prodali do sběrných surovin. Utržili za to 5 300 Kč, ač odborníci stanovili cenu původního zvonu na 750 000 Kč.\n\nZvon jako hudební nástroj je jedním z nejsložitějších idiofonů. Vydává asi 70–100 tónů, přičemž čím je zvon větší, tím více tónů je slyšet. Ze všech nejdůležitější je nárazový tón, potom spodní, což je nejhlubší tón zvonu, nejlépe o oktávu nižší než nárazový, dále prima, která je naopak nejdelším tónem zvonu a měla by se s nárazovým shodovat, následně kvinta, tercie a svrchní oktáva. Podstatná ovšem není pouze harmonická shoda, ale také barva, hlasitost a délka zvuku zvonu. Dosahu zvuku zvonu je záhodno napomoci také celkovým vybavením, tedy užitím dřevěné hlavy i konstrukce a zajištěním prostupnosti zvuku stěnami. Z toho důvodu jsou praktičtější dřevěné zvonice, u zděných je dobré zasadit do zvukových oken dřevěné žaluzie místo okenic, lépe žaluzie zalomené, které způsobí, že zvuk se netlumí u kostela, ale je veden do větší vzdálenosti.\n\nPři souzvuku více zvonů je možno dosáhnout souzvuku harmonického (čímž vznikne akord), melodického (stupnice) nebo harmonicko-melodického (akord ve stupnici). Kombinací je mnoho, oblíbené bylo např. c, es, f – TE DEUM, c, es, f, g – KYRIE. Když je příliš mnoho zvonů, svrchní tóny se ztrácejí, proto souzvuk pěti zvonů je asi nejlepší, přičemž je ovšem třeba dbát na to, aby se zvony houpaly ve správném rytmu – tak, aby se navzájem nerušily a všechny byly slyšet. Ne vždy se takový soulad podaří, čehož využila lidová tvořivost, a tak se na osoby, které se příliš hlasitě a bezohledně dovolávají pozornosti, užívá přísloví: „Kde veliké zvony zvoní, tam se malých neslyší.“\nVesměs každá obec by si přála, aby její zvony byly označeny jako ty s nejkrásnějším zvukem. V literatuře se uvádí, že nejlepší hlas mají zvony z italských Benátek; co se týče našich obcí, názory se rozcházejí a regionální literatura uvádí, že právě jejich zvony jsou ty nejkrásnější, nejzvučnější a vůbec nejlepší, lze ovšem předpokládat, že nejlepší zvuk přece jen mají zvony, které vznikají v současnosti, neboť moderní nástroje umožňují dosáhnout té nejpřesnější slitiny, žebra a dodržení všech kroků tavby a lití.\n\nZvonění rozdělujeme do následujících kategorií.\nKe zvonům se vážou také některé pověry a zvony mají svůj specifický význam v lidové magii.\n\n\n\n\n\n\n"}
{"id": "202344", "url": "https://cs.wikipedia.org/wiki?curid=202344", "title": "Morčák", "text": "Morčák\n\nMorčák (\"Mergus\") je rod potápivých kachen. Většinou dávají přednost sladké vodě, pouze morčák prostřední se běžně vyskytuje na moři podél severoevropských břehů. Jsou rybožraví. Končetiny mají krátké a vybavené plovacími blánami mezi předními třemi prsty. Zobák mají dlouhý a úzký, nehet na jeho špičce přesahuje a je zahnutý směrem dolů. Samci mají pestrý svatební šat.\n\nZnáme šest současných druhů, jeden v nedávné době vyhubený (v roce 1902) a několik fosilních druhů.\n\n\n"}
{"id": "202348", "url": "https://cs.wikipedia.org/wiki?curid=202348", "title": "Ladislav Pecháček", "text": "Ladislav Pecháček\n\nLadislav Pecháček (* 6. prosince 1940, Litomyšl) je český lékař, spisovatel a humorista. \n\nNa jedenáctileté střední škole v Litoměřicích odmaturoval v roce 1958. Po té studoval medicínu na na vojenské lékařské fakultě v Hradci Králové, kterou absolvoval v roce 1964. Po studiích pracoval jako sekundář ve Vojenské nemocnici v Plzni. Od roku 1966 působil jako posádkový lékař v Chomutově. Po svém vyloučení z armády v 1971 z politických důvodů pracoval dále v Chomutově jako obvodní lékař. V letech 1974 až 1989 byl obvodním a závodním lékařem v Prachovicích na Chrudimsku. V letech 1990 až 1991 pracoval v Chrudimi jako posudkový lékař, později se zde stal vedoucím referátu zdravotnictví a zástupcem přednosty Okresního úřadu. V roce 2001 odešel do penze a současně pracuje pro zdravotní pojišťovnu. Žije v Pardubicích.\n\nDebutoval 1981 v Rovnosti, dále publikoval v Rudém právu, Dikobrazu, Tvorbě, Vlastě, Pochodni (Hradec Králové), Kmeni, Literárním měsíčníku aj. Podle jeho námětů a scénářů napsaných ve spolupráci s režisérem Dušanem Kleinem vznikla filmová hexalogie Jak svět přichází o básníky (1982, podle prózy Amatéři), Jak básníci přicházejí o iluze (1984), Jak básníkům chutná život (1987), Konec básníků v Čechách… (1993), Jak básníci neztrácejí naději (2004) a Jak básníci čekají na zázrak (2016). Dále pak filmy Dobří holubi se vracejí (1988) a Vážení přátelé, ano (1989). Scenáristicky se podílel také na filmu \"Kdo se bojí, utíká\" (1986, r. Dušan Klein, podle námětu Josefa Pohla). Je autorem scénáře televizní inscenace \"Dáma ví, kdy přijít\" (1992, r. Dušan Klein). Román \"Osvobozené kino Mír\" pro Český rozhlas zdramatizovali Jana Pithartová a Pavel Krejčí (2008).\n\nPodle Slovníku české literatury po roce 1945:\n\n"}
{"id": "202349", "url": "https://cs.wikipedia.org/wiki?curid=202349", "title": "SK Beskyd Frenštát pod Radhoštěm", "text": "SK Beskyd Frenštát pod Radhoštěm\n\nSK Beskyd Frenštát pod Radhoštěm je moravský fotbalový klub, který byl založen v roce 1924. Od sezony 2015/16 hraje\nPřebor Moravskoslezského kraje (5. nejvyšší soutěž).\n\nPrvním soupeřem, který se později stal velkým rivalem, bylo mužstvo „zpoza kopce“ z Rožnova pod Radhoštěm. Frenštát svůj první zápas v historii sehrál v černobílých dresech na hřišti v Rožnově s výsledkem 4:3 ve svůj prospěch. V odvetě, která se hrála o týden později na hřišti u Polachova rybníka, utrpěl Rožnov debakl. Zápas totiž skončil vítězstvím Frenštátu 12:2. Zpočátku mužstvo nehrálo pravidelně organizovanou soutěž, objevila se celá řada překážek, ať už v hráčské či funkcionářské oblasti, což mělo za následek dočasné pozastavení činnosti. Velká renesance přichází v roce 1931, kdy byl klub přejmenován na SK Beskyd Frenštát a pod tímto názvem dosáhl oddíl také největších úspěchů.\n\nMezi příznivce frenštátské kopané patřil i místní rodák, světoznámý skokan na lyžích a olympijský vítěz Jiří Raška.\n\n\n\n"}
{"id": "202353", "url": "https://cs.wikipedia.org/wiki?curid=202353", "title": "Šibeniční vrch (Lužické hory)", "text": "Šibeniční vrch (Lužické hory)\n\nŠibeniční vrch je táhlý zalesněný dvojvrcholový hřbet (589 a 572 m) v nejsevernější části České republiky, v okrese Děčín, v Lužických horách, vybíhající z masívu Jedlové do údolí Lužničky k Hornímu Podluží. Nad okolní droby, ležící při lužickém zlomu, zde pronikl výlev znělce. Pod skálou na severním úpatí stála popravní šibenice města Jiřetína pod Jedlovou.\n\nDnes je na severním svahu asi 600 metrů dlouhá upravená lyžařská sjezdovka s převýšením 120 m s vlekem.\n\nŠibeniční vrch korunovaný šibenicí je zakreslen v plánu z Jiřetína a okolí z roku 1745. Je zde nazván „das Gerich“. Jak byl používám ve starší době není doloženo. Jsou známé tři rozsudky smrti, o kterých v konečné instanci rozhodoval tzv. apelační soud v Praze. První rozsudek pochází ze dne 19. prosince 1724, a týká se Cathariny Gärtnerové, která měla být popravena mečem. Pro \"hrdelní svatokrádežní zločin\" byl odsouzen Friedrich Rauch. Ortel apelačního soudu v Praze, kterému byl případ postoupen soudem \"v Oudolu svatého Jiří\" zněl, že delikvent má být \"kvůli svému těžkému zločinu, jiným na postrach a za příklad, jemu samému pak zasloužený trest, provazem jej od života k smrti odpraviti a potom pod šibenicí spáliti.\" Poslední rozsudek smrti byl vynesen \"z důvodu lotrovství\" nad Georgem Ulbrichtem. Ten byl postižen těžším koncem. Nejdříve měl být před radnicí zašit do volské kůže, v ní vláčen na popraviště, tam mu měl kat zad vyříznout pruh kůže a konečně měl být \"od shora dolů kolem přiveden od života k smrti, jeho tělo vpleteno do kola a tak vyzvednuto do vzduchu\". Za exekuci muselo město Jiřetín pod Jedlovou zaplatit 84 tolarů, 4 groše a 7 feniků.\n\nPři jižním úbočí je vedena červeně značená turistická trasa k rozhledně na nedaleké Jedlové.\n\n"}
{"id": "202362", "url": "https://cs.wikipedia.org/wiki?curid=202362", "title": "Grodno", "text": "Grodno\n\nGrodno ( (v taraškevici \"Горадня, Horadnia\"); ; ; ; ) je historické město v západním Bělorusku, velmi blízko hranic s Polskem a nedaleko hranic s Litvou. Protéká jím řeka Němen. Je centrem Hrodenské oblasti a počtem obyvatel (325 164) se řadí na 5. místo v zemi. Mezi lety 1920/1921–1939 náleželo město Polsku; dodnes zde žije silná polská menšina (24,8 % obyvatel) a sídlí Svaz Poláků v Bělorusku. Grodno mělo od roku 1389 také početnou židovskou komunitu (roku 1788 zde byla vydána první hebrejská kniha na ruském území), která byla vyhlazena za druhé světové války.\n\nMěsto je poprvé připomínáno k roku 1128 v Pověsti dávných let, patřilo k nejvýznamnějším sídlům Černé Rusi. V lednu 1706 se konala bitva u Grodna, která byla součástí severní války. V září 1939 zde proběhly boje mezi polskou a sovětskou armádou. Dominantou města je Báthoryho zámek, založený v 11. století a přestavěný v duchu italské renesance, v němž zasedal Sejm grodzieński a který slouží jako muzeum. Významnými památkami jsou také synagoga ze 16. století a římskokatolická katedrála sv. Františka Xaverského, vysvěcená roku 1705. Roku 1984 byla nad městem postavena 254 m vysoká televizní věž. Město je významným dopravním uzlem s velkým nádražím a letištěm, sídlí zde chemický kombinát Grodno Azot a továrna na cigarety Neman.\n\n\nUniverzita Janka Kupaly, založená roku 1940\n\nUladzimir Karatkevič zasadil do Grodna děj svého historického románu \"Evangelium podle Jidáše aneb Druhý příchod Páně\".\n\n\n"}
{"id": "202369", "url": "https://cs.wikipedia.org/wiki?curid=202369", "title": "Fentanyl", "text": "Fentanyl\n\nFentanyl je superpotentní agonista μ-opioidních receptorů s krátkým biologickým poločasem. Patří do skupiny syntetických opioidů - derivátů 4-anilidopiperidinu. Používá se jako opioidní analgetikum (anodynum). Je asi 100krát účinnější než morfin, ovšem s podstatně kratším účinkem (účinek sice nastupuje rychle, ovšem i rychle odeznívá). Vzhledem k nízké perorální biodostupnosti a vysoké lipofilitě se podává převážně parenterálně (v náplastech jako TTS) Další způsoby podání jsou: intravenózně (do žíly), sublingválně a bukálně (k rozpuštění pod jazykem/v sliznicí dutiny ústní) a intranasálně (v podobě nosního spreje).\n\nFentanyl byl poprvé syntetizován belgickým chemikem Dr. Paulem Janssenem v roce 1959, jako výsledek strukturní modifikace molekuly pethidinu. Do praxe byl zaveden v šedesátých letech 20. století belgickou farmaceutickou společností Janssen Pharmaceutica jako intravenózní celkové anestetikum pod obchodním názvem \"Sublimaze\".\n\nFentanyl má receptorově specifický mechanismus účinku. V organizmu se váže především na μ-opioidní receptory, kde působí jako čistý agonista (k jiným typům opioidních receptorů má téměř zanedbatelnou afinitu). μ-Opioidní receptory jsou typu GPCR (receptory spřažené s G-proteinem) a po navázání fentanylu dochází ke spuštění celé kaskády intracelulárních dějů, které vyústí v snížení intracelulární koncentrace Ca iontů, což inhibuje uvolňování neurotransmiterů z neuronů do synapse, čímž dochází k útlumu přenosu bolestivých podnětů. Tyto receptory mají své endogenní ligandy (ligandy vnitřního původu) - endorfiny, což jsou opioidní peptidy, které sehrávají důležitou úlohu při vzniku pocitů štěstí, odměny a útlumu náhlé kruté bolesti. Fentanyl jako exogenní (vnější) ligand vyvolává jak silnější aktivaci, tak i obsazení vyššího počtu těchto receptorů. Vazba na μ-opioidní receptory dopaminergních neuronů ventrální tegmentální oblasti (VTA) a Nucleus accumbens se považuje za příčinu vzniku euforie a silné psychické závislosti po delším podávání fentanylu (vzniká na principu rewardingu a reinforcementu). Aktivace opioidních receptorů v jiných částech CNS a těla je odpovědná za nežádoucí účinky jak fentanylu, tak i opioidů obecně. Vazba na receptory, lokalizované v centru pro zvracení (Area postrema) v prodloužené míše vyvolává nauzeu a zvracení, útlum dechového centra je způsoben snížením citlivosti na CO a aktivace opioidních receptorů ve střevech snižuje jejich motilitu - vyvolává zácpu.\nÚčinek fentanylu lze zvrátit podáním antagonistů opioidních receptorů. Nejčastěji se užívá naloxon intravenózně, který způsobí vymizení typických projevů intoxikace opioidy během několika minut. V minulosti se používal nalorfin, který byl opuštěn pro nízkou účinnost a vysoký výskyt nežádoucích účinků. Preventivně lze podat i naltrexon, který má tu výhodu, že působí i po perorálním podání (uplatňuje se v léčbě závislostí).\nCharakteristickým znakem aplikace fentanylu (a opioidů obecně) je výrazná miosa (zúžení zornic), na kterou se nevyvíjí tolerance ani po dlouhodobém užívání opioidů.\n\nFentanyl má důležitou roli v anesteziologii a v léčbě bolesti. Podává se někdy před operací jako analgetikum a jako součást anestézie. Navíc tlumí nepříjemné pocity pacienta během operace – i člověk pod celkovou anestézií totiž někdy vnímá změny krevního tlaku a srdeční frekvenci ve chvílích, kdy je veden řez během chirurgických zákroků.\n\nDále je fentanyl používán jako jedno z nejsilnějších analgetik, například při některých typech nádorů, které vyvolávají silnou bolest, jež pacientům jinak zamezuje fungovat, jíst a spát. Často se aplikují formou náplastí či lízátek, což je velmi vhodné především ve chvíli, kdy jsou pacienti u konce svého života a chtějí odejít v klidu a obklopeni rodinou. Lízátka pomáhají tlumit především náhle se objevující, tzv. průlomovou bolest.\n\nNěkteré země zkoumaly fentanyl jakožto látku k možnému pacifikování davů. K vlastnostem diskutovaným pro použití v boji byl vyzdvihnut zejména analgetický efekt, efekt snížení reakční doby, zhoršené schopnosti rozhodování.\n\nNevýhodou fentanylu je jeho nízký terapeutický index (rozdíl mezi smrtelnou a účinnou dávkou) a taky to, že jej nelze za běžných podmínek převést do plynného stavu (může se užít pouze ve formě kapalného nebo pevného aerosolu).\n\nDne 23. října 2002 obsadila čečenská teroristická skupina vedená Movsarem Bajarevem Moskevské divadlo \"Na Dubrovce\". Skupina asi padesáti ozbrojenců vtrhla v sedm hodin v podvečer na scénu druhého dějství muzikálu Nord-Ost a začala v Moskevském divadlu instalovat výbušniny. Podmínkou propuštění rukojmí bylo okamžité zastavení válečného konfliktu vedeného mezi Ruskem a Čečenskem.\n\nZprvu úspěšné a klidné vyjednávání bylo vystřídáno postupnou eskalací napětí, jež zhruba po padesáti hodinách vyústilo v popravu (nebo náhodné zastřelení) dvou rukojmí a následnou protiakci ruských vládních jednotek. 26. října v pět hodin ráno byl do budovy divadla vpuštěn nespecifikovaný plyn (později prokázaný z moči a šatů zasažených jako pravděpodobný derivát fentanylu), jež měl včasným uspáním zabránit teroristům v odpálení náloží. Rukojmí a teroristé byli údajně před odčerpáním plynu vystaveni jeho působení po půl hodiny. Ve stejnou dobu započal konvenční útok zásahové jednotky ALFA. Podle pozdějších záběrů komerčních vysílacích štábů byli teroristé zastřeleni už ve stavu bezvědomí. Plyn tedy byl účinný.\n\nOrganizátoři zásahu zřejmě počítali s tím, že rukojmí po krátkém spánku vyjdou z divadla svépomocí. S hlubokým kómatem většiny rukojmích zřetelně nepočítali a rozhodně na tuto situaci nebyli připravení. Povolali proto na pomoc i civilní sanitky a využili dokonce i autobusů hromadné dopravy k převozů rukojmích do nemocnic. Lékařům však zatajili název plynu, jímž na divadlo zaútočili. Doktoři ošetřující rukojmí tudíž museli ztrácet čas zbytečným experimentováním. Někteří dokonce při zprávách o útocích otravným plynem okamžitě předpokládali, že byly použity organofosfáty, a tak zasaženým aplikovali velké dávky atropinu, přitom je účinným antidotem fentanylu naloxon, který je v nemocnicích běžně k dostání\n\nKromě padesáti mrtvých teroristů tedy tato akce stála život také 150 rukojmích, z nichž 145 zabil prokazatelně plyn. Aspektů, jež tak vysoké ztráty v řadách rukojmí zavinily, je diskutováno několik. Zvažuje se psychická i fyzická únava rukojmí, stres, příliš dlouhé a příliš koncentrované působení látky, aditivní efekt vydýchaného oxidu uhličitého v nevětraných prostorech divadla, nedostatek okamžitého lékařského zabezpečení, prokazatelně zanedbatelná prvotní péče o rukojmí přímo v divadle, či prostá neinformovanost zasahujících a lékařů.\n\nTyto látky jsou sice vzácně, ale stále častěji zneužívány pro jejich omamné účinky jako drogy. Rizikovou skupinou je hlavně nemocniční personál, který má k fentanylu přístup a je seznámen s jeho účinky; udává se, že 2 % anesteziologů v USA fentanyl vyzkoušelo na sobě (rok 2004). V posledních letech je fentanyl na trhu drog častější. Díky velice podobným účinkům je zaměňován za heroin nebo s ním míchán. Vzhledem k tomu, že fentanyl má vyšší potenci než heroin, je záměna pro uživatele drogy životu nebezpečná.\n\nFentanyl je jedním z hlavních faktorů tzv. Opiátové epidemie sužující Spojené státy americké – předávkování drogami je nejčastější příčinou smrti u osob mladších 50 let. První případy předávkování heroinem s příměsí fentanylu se objevily v Nové Anglii a Ohiu v roce 2013. Další formou zneužití je výroba falešných tablet opioidů na předpis (např. OxyContinu) s fentanylem namísto udávané účinné látky. První předávkování takovou tabletou bylo zaznamenáno v roce 2015 v San Franciscu. Většina čistého fentanylu pochází z Číny a do USA se dostává buď přímo v poštovních zásilkách, a nebo je pašován mexickými drogovými kartely přes jižní hranici.\n\nPo zneužití léků s obsahem fentanylu se může látka do těla vstřebat mnoha cestami – přes kůži náplastmi \"Durogesic\" (nevýhoda velmi pomalého nástupu účinku), přes ústní sliznici lízátka \"Actiq\" a tablety \"Fentora\". Volné vstřebání látky v ústech se používá i u papírků napuštěných fentanylem a podobně jako heroin se fentanyl aplikuje nitrožilně a šňupe se.\n\nZávislost vzniká velmi rychle a z počáteční fáze psychické závislosti časem přechází do fáze závislosti fyzické. Při odvykání se dostavují abstinenční příznaky – zvracení, bolesti, průjem, rychlý puls, příznaky připomínající chřipku a nespavost.\n\n\n"}
{"id": "202374", "url": "https://cs.wikipedia.org/wiki?curid=202374", "title": "Acamapichtli", "text": "Acamapichtli\n\nAcamapichtli byl od roku 1376 do roku 1395 první panovník aztéckého městského státu Tenochtitlán.\n\nPravděpodobně se narodil jako syn aztéckého šlechtice a nějaké ženy z Colhuacánu. Zbavil Tenochtitlán nadvlády Tepaneků, jimž museli Aztékové platit daň.\n"}
{"id": "202376", "url": "https://cs.wikipedia.org/wiki?curid=202376", "title": "Konrad Stäheli", "text": "Konrad Stäheli\n\nKonrad Stäheli, 17. prosince 1866 Egnach- 5. listopadu 1931 Sankt Gallen, byl švýcarský sportovní střelec přelomu 19. a 20. století. Žil v Sankt Gallenu. Na 2. letních olympijských hrách 1900 v Paříži získal tři zlaté a jednu bronzovou medaili.\n\nNejvětším Stäheliho úspěchem jsou však bezesporu neoficiální jubilejní „mezihry“, které se uskutečnily roku 1906 v Athénách, kde získal dvě zlaté, dvě stříbrné a jednu bronzovou medaili. Tyto výsledky se však do historie oficiálních olympiád nezapočítávají.\n\nSoutěže se účastnilo 30 střelců ze 6 zemí. Soutěž se uskutečnila od 3. do 5. srpna 1900. Zvítězil Emil Kellenberger ze Švýcarska (930 b.) před A. P. Nielsenem z Dánska, o třetí místo se dělili Nor Ole Östmo a Belgičan van Asbroeck. Konrad Stäheli se dělil o deváté místo s M. Ravenswaaijem z Nizozemska výkonem 881 b.\n\nSoutěže se účastnilo 30 závodníků ze šesti zemí. Byla to vlastně dílčí disciplína předchozí soutěže, jejíž výsledky se počítaly do celkového výkonu ve třech polohách, zároveň se za ni udělovaly medaile. Vstoje střílel nejlépe Lars Jörgen Madsen z Dánska (305 b.), druhý byl Östmo z Norska, třetí Charles Paumier du Verger z Belgie. Konrad Stäheli se dělil o 14. místo výkonem 272 b. s Nizozemcem Ravenswaaijem.\n\nDruhá disciplína střelecké puškařské kombinace se započítávala také do jejího celkového pořadí, zároveň 30 účastníků ze šesti zemí dostávalo i za tuto disciplínu medaile. Konrad Stäheli byl výrazně nejlepší (o deset bodů) s výkonem 324 b., když o druhé místo se dělil jeho krajan Kellenberger a Dán Anders Peter Nielsen.\n\nNaději na úspěch v celkové kombinaci ztratil Konrad Stäheli ve střelbě vleže. Mezi 30 závodníky ze šesti zemí byl nejlepší Francouz Achille Paroche (332 b.) před A. P. Nielsenem z Dánska, třetí byl Nor Östmo. Stäheli s výkonem 285 b. se dělil až o 23. místo se svým krajanem Grütterem.\n\nSoutěž puškařů na tři polohy byla zároveň i soutěží šesti zúčastněných družstev, která byla pětičlenná. Zcela přesvědčivě zvítězilo Švýcarsko ve složení Emil Kellenberger, Franz Böckli, Konrad Stäheli, Louis-Marc Richardet a Alfred Grüter, výkon 4399 b. Druzí byli Norové, kteří zaostali o 109 b., třetí byla domácí Francie.\n\nNa start se postavilo 1. srpna 1900 20 závodníků ze 4 zemí. I v této soutěži, která byla zároveň i soutěží družstev, dominovali Švýcaři. Zvítězil Konrad Röderer s 503 b., druhý byl Francouz Achille Paroche, třetí Konrad Stäheli s 453 body.\n\nSoučet bodových zisků pěti závodníků z každé zúčastněné země v soutěži jednotlivců určil pořadí soutěže družstev. Švýcarsko, ve složení Konrad Röderer, Konrad Stäheli, Louis-Marc Richardet, Friedrich Lüthi a Paul Probst zvítězilo se ziskem 2271 b. Druhá skončila Francie, třetí Nizozemsko.\n\n"}
{"id": "202379", "url": "https://cs.wikipedia.org/wiki?curid=202379", "title": "Metrostav", "text": "Metrostav\n\nMetrostav a. s. je česká stavební firma. Vznikla 31. prosince 1990 jako právní nástupce stejnojmenného národního podniku, který na trhu působil již od roku 1971. Původně byl Metrostav specializovanou společností založenou hlavně pro výstavbu pražského metra. Po roce 1990 se proměnil v univerzální stavební společnost, realizuje zakázky ve všech segmentech stavebnictví. Je vedoucí firmou Skupiny Metrostav.\n\nMetrostav byl založen k budování pražského metra (spolu s Vodními stavbami), jednalo se o společnost úzce specializovanou právě k tomuto účelu. Po roce 1990 však byla konfrontována s novými podmínkami; výstavba metra přestala být politickou prioritou a výdaje na ní se zkrátily. Firma tak musela hledat nové možnosti uplatnění; během 90. let a prvního desetiletí 21. století se tak z Metrostavu stala firma stavební, byť se specializací v podzemním stavitelství, provádějící však i rekonstrukce historických objektů a bytů. Právě v oblasti výstavby tunelů drží až padesátiprocentní podíl na trhu, jak sama uvádí.\n\nPatří mezi největší české firmy podle tržeb (20. největší firma podle CZECH TOP 100), mezi stavebními firmami je pak aktuálně největší firmou v ČR a druhou největší v regionu střední a jihovýchodní Evropy.\n\nV červenci 2013 firma koupila rakouskou stavební společnost Beton und Monierbau Tunnelling GmbH (BeMo Tunnelling), která se specializuje na ražení tunelů a byla dceřinou společností zkrachovalé Alpine Bau. Společnost bude nadále působit pod původním jménem. Do skupiny Metrostav patří také společnost Subterra.\n\nDoménou jeho výrobního programu jsou zejména dopravní stavby v Česku, například Tunel Blanka, Železniční tunely Ejpovice, Dálnice D3, Dálnice D8, Městský okruh v Praze. Dále dopravní stavby v zahraničí: S8 – průtah Varšavou, S7 Výstavba 20 km rychlostní silnice u Gdaňsku, Tunely na Islandu, Část metra v Helsinkách, tunely v Norsku. Metrostav je ale univerzální stavební společnost a věnuje se tak i průmyslové (například velkokapacitní zásobníky v Loukově pro ČEPRO), občanské výstavbě (například Národní technická knihovna nebo obchodní centrum Galerie Šantovka v Olomouci) a bytové výstavbě (Garden Towers - Praha Žižkov), výstavbě pražského metra a dalších podzemních objektů, do jeho referencí patří i inženýrské a energetické stavby (rekonstrukce Elektrárny Počerady a Prunéřov nebo malé vodní elektrárny), vodohospodářské projekty a rekonstrukce památkových objektů (Hudební divadlo Karlín).\n\nMetrostav je stále jednou z mála firem v Česku, které jsou schopny stavět tunely, metro, kolektory, štoly i další specifické projekty klasickým hornickým způsobem i moderními technologiemi. Na ražbě tunelů trasy metra V.A nasadil nejmodernější techniku – dva razicí štíty TBM. Jejich předností je především rychlost ražby a šetrnost k okolí a povrchové zástavbě. Stejnou technologii využívá firma i při výstavbě nejdelšího železničního tunelu v Česku (tunel Ejpovice, délka přes 4 kilometry) mezi Plzní a Rokycany. Jeho raziči také budují dva dálniční tunely na Slovensku, a další silniční v Norsku a na Islandu, který bude nejdelším podzemním dílem v této zemi.\n\nPředsedou představenstva a prezidentem Skupiny Metrostav je František Kočí, který v červnu 2019 nahradil dlouholetého prezidenta Jiřího Bělohlava. Předsedou dozorčí rady je Ing. Jindřich Hess a generální ředitel společnosti Metrostav je Ing. Pavel Pilát.\n\nMetrostav a.s. tvoří 8 divizí. Firma v rámci Koncernu Skupina Metrostav dále ovládá mj. následující společnosti: Subterra a.s., Pragis a.s., Metrostav Development a.s., Metrostav Slovakia a.s., SQZ, s.r.o., BES s.r.o., PK Doprastav, a.s., Doprastav Asfalt a.s., Metrostav Deutschland GmbH a Metrostav Nemovitostní, uzavřený investiční fond, a.s. Podíl má i v řadě dalších společností jako jsou TBG Metrostav s.r.o., Pražské betonpumpy a doprava s.r.o., Terrafin, a.s., a dalších. V červenci 2013 firma koupila rakouskou stavební společnost Beton und Monierbau Tunnelling GmbH (BeMo Tunnelling), která se specializuje na podzemní stavitelství.\n\nSpolečnost se skládá z 8 divizí a jejich zaměření je následovné:\n\nDivize se dále dělí na provozy a střediska.\n\nMetrostav působí (i prostřednictvím dceřiných společností či organizačních složek) v následujících zemích : Slovensko, Polsko, Německo, Turecko, Bělorusko, Island, Norsko, Finsko, Chorvatsko.\n\n\n\n"}
{"id": "202380", "url": "https://cs.wikipedia.org/wiki?curid=202380", "title": "Moctezuma II.", "text": "Moctezuma II.\n\nMoctezuma II. (správně nazývaný \"Moctezuma II. – ‚Montezuma‘ je variantní anglická transkripce, jež se někdy do češtiny nepodloženě přebírá\", nahuatl: \"Motecuhzoma Xocoyotzin\"; * kol. 1465; † 30. června 1520 v Tenochtitlánu, Mexiko) byl aztécký panovník, který vládl od roku 1502 do roku 1520.\n\nKdyž v roce 1502 usedl na aztécký trůn, bylo mu kolem pětatřiceti let. V aztécké říši v té době žilo okolo 11 miliónů obyvatel. Jeho říše však nebyla ničím jiným než volným svazem městských států, kde centrum požadovalo od poddaných daně, ale jen zřídka jim poskytovalo ochranu nebo pomoc. Za Moctezumy II. byla politická moc soustředěna v rukou vládnoucí třídy, rodové šlechty, na špičce sociální pyramidy stál pak Moctezuma, který byl jako nejvyšší náčelník a velekněz politickým i náboženským vůdcem. Jeho moc nebyla dědičná, jak se domnívali Španělé. Nejvyššího náčelníka volila rada, která ho mohla také sesadit. Moctezuma, který pocházel z královského rodu, byl už před svým zvolením generálem a veleknězem. Protože hrálo kněžstvo v politickém životě Aztéků značnou roli, byla právě tato funkce rozhodující pro Moctezumovo zvolení nejvyšším náčelníkem. Staré aztécké kroniky ho popisují jako \"učence, astronoma, filosofa, zručného umělce\".\n\nAztécký stát byl neustále ve válce. Během prvních šestnácti let Moctezumovy vlády docházelo stále k povstáním, protože se jedna provincie po druhé snažily vymanit z nadvlády Aztéků. Nejvyšší náčelník se sám ale o státní záležitosti moc nestaral. Stáhl se do ústraní, aby se mohl zcela věnovat náboženským povinnostem. Tak se pomalu stával jakýmsi polobohem, což se projevovalo dokonce i při jeho stolování. Podávali mu přes třicet různých mís. Krocany, křepelky, zvěřinu, holuby a zajíce. Jedním z jeho oblíbených jídel byly čerstvé ryby ulovené v Mexickém zálivu vzdáleném přes 300 kilometrů, odkud je přes horské průsmyky přivezli spěšní poslové. Krásné mladé služebnice mu podávaly misky s vodou, aby si mohl mezi jednotlivými chody omýt ruce, a stavěly před stůl dřevěnou zástěnu, aby ho nikdo neviděl, když jedl či pil ze zlatých pohárů.\n\nŠpaněl Cervantes de Salazer napsal: \"\"Pro svůj lid byl Moctezuma vznešeným veličenstvem. Mimo několika velmožů královské krve mu nesměl nikdo pohlédnout do tváře, nebo být v jeho přítomnosti obutý, anebo se posadit. Ze svého pokoje vycházel téměř výhradně ke stolování, přijímal jen málo návštěvníků a většinu státních záležitostí přenechával členům své rady. Dokonce i ti s ním jednali pomocí prostředníků. K obětem u chrámu boha Huitzilopochtliho, při nichž projevoval velkou zbožnost, přicházel po vlastní cestě, zachovával si odstup od ostatních kněží a vracel se sklíčený, hluboce zamyšlený a mlčenlivý.\"\"\n\nPostava Moctezumy se stala námětem mnoha uměleckých zpracování.\n\n\n\n\n\n"}
{"id": "202382", "url": "https://cs.wikipedia.org/wiki?curid=202382", "title": "Tízoc", "text": "Tízoc\n\nTízoc byl aztécký vládce, který vládl od 30. října 1481 až do roku 1486. Jeho jméno v jazyce Nahuatl znamená \"Trny poraněná noha\" nebo také \"Nemocná noha\".Byl otráven několika aztéckými aristokraty.\n"}
{"id": "202383", "url": "https://cs.wikipedia.org/wiki?curid=202383", "title": "Axayacatl", "text": "Axayacatl\n\nAxayacatl byl aztécký vládce, který vládl v letech 1469–1481. V jazyce nahuatl jeho jméno znamená \"Vodní tvář\".Roku 1473 si podrobil sousední městský stát Tlatelolco.\n"}
{"id": "202384", "url": "https://cs.wikipedia.org/wiki?curid=202384", "title": "Moctezuma I.", "text": "Moctezuma I.\n\nMoctezuma I. (známý též jako \"Montezuma I.\" či \"Motecuhzoma I.\", 1390–1469) byl aztécký vládce, který vládl v letech 1440–1469. Na trůn nastoupil po smrti svého strýce Itzcóatla.\n\nMoctezuma rozšířil hranice aztécké říše až k Mexickému zálivu. Podrobil si rovněž říše Huastéků a Totonaků. Za jeho vlády byl postaven akvadukt v Chapultepeku.\n\nMoctezuma I. bývá někdy nazýván \"Huehemotecuhzoma\" („starý muž Motecuhzoma“), aby se tak odlišil od Moctezumy II.\n"}
{"id": "202385", "url": "https://cs.wikipedia.org/wiki?curid=202385", "title": "Correo", "text": "Correo\n\nCorreo byl open source poštovní klient pro platformu Mac OS X, založený na Mozilla Thunderbirdu a některé součásti přebíral z webového prohlížeče Camino. Cílem projektu bylo vytvořit poštovního klienta založeného na platformě Mozilla, který bude více splývat s prostředím Mac OS X. Correo tak využíval podporu frameworku Cocoa, obsahoval integraci se správou hesel Mac OS X (Keychain) či systémovou správou kontaktů.\n\n"}
{"id": "202386", "url": "https://cs.wikipedia.org/wiki?curid=202386", "title": "Itzcóatl", "text": "Itzcóatl\n\nItzcóatl byl aztécký vládce, který vládl v letech 1427–1440. Narodil se roku 1380. Jeho jméno v jazyce nahuatl znamená \"Obsidiánový had\".\n\nItzcóatl byl čtvrtým aztéckým panovníkem. Jako syn panovníka Acamapichtliho a otrokyně se mohl ujmout vlády teprve poté, co jeho synovci Huitzilíhuitl a Chimalpopoca, nastoupivší na trůn, našli smrt. Svým zvolením byl prvním aztéckým panovníkem, který nenásledoval ve funkci \"tlatoani\" přímo svého otce.\n\nItzcóatl položil základy pozdější aztécké říše, za jeho vlády se Aztékové zbavili nadvlády Tepaneků. Roku 1430 zosnoval alianci s náčelníky městských států Texcoco a Tlacopán, která se nazývala Aztécký trojspolek.\n"}
{"id": "202388", "url": "https://cs.wikipedia.org/wiki?curid=202388", "title": "Chimalpopoca", "text": "Chimalpopoca\n\nChimalpopoca byl aztécký vládce, který vládl v letech 1417–1427. Jeho jméno v jazyce nahuatl znamená \"Kouřící štít\". Narodil se asi roku 1397.\n\nO jeho smrti se vyprávějí různé verze. Některé prameny uvádějí, že zemřel ve vězení. Jiné říkají, že byl zavražděn svým strýcem Izcóatlem, když se jednou vracel do Tenochtitlánu. Itzcóatl po něm nastoupil na trůn.\n"}
{"id": "202389", "url": "https://cs.wikipedia.org/wiki?curid=202389", "title": "Huitzilíhuitl", "text": "Huitzilíhuitl\n\nHuitzilhuitl (* 1380 - † 1417 Tenochtitlan) v překladu „ Kolibří peříčko“ byl první kmenový aztécký vládce, který vládl cca v letech 1395–1417. \n\nRoku 1395 se stal hlavním náčelníkem městského státu Tenochtitlán. Jeho synové Chimalpopoca a Moctezuma I. ho později následovali na trůnu.\n"}
{"id": "202392", "url": "https://cs.wikipedia.org/wiki?curid=202392", "title": "Cuitláhuac", "text": "Cuitláhuac\n\nCuitláhuac byl předposlední aztécký vládce (\"tlatoani\"), který vládl v roce 1520.\nByl jedenáctým synem panovníka Axayacatla a mladším bratrem Moctezumy II., někdejšího vládce Tenochtitlánu. Matka jeho otce, nazývaná rovněž \"Cuitláhuac\" (v anglické literatuře též \"Cuitlahuatzin I.\"), byla vládkyní Itztapalapanu. Panovníkem byl zvolen poté, co byl jeho bratr jako kolaborant se Španěly zbaven moci. Po čtyřměsíčním panování, vyplněném válkou s Cortésem, zemřel na neštovice.\n"}
{"id": "202393", "url": "https://cs.wikipedia.org/wiki?curid=202393", "title": "Cuauhtémoc", "text": "Cuauhtémoc\n\nCuauhtémoc byl poslední nezávislý aztécký vládce (tlatoani), který vládl v letech 1520–1521. Španělé jeho jméno komolili na \"Gatemuz\" či \"Guatemozin\". Celá jeho vláda byla vyplněna bojem se španělskými conquistadory. Poté, co byl zajat Cortésem, bylo jeho postavení nejprve formálně stále respektováno, později byl ovšem obviněn ze spiknutí a oběšen.\n"}
{"id": "202403", "url": "https://cs.wikipedia.org/wiki?curid=202403", "title": "Khoiba", "text": "Khoiba\n\nKhoiba je česká hudební skupina, která ve své hudbě dává dohromady zvuk elektroniky a melodických kytar, které v kombinaci s downtempovou rytmikou tvoří výjimečnou atmosféru. Khoiba sama popisuje svůj styl jako „atmosferický pop plný melancholie a pozitivních emocí“.\n\nKapela Khoiba vznikla v roce 2002 po odchodu zpěvačky Emy Brabcové a kytaristy Filipa Míška z kapely Roe-Deer. Sestavu doplňuje Petr Šámal (baskytara), za bicí soupravou se nejdříve objeví Jan Malich, později Yonathan Omer aka Drumkid (bicí). Na začátku roku střídá Yonathana Omera Honza Janečka ze Southpaw. Bubeníci však nikdy nejsou členy kapely, jsou jen hostujícími muzikanty. V současnosti se všichni členové kapely věnují exkluzivně činnosti v Khoibě.\n\n5. května 2008 se Ema Brabcová rozhodla opustit skupinu Khoiba, Filip Míšek s Petrem Šámalem se rozhodli v činnosti pod hlavičkou kapely nadále nepokračovat. Na konci roku 2010 se Ema Brabcová vrací na scénu s vlastním projektem LUNO, se kterým vydala eponymní album LUNO. Filip Míšek pokračuje v sólovém projektu Dikolson a v dubnu 2011 vydává album The Bear is Sleeping Now.\n\n14. ledna 2017 ohlásila skupina na Facebook profilu návrat ve složení Filip Míšek a Ema Brabcová. 14. dubna 2017 vyšel u Minority Records nový singl \"Stoke the Fire\", další singl v pořadí s názvem \"Log\" pak 22. března 2019.\n\n\n\n\n\n\n\n"}
{"id": "202404", "url": "https://cs.wikipedia.org/wiki?curid=202404", "title": "Ecstasy of Saint Theresa", "text": "Ecstasy of Saint Theresa\n\nThe Ecstasy of Saint Theresa je česká hudební skupina, žánrově orientovaná na alternativní hudbu. Jejím zakladatelem je Jan P. Muchow a zpěvačka Kateřina Winterová.\n\nSkupina vznikla na konci roku 1990 ze zbytků skupin Nokturne a Modrý tanky, poté co se k Janu P. Muchowovi přidali Jan Gregar alias „Puding“ a za bicí usedl Petr Wegner. Přítel Petr Macháček do skupiny přivedl zpěvačku Irnu Libowitz, kterou poznal na chmelové brigádě. Nově vzniklá skupina se svém hudebním směřování získala inspiraci v britské kapele My Bloody Valentine, přidala však ještě větší živelnost a snahou o zvukové experimenty.\n\nSvé debutové EP \"Pigment\" si kapela vydala vlastním nákladem a se stalo jednou z událostí sezóny. Debutové album \"Sussurate\" vydala následující rok u malé firmy \"Reflex Records\". Důležitou roli při nahrávání desky měli především dva muži - Ivo Heger ze skupiny Toyen, který desku produkoval a anglický zvukový inženýr Colin Stuart, který stál za mixážním pultem a plnil i funkci zvukaře a řidiče.\n\nKapelu si oblíbil moderátor BBC John Peel a měl tak rozhodující vliv na úspěch skupiny v zahraničí. Tento moderátor pouštěl do britského éteru jejich debutové EP a při své soukromé návštěvě Prahy se neúspěšně snažil skupinu kontaktovat. K setkání později nakonec došlo a Angličan pozval skupinu nahrát respektované John Peel Session. Skupina v Londýně natočila třípísňové EP, které v Británii vyšlo pod názvem \"Fluidtrance Centauri EP\". Žádná česká skupina se před tím, ani potom nedostala v Británii tak vysoko v žebříčku hitparád. Hudebně už skupina v té době opouštěla od stavění neproniknutelných hlukových kytarových stěn a objektem jejich zájmu se pomalu stávalo samplování zvuků a skladby se více ponořili do ambientních nálad. Ve Velké Británii podepsali smlouvu na pět alb s hudebním vydavatelstvím Go!Disc a skupina pomalu chystala natáčení nového alba, které však bylo opožděno z důvodu ztráty veškerého hudebního vybavení, které bylo odcizeno ze zkušebny. V té době se taktéž začínaly projevovat stále více i ve vnitřní rozpory, kdy na jedné straně táboru Jan P. Muchow společně se zpěvačkou Irnou skupinu více požadovali experimenty s novými technologiemi, zatímco druhá část kapely Wegner s Gregarem byli příznivci dosavadního, kytarovějšího pojetí hudby. Na albu \"Free\" D (Original Soundtrack), které vyšlo v roce 1994 se projevilo Muchowovo pojetí a zavdalo předpoklad, že právě on bude hnacím motorem skupiny i do budoucna. Po odehrání koncertu v pražském Planetáriu se skupina rozpadla. Zpěvačka Irna se vdala v Anglii a Gregar s Wegnerem se začali angažovat ve vlastních projektech. Ze skupiny se stal jednočlenný projekt, který reprezentoval pouze Jan P. Muchow, který už sám ve spolupráci několika britskými hudebníky připravil EP remixů z \"Free D\", nazvané \"AstralaVista\".\n\nFirmu Go!Disc odkoupilo velké hudební vydavatelství PolyGram a nové vedení firmy mělo jiné hudební směrování, které se neslučovalo s materiálem, který připravoval Jan P. Muchow sám. Po složité právní při skupina opustila tento label.\n\nPo více než tříleté odmlce se Jan P. Muchow s novou sestavou vrátil na koncertní pódia. Výraznou pěveckou osobnost našel v herečce Kateřině Winterové, skupinu doplnil o Petra Macháčka a bubeníka Petra Němečka. Již v průběhu přípravy nové desky se hudební směřování rytmické sekce začalo opět vzdalovat představám Jana P. Muchowa a skupina se zúžila na pouze dva kmenové členy – zpěvačku Kateřinu Winterovou a kytaristu a programátora Muchowa. V roce 1999 vyšlo u české pobočky nadnárodního vydavatelství EMI nové album \"In Dust 3\", které se podle očekávání stalo hudební událostí roku 1999 na české klubové scéně. Nové album přineslo nový, hudebně sofistikovaný výraz, ve kterém se snoubila experimentální elektronika a zaranžované živé nástroje.\n\n\n\n\n\n"}
{"id": "202405", "url": "https://cs.wikipedia.org/wiki?curid=202405", "title": "Tabulátor", "text": "Tabulátor\n\nTabulátor je speciální klávesa na klávesnici počítačů a psacích strojů. Umožňuje snadný zápis údajů do sloupců, které jsou zarovnány od jednotné svislice. Na psacích strojích býval kromě klávesy tabulátoru i dekadický tabulátor, který byl tvořen několika klávesami. Tento tabulátor umožňoval zarovnávat číselné údaje do sloupců na desetinný oddělovač (čárku).\n\nV běžném hovoru a textu je nutné rozlišovat mezi klávesou tabulátoru, stiskem klávesy tabulátoru a samotným znakem, který obdrží program ve chvíli, kdy ke stisku klávesy dojde.\n\nPo stisku klávesy tabulátoru dojde k zaslání kódu stisknuté klávesy operačnímu systému počítače, jenž kód přeloží pomocí ovladače vstupních zařízení na samotný znak tabulátoru. Ten tvoří spolu se standardní mezerou a kódem nového řádku jeden z nejčastěji používaných bílých znaků, což jsou znaky v běžné reprezentaci neviditelné, u kterých pozorujeme pouze jejich projevy (například nový řádek, či odsazení).\n\nSamotný znak tabulátoru je tvořen ASCII kódem codice_1, (hexa codice_2), který je v odborné literatuře a samotných technických prostředcích pro zpracování textu často zastoupen dvojicí znaků codice_3. V laické literatuře je možné se setkat se zkratkou Tab pro klávesu a codice_4 pro samotný znak.\n\nV současném světě informačních technologií je tabulátor laiky využíván převážně k zarovnávání bloků textu, programátory pak v některých případech pak také jako oddělovač při ukládání dat, viz TSV (datový formát). Při použití je nutné rozeznávat stisk klávesy (což nemusí mít za důsledek očekávanou akci) od vložení znaku do proudu bajtů, ve kterém je uložen soubor.\n\nKlávesa tabulátoru hraje důležitou roli v programování, při zarovnávání bloků zdrojového kódu. Mnohé programátorské editory umožňují při vybrání textu posouvat stiskem klávesy tabulátoru celý vybraný blok o patřičné odsazení doleva, či doprava. To je velmi podstatné například v Pythonu, kde má odsazení silný vliv na vykonávání programu.\n\nV závislosti na nastavení pokročilého editoru muže po stisku klávesy docházet jednak k vložení znaku tabulátoru, který je poté zobrazen dle nastavení editoru, či k vložení několika znaků mezer. Konkrétní preference znaků či mezer programátory se liší projekt od projektu, některé jazyky také ve svých standardech vyžadují používání mezer, namísto odsazení znakem codice_3.\n\nNěkteré textové editory jsou schopné zobrazovat \"neviditelné\" bílé znaky pomocí znaků zástupných, viz přiložený obrázek, kde je možné pozorovat různá nastavení. Všechny tři ukázky jsou projevem stisku stejné klávesy tabulátoru, i když chování je pokaždé jiné, v závislosti na nastavení editoru.\n\nSpeciální použití klávesy tab je možné nalézt v programech, jenž zobrazují formuláře. Historicky zde existuje konvence, že klávesa tabulátoru nevkládá znak tabulátoru, nýbrž způsobuje přeskočení na další prvek formuláře. Toto chování je možné pozorovat i ve webových prohlížečích, kdy při stisknutí klávesy nedojde k vložení znaku, ale k přeskoku na další aktivní prvek, kterým může být odkaz, vstupní pole, či tlačítko.\n\nZde je příklad tabulky, jež byla vytvořena vložením znaku tabulátoru (xOdsazeno stejně):\n\nJak je vidět, ačkoliv se na začátku řádku nachází rozdílný počet znaků x, text oddělený znakem tabulátoru se zobrazuje (alespoň při standardním nastavení) stejně zarovnaný.\n\nNezaměňovat s \"tabelátorem\", což je stroj na snímání děrných štítků.\n"}
{"id": "202409", "url": "https://cs.wikipedia.org/wiki?curid=202409", "title": "Focke-Wulf", "text": "Focke-Wulf\n\nFocke-Wulf Flugzeugbau AG byl německý letecký výrobce, kterého nejvíce proslavil úspěšný stíhací letoun z doby druhé světové války Fw 190. Vznikl v roce 1924 a zanikl v roce 1964 sloučením se společností Weser Flugzeugbau GmbH do Vereinigte Flugtechnische Werke. Po několika dalších fúzích se jeho nástupnické společnosti zařadily mezi předchůdce současné firmy Airbus.\n\nFirma byla založena v Brémách 1. ledna 1924 jako \"Bremer Flugzeugbau AG\" profesorem Henrichem Fockem, Georgem Wulfem a Dr. Wernerem Naumannem, který byl po celou dobu její existence obchodním ředitelem. Po krátké době byla přejmenována na \"Focke-Wulf Flugzeugbau AG\". První vyráběné letadlo po založení společnosti bylo malé obchodní letadlo Focke-Wulf A 16. V roce 1931 se firma sloučila s berlínskou společností Albatros Flugzeugwerke a šéfkonstruktérem se stal talentovaný inženýr Kurt Tank. Od lehkých dopravních a cvičných letounů se Focke-Wulf postupně zcela přeorientoval na vojenskou výrobu.\n\nV roce 1937 z firmy odešel Heinrich Focke a založil novou firmu Focke-Achgelis, která se zabývala vývojem vrtulníků.\n\nBěhem druhé světové války Focke-Wulf vyráběl těžký čtyřmotorový dopravní a protilodní bombardér Fw 200 Condor, taktický průzkumný Fw 189 i licenční Messerschmitty Bf 109 a Bf 110. Významem je ale dalece převýšil stíhací letoun Fw 190, který byl v licenci vyráběn i jinými firmami.\n\nNa konci roku 1944 pracovalo v továrnách Focke-Wulfu přes 30 000 lidí.\n\n"}
{"id": "202412", "url": "https://cs.wikipedia.org/wiki?curid=202412", "title": "Anarchoprimitivismus", "text": "Anarchoprimitivismus\n\nAnarchoprimitivismus je směr anarchismu kritizující původ a vývoj civilizace.\n\nPrimitivisté tvrdí, že změna z lovecko-sběračské k zemědělské formě obživy přinesla s sebou společenskou stratifikaci, násilné ovládání lidí a vzájemné odcizení. Řešením má být návrat k předmoderním prvkům způsobu života skrze de-industrializaci, zrušení specializace a dělby práce, opuštění od technologie i zrušení povinného státem oktrojovaného systému vzdělání. Ne všichni primitivisté vycházejí z anarchismu. \n\nNěkteří vidí kořen zla civilizace v průmyslové revoluci, jiní zase poukazují na problematické důsledky monoteismu, gramotnosti, používání kovových nástrojů, atp. Odcizení vůči přírodě a shromažďování nadbytečných majetkových rezerv je také částí této kritiky. Inspiraci primitivisté hledají v soudobých kulturně-antropologických a archeologických zjištěních o předmoderních společnostech. \n\n\n\n"}
{"id": "202415", "url": "https://cs.wikipedia.org/wiki?curid=202415", "title": "Jean-Louis-Ebenezer Reynier", "text": "Jean-Louis-Ebenezer Reynier\n\nHrabě Jean Louis Ebenezer de Reynier (14. ledna 1771 v Lausanne, dnes Švýcarsko — 27. února 1814 v Paříži, Francie) byl francouzský generál období napoleonských válek.\n\nSvým vzděláním inženýr, vstoupil roku 1792 do tvořící se armády revoluce k dělostřelectvu. Brzy se stal důstojníkem a sloužil jako adjutant v generálním štábu Severní armády a roku 1795 byl povýšen na brigádního generála. Roku 1796 byl náčelníkem štábu Rýnské armády, které velel Moreau. Vyznamenal se při ústupu k Rýnu a v bitvě u Biberachu a byl povýšen na divizního generála. Roku 1798 velel divizi za egyptské výpravy a roku 1799 se zúčastnil syrského tažení. Ponechán Bonapartem v Egyptě, v bitvě u Helipolisu (20. března 1800) pod velením Klébera rozhodl svým zásahem o vítězství. Kléberovým nástupcem generálem Menouem, s nímž míval rozpory, byl po porážce u Alexandrie 21. března 1801 zatčen a poslán zpět do Francie. Tam pro duel s Menouovým náhradníkem generálem d´Estaingem , jehož zabil, upadl do Bonapartovy nepřízně a byl odeslán na svůj statek v departementu Nievre. Teprve koncem roku 1805 obdržel rozkaz převzít velení divize určené do Neapole. Vyznamenal se u Gaëty roku 1806 a při obsazení Neapolska, ale Kalárii musel v důsledku porážky od Britů u Maidy (4. července 1806) vyklidit. Poté převzal vrchní velení v Neapoli a roku 1809 se stal ministrem války neapolského krále Joachima Murata. Ve válce s Rakouskem roku 1809 byl postaven v čelo armádního sboru a vyznamenal se zejména v bitvě u Wagramu. Poté převelen na Pyrenejský poloostrov, kde velel 2. sboru v Portugalsku. V ruském tažení roku 1812 mu přenechal Napoleon velení 7. sboru (složeného převážně ze Sasů), který se na Volyni spojil s Rakušany pod Schwarzenbergem. Roku 1813 stál v čele sboru Rýnského spolku a bojoval u Grossgörschenu, Budyšína, Grossbeerenu a Dennewitzu. V bitvě u Lipska byl pověřen krytím ústupu a padl 19. října do zajetí. Brzy vyměněn, přijel zpět do Paříže, ale již vážně nemocný a zemřel 27. února 1814. Jeho spis \"„De l’Égypte apres la Bataille d´Helipolis“\" vydali jeho dědicové jako \"Mémoires sur l’ Égypte\" (Paříž 1827).\n"}
{"id": "202417", "url": "https://cs.wikipedia.org/wiki?curid=202417", "title": "Věštba", "text": "Věštba\n\nVěštba, latinsky \"oraculum\", znamená předpověď budoucích událostí, někdy i v daleké budoucnosti nebo na vzdáleném místě. Často bývala \"temná\" a víceznačná, takže se dala vyložit různým způsobem. Věštby přijímali věštci (například Amfilochos, Spurinna) nebo věštkyně jako Pýthia, Sibyla. Věštby mají významnou úlohu ještě například v Kosmově kronice, později ve středověku byly pokládány za pověru a černé umění, obnoveny byly až počátkem novověku.\n\n\n"}
{"id": "202418", "url": "https://cs.wikipedia.org/wiki?curid=202418", "title": "Masakr na Columbine High School", "text": "Masakr na Columbine High School\n\nMasakr na Columbine High School se odehrál 20. dubna 1999 v Jefferson County v Coloradu poblíž Littletonu a Denveru. Dva náctiletí studenti, Eric Harris (18) a Dylan Klebold (17), ve škole zastřelili dvanáct studentů a jednoho učitele a zranili dalších 24 lidí. Po útoku oba spáchali sebevraždu. Masakr na Columbine High School je čtvrtým největším masakrem na americké škole v dějinách.\n\nEric Harris se narodil 9. dubna 1981. Jeho otec Wayne pracoval jako pilot v americké armádě a s celou rodinou se kvůli práci musel často stěhovat. V roce 1993 však z armády odešel a rodina se natrvalo přestěhovala do městečka Littleton v Coloradu, kde Eric začal navštěvovat základní školu. Zde se seznámil s Dylanem Kleboldem. V roce 1996 koupil jeho otec dům na Pierce Street, pár kilometrů od Columbine, kam s Dylanem ve stejném roce také nastoupil. Eric byl velkým fanouškem populární hry Doom II a začal vytvářet mise, které poskytoval ke stažení na svém blogu. V roce 1997 však přišel zlom. Eric se stal obětí šikany a jeho blog zaplnily nenávistné komentáře mířené proti jeho škole, rodině a společnosti. Kvůli tomu byl na základě udání vyšetřován policií. Ta u něj nejdříve chtěla provést domovní prohlídku, nakonec od toho však upustila. Klebold s Harrisem se také pokusili vykrást dodávku a soud jim nařídil podstoupit několik psychologických sezení. Eric dokonce napsal majiteli dodávky omluvný dopis, ve kterém jednání popsal jako náhlý zkrat, který ho velice mrzí. Po skončení povinného sezení (ve kterém byli psychologem hodnoceni velice pozitivně) raději smazal veškeré nenávistné komentáře ze svého blogu a věnoval se zde opět jen hře Doom. Začal si však psát deník, kde v psaní nenávistných poznámek pokračoval (urážel zde i majitele dodávky). Na jaře roku 1999 nebyl přijat do armády kvůli léku Luvox, který mu předepsali psychiatři.\n\nDylan Klebold se narodil 11. září 1981. V Littletonu bydlel již od dětství a absolvoval zde veškeré typy vzdělávání. V dětství se dokonce zapojil do programu CHIPS pro chytré a nadané děti. Jeho život pokračoval vesměs normálně až do osmé třídy, kdy se seznámil s Ericem. Po nástupu na střední školu se z nich stali přátelé. Začali spolu natáčet amatérské filmy a prostřednictvím Dylanovy kamarádky si opatřili zbraně. I v Dylanově laptopu se po útoku nalezly zápisky, kde stejně jako Eric projevoval znechucení současným stavem společnosti. Často si spolu chodili zastřílet, což natáčeli na zapůjčenou školní kameru. Dylan na rozdíl od Erica rád sportoval a byl členem několika sportovních družstev. Na škole měl také mnoho přátel, což se o Ericovi rozhodně říct nedalo. Eric vystupoval obecně mnohem radikálněji a agresivněji a několik odborníků se domnívá, že samotný Klebold by se k útoku nikdy neodhodlal.\n\nOba studenti přijeli ke škole v černých kabátech a se slunečními brýlemi na očích. Podle původního plánu střelců mají v 11:16 vybuchnout ve školní jídelně dvě propanbutanové bomby. V tu dobu se tam pohybovalo zhruba 450 lidí. Bomby ale selhaly, a tak útočníci začnou své spolužáky likvidovat \"ručně\". První obětí byla Rachel Scottová (17) sedící u východního vchodu do školy. Tři kulky ji zasáhly do hrudníku a poté ji z těsné blízkosti zasadil smrtící čtvrtou ránu Eric Harris do hlavy.\n\nDvojice zabijáků začala s nekontrolovatelnou střelbou už před vchodem do školy a pokračovali na chodbách. Vyděšení studenti nevěděli, co se děje, takže se ukrývali, kde se dalo. Někteří z nich utekli okny v učebnách.\n\nNejhorší část masakru se stala ve školní knihovně, kam se střelci dostali v 11:29. V tu dobu se tu pod malými stolky a regály s knihami třáslo 52 studentů, dvě knihovnice a dvojice vyučujících. Jedna z nich, učitelka Patti Nielson, která v tu dobu zrovna držela u ucha telefon a hovořila s dispečerkou tísňové linky, popisovala, že ve škole se nacházejí dva studenti se zbraněmi, kteří tu střílí po ostatních lidech. Hovor mezi Patti a dispečerkou pokračoval během celého masakru v knihovně, a na uniklých útržcích můžeme v pozadí slyšet oba střelce. První obětí střelby v knihovně se stal šestnáctiletý Kyle Velasquez, kterého Dylan nemilosrdně popravil brokovnicí. V následujících sedmi minutách pak oba střelci pochodovali po knihovně a stříleli na schovávající se studenty, zatímco situaci krutě komentovali. Po masakru v knihovně se oba střelci odebrali zpět do jídelny. Během oněch osudných sedmi minut přišlo o život deset lidí.\n\nCestou do jídelny házeli Eric a Dylan do prázdných učeben podomácku vyrobené bomby a náhodně stříleli do věcí kolem, nepokoušeli se však nikomu ublížit. Okolo 11:44 dorazili oba útočníci do jídelny. Bezpečnostní kamery v jídelně zachytily jejich příchod, stejně jako jejich pohyby v následujících několika minutách. Po příchodu do jídelny vystřelil Eric několik ran do nevybuchlé propanové bomby při neúspěšném pokusu ji odpálit. Nedlouho poté Dylan hodil na propanovou bombu Molotov, čímž způsobil její detonaci, načež oba opustili jídelnu. Po následujících deset minut se toulali po chodbách, načež se opět vrátili do jídelny zhruba v 11:55. O tři minuty později odešli na svou poslední cestu do knihovny.\n\nDo knihovny se vrátili ve 12:02. Vyměnili si několik výstřelů s policisty venku, nedlouho poté, okolo 12:08, oba dva spáchali sebevraždu. Eric Harris si strčil hlaveň své upilované brokovnice do úst a ukončil svůj život jako první, Dylan si sundal svou náušnici a prsten a položil je na zem vedle sebe, načež se střelil svou Tec-9 do spánku.\n\nZprvu se spekulovalo o spojitost s výročím narozenin Adolfa Hitlera a rasovém motivu, ale tyto mediální spekulace se později ukázaly jako zcela nesmyslné. Také se spekuluje jestli tento čin nemá na svědomí tzv. Trenchcoat Mafie, do které oba dva patřili. Znakem této školní party je totiž tmavé oblečení, dlouhé kabáty a sluneční brýle. Masakr rozproudil debatu o kontrole zbraní, jejich dostupnosti ve Spojených státech a o násilí mezi mládeží. Dalšími tématy, která byla díky masakru otevřena, jsou šikana, vliv násilných počítačových her, filmů a hudby (kritizováni byli zejména Marilyn Manson a kapela Rammstein), vliv internetu a nadměrné užívání antidepresiv náctiletými (Harrisova pitva potvrdila efektivní dávku léčiva Luvox). Některé oběti, zavražděné údajně kvůli jejich náboženství, se staly vzorem pro ostatní, zatímco jiní poukazovali na úpadek role náboženství ve společnosti a svalovali vinu za tragédii na vládu, která nedostatečně prosazuje náboženství do škol. Masakr také vyústil ve zvýšení bezpečnostních opatření na školách a vzniku morální paniky namířené proti gotické subkultuře.\n\nPoblíž knihovny, kde došlo k masakru, byl posléze vybudován památník, který tragédii připomíná.\n\nO masakru a o problematice držení zbraní ve Spojených státech natočil americký filmař Michael Moore film \"Bowling for Columbine\". V roce 2003 tento masakr ztvárnil ve svém filmu \"Slon\" režisér Gus Van Sant. O masakru a o životu Rachel Scottové, první z obětí, pojednává film I'm Not Ashamed od režiséra Braina Baugha.\n\n\n\n\n"}
{"id": "202420", "url": "https://cs.wikipedia.org/wiki?curid=202420", "title": "František Taufer", "text": "František Taufer\n\nFrantišek Taufer (2. dubna 1885, Němčice nad Hanou – 22. července 1915, poblíž Lublinu, Polsko) byl moravský básník a prozaik.\n\nPocházel z rodiny pekařského mistra, v roce 1904 maturoval na učitelském ústavu v Kroměříži. Následně vyučoval na školách v Pavlovicích na Hané, Kunštátě (zde se seznámil s budoucí manželkou, učitelkou Marií Krondlovou, †1950), Jihlavě, Rájci nad Svitavou (dnes Rájec-Jestřebí) a v Boskovicích, kde byl 1. 10. 1908 ustanoven zatímním učitelem měšťanské školy dívčí. Po zřízení měšťanské školy chlapecké v nedalekém Rájci nad Svitavou r. 1912 byl jmenován zatímním ředitelem (jako takový založil mj. školní kroniku), o definitivu se však nakonec neucházel a vrátil se do Boskovic, kde byl od 1. 3. 1913 ustanoven odborným učitelem na měšťanské škole chlapecké. 10. 12. 1914 odveden, 1. 2. 1915 narukoval do Brna a posléze po krátkém výcviku byl poslán na frontu, kde padl v bitvě u Lublinu v jihovýchodním Polsku.\n\nByl otcem básníka a překladatele Jiřího Taufera (1911–1986) a rektora University 17. listopadu prof. JUDr. Otakara Taufera, CSc. (1909–1981).\n\nVe své době byl Taufer znám hlavně jako básník. Psal přírodní, úvahovou i reflexivní lyriku v jemném, náladovém duchu lumírovské poesie, ponejvíce užíval pravidelný, vázaný verš, náměty čerpal ze svého okolí. Prvotiny publikoval časopisecky pod pseudonymy Fr. Lučan a později F. U. Erat, který vytvořil ze svého příjmení. Vydal básnické sbírky: \"Květy\" (1908), \"U lesní studánky\" (1909), \"Kruh\" (1909), \"Trosky\" (1910), \"Země milostná\" (1912), posmrtně vyšla sbírka \"Zhudebněný život\" (1918) a několik básní ve výboru \"Čtverozvuk\" (1926). Je též autorem povídkové knihy \"Horská zahrada\" (1918) a dodnes ceněného historického spisku \"Městečko Rájec\" (1913) o 65 str. se 17 dobovými snímky, týkajícího se dějin Rájce nad Svitavou od nejstarší doby do Tauferovy současnosti.\n\n\n"}
{"id": "202421", "url": "https://cs.wikipedia.org/wiki?curid=202421", "title": "Ladislav Lubina", "text": "Ladislav Lubina\n\nLadislav Lubina (* 11. února 1967, Dvůr Králové nad Labem) je bývalý český hokejový útočník, bývalý rekordman v počtu odehraných ligových zápasů a nyní trenér ledního hokeje.\n\nJeho jméno je spojeno s československou a českou nejvyšší hokejovou soutěží, kde aktivně působil od sezóny 1984/1985. Za svou kariéru odehrál nejvíce zápasů za tým HC Pardubice, působil také krátce v Dukle Jihlava a v Třinci. Po listopadu 1989 hrál klubový hokej také ve Finsku, Německu a Švýcarsku. V sezóně 1990/1991 byl vyhlášen nejlepším střelcem ligy se 41 zásahy v 50 utkáních.\n\nDne 12. prosince 2004 překonal rekord Rudolfa Suchánka v počtu zápasů v československé a české nejvyšší hokejové soutěži. V sezóně 2005/06 jako první v historii dosáhl 900 ligových zápasů, celkově pak odehrál 910 zápasů, což bylo nejvíce až do 9. října 2007, kdy jej překonal Josef Řezníček (ještě před sezónou 2009/10 figuroval Lubina na 2. místě historických tabulek). Aktivní kariéru ukončil ve věku 39 let v březnu 2006 po utkání Pardubice – Slavia. Je členem Klubu hokejových střelců deníku Sport.\n\nKromě klubové kariéry okusil i hokej na mezinárodní scéně. Hrál na mistrovstvích světa v letech 1990, 1991, 1992 a 1998, na Kanadském poháru v roce 1987 a získal bronzovou medaili na Zimních olympijských hrách v roce 1992.\n\nV sezoně 2010/2011 byl nejprve asistentem a později hlavním trenérem klubu HC Kometa Brno. V sezoně 2011/2012 se vrátil do mateřského klubu Pardubic, kde působil jako asistent trenéra Pavla Hynka. Hned v první sezoně se této dvojici podařilo tým dotáhnout k titulu mistra republiky. I sezonu 2012/2013 započal jako asistent Pavla Hynka, ten byl však 6. listopadu 2012 nahrazen Mojmírem Trličíkem; Ladislav Lubina však u týmu zůstal. Změna hlavního kouče však zlepšení výsledků nepřinesla. Vedení nejprve doplnilo realizační tým o Davida Pospíšila, následně však odvolalo Mojmíra Trličíka i Ladislava Lubinu a tým převzal nový hlavní kouč Miloš Říha. Ten Ladislava Lubinu přesunul do pozice klubového skauta.\n\nPřed sezonou 2013/2014 se však realizační tým v Pardubicích opět měnil a nový hlavní kouč Zdeněk Venera si Ladislava Lubinu zvolil za jednoho ze svých asistentů. Spolupráce však vydržela jen v přípravě, neboť Lubina neodolal nabídce ze Slovenska, kde se v týmu Nových Zámků stal hlavním koučem.\n\nPřed sezonou 2014/2015 vystřídal 19. března 2014 na lavičce extraligové Slavie dlouholetého kouče Vladimíra Růžičku, který odešel k české reprezentaci. Ve funkci Lubina skončil 5. prosince 2014, když byl odvolán po sérii šesti proher v řadě, během nichž se tým propadl na poslední místo tabulky.\n\nV červenci 2008 způsobil u Trotiny na Královéhradecku dopravní nehodu, při níž vjel do protisměru a narazil do protijedoucí dodávky, kterou řídil otec fotbalisty Vratislava Lokvence. Lokvenc starší zahynul a Lubina pak od nehody utekl, podle neprokázaných spekulací proto, aby nebylo možné zjistit alkohol v krvi. Dne 11. května 2009 byl za tragickou nehodu, útěk od nehody a neposkytnutí pomoci odsouzen na 2 roky podmíněně.\n\nStatistiky reprezentace:\n\n\n\n"}
{"id": "202422", "url": "https://cs.wikipedia.org/wiki?curid=202422", "title": "Lucien Bonaparte", "text": "Lucien Bonaparte\n\nLucien Bonaparte, narozen jako \"Luciano Buonaparte, princ z Canina\" (21. března 1775, Ajaccio, Korsika – 29. června 1840, Viterbo, dnes Itálie), byl mladší bratr Napoleona Bonaparte.\n\nPo svém dětství ve Francii, kde se jej otec neúspěšně snažil umístit v prestižních školách - vojenské v Brienne a kněžském semináři v Aix-en-Provence (kde nebyl přijat pro svou tělesnou slabost, nekázeň a svéhlavost), se vrátil do Ajaccia a zde studuje soukromě pod dozorem svého otce a svého strýce - kněze.\n\nNadchl se pro revoluci a patří mezi nejradikálnější republikány. Roku 1792 odjíždí do kontinentální Francie do Toulonu a zde se stal zakladatelem jakobínského klubu a jedním z jeho plamenných řečníků. Pak se stává předsedou revolučního výboru v městečku St. Maximin a zde se seznamuje se svou první ženou, dcerou místního hostinského. Když Výbor pro veřejné blaho začíná útočit proti církvi, odkládá Lucien své křestní jméno a místo něj přijímá jméno Brutus. Přes své mládí patří k blízkým spolupracovníkům bratrů Robespierrových a proto je po pádu hrůzovlády zatčen 27. července 1794 v Aix en Provence a před guillotinou jej zachránila jen intervence jeho matky a bratra Napoleona.\n\nZa Korsiku je zvolen ve dvaadvaceti letech poslancem „Rady pěti set“ a později i jejím předsedou. Po domluvě s Napoleonem prosadil přeložení zasedání 9. listopadu 1799 do Saint-Cloud a zasedání předsedal. Stal se jedním z nejvýznamnějších pomocníků svého bratra při státním převratu 18. brumaire a jeho zvolení Prvním konsulem 10. listopadu 1799. V prvním manželství byl od roku 1794 ženat s Christinou Boyerovou, která mu porodila dvě děti a roku 1801 zemřela (puerperální sepse). Lucien byl za Konsulátu nejprve krátce ministrem vnitra a roku 1800 byl jmenován vyslancem ve Španělsku. Společně s Manuelem de Godoy (1767-1851) - prvním ministrem Španělska a nejvlivnější osobnosti království vyprovokovali přepadení Portugalska v tzv. pomerančové válce (\"Guerra de la Naranjas\"), ale místo obsazení státu vynutili si oba protagonisté vysoké odškodnění pro svou potřebu a podepsali mírnou mírovou smlouvu v Badajozu. Napoleon, po informaci o postupu Luciena nazval svého bratra darebákem a zlodějem.\n\nNa Lucienův popud byla roku 1803 obnovena činnost \"Academie francaise\" a on sám byl jejím členem v letech 1803-1816. Proti vůli svého bratra se roku 1803 tajně oženil podruhé s Alexandrinou de Blechamps, vdovou po bankovním spekulantovi Joubethonovi, který před věřiteli utekl na Haiti a tam zemřel na žlutou zimnici. Alexandrina byla vzdělaná, o 3 roky mladší než Lucien a oba k sobě zahořeli láskou na první pohled, která jim vydržela do smrti. Z tohoto manželství pocházelo 10 dětí. Po těchto příhodách zůstal vztah Napoleona k Lucienovi trvale napjatý a Lucien se stáhl do soukromí - od roku 1804 žil na svém rozsáhlém statku v Caninu. Když roku 1810 chtěl vycestovat do USA, padl do anglického zajetí a byl v něm držen až do roku 1814. V Anglii mu bylo dáno k užívání luxusní venkovské sídlo Thorngrove ve Worcestershire. Po propuštění z Anglie byl papežem Piem VII. povýšen a přiznán mu titul princ z Canina a z papežské vůle se stal suverénním vládcem svých rozsáhlých pozemků v Caninu. Přes předchozí ostré rozpory obou bratrů Lucien Napoleona při návratu z Elby podpořil a prosazoval jeho zájmy na Apeninském poloostrově. Po druhém - definitivním - pádu Napoleona byl Lucien v Turíně na rozkaz sardinského krále zatčen, ale po intervenci papeže propuštěn. V důsledku nástupu Bourbonů na francouzský trůn byl Lucien Bonaparte roku 1816 vyhoštěn z Francie a zbaven svého členství v Akademii. Zbytek života prožil v Itálii.\n\nLucien Bonaparte byl literárně činný, uveřejnil díla prozaická i poetická. Nejznámějším dílem byl svého času román \"”La Tribu indienne”\" (Indiánský kmen) a epos \"Charlemagne\" o životě Karla Velikého. Jeho nejstarší syn Charles Lucien, narozený 2 měsíce po svatbě rodičů roku 1803, byl světoznámým ornitologem a jeho prapravnučka Marie Bonapartová byla průkopnice psychoanalýzy a nejslavnější žačka Sigmunda Freuda. Jeho další syn Louis Lucien Bonaparte byl jedním ze zakladatelů novodobé lingvistiky a hlavním iniciátorem baskického národního obrození.\n\n Lucien Bonaparte na stránkách Francouzské akademie\n"}
{"id": "202423", "url": "https://cs.wikipedia.org/wiki?curid=202423", "title": "Christopher Eccleston", "text": "Christopher Eccleston\n\nChristopher Eccleston (* 16. února 1964, Salford, Lancashire) je britský herec, známý svou rolí devátého Doktora v britském seriálu \"Doctor Who\", nebo rolí Matta Jamisona v britském pořadu \"The Leftovers.\"\n\nNarodil se v roce 1964 do chudé, dělnické anglické rodiny. Má dva o osm let starší bratry dvojčata. Jeho rodina žila v malém řadovém domě, než se v jeho sedmi měsících přestěhovali do Little Hulton. Původně se chtěl stát profesionálním fotbalistou za svůj velmi oblíbený tým Manchester United, ale v 19 letech v sobě objevil lásku k herectví, a tak svůj názor změnil. Eccleston začal dojíždět vlakem do Joseph Eastham High School, a následně přestoupil na londýnskou Central School of Speech and Drama. Po dokončení studia zahájil svou divadelní kariéru na jevišti Bristol Old Vic, kde hrál několik let. Následně vystřídal spoustu londýnských divadel jako je třeba britské Národní divadlo.\n\nJakmile se přestěhoval do Londýna, tak si zahrál v Kes od Kena Loacha a Saturday Night and Sunday Morning. Brzy ale zjistil, že mu více sedí klasici jako je Shakespear nebo Čechov. Na jevišti vystoupil poprvé ve svých 25 letech v Bristol Old Vic ve hře A Streetcar Named Desire. Jelikož již dokončil školu, ale neměl tolik hereckých nabídek, byl v podstatě nezaměstnaný. Musel se proto živit pracemi v supermarketech, na stavbách apod. Jeho první filmová zkušenost je z roku 1991, kdy se objevil na plátně v roli Dereka Bentleyho, ve filmu Let Him Have It a v epizodě \"Second Time Around\" v seriálu Inspector Morse. Díky tomuto si ho začala veřejnost všímat a přineslo mu to nějaké zakázky. Jeho první pravidelná role byla v pořadu Cracker, ve kterém hrál v letech 1993-4. Za tuto roli si získal uznání diváků, když se ale rozhodl dobrovolně z pořadu odejít, nechali jeho postavu producenti umučit sériovým vrahem, což zapříčinilo, že se začal dostávat do povědomí lidí v Británii. Další důležitá role přišla v roce 1994 ve filmu \"Shallow Grave,\" ve které hrál spolu se začínajícím Ewanem McGregorem. Ten samý rok vyhrál Christopher konkurz na postavu Nicky Hutchinson v britském dramatu \"Our Friends in the North,\" kde hrál po boku Daniela Craiga, budoucího představitele Jamese Bonda. Jeho filmová kariéra začala rychle stoupat, málokdy nehrál hlavní roli. Také si párkrát zahrál po boku slavných hollywoodských hereček. Hrál ve filmech jako: \"Jude\" (1996), \"Elizabeth\" (1998), \"eXistenZ\" (1999), \"Gone in 60 Seconds\" (2000), což je pořad o autech a on sám v té době neměl ani řidičák, dále v \"The Others\" (2001), \"24 Hour Party People\" (2002) and \"28 Days Later\" (2002). Jeho doposud nejvýraznější role byl Hamlet, kterého si zahrál v roce 2002 ve svém oblíbeném divadle – West Yorkshire Playhouse v Leedsu.\n\nEccleston prý napsal mail Russellu T. Daviesovi, že by si přál být na seznamu kandidátů na Doktora. V roce 2004 bylo při obnovování seriálu Doctor Who odhaleno, že Eccleston bude nová doktorova inkarnace, v pořadí již devátá. Eccleston nastoupil i s novou společnicí, tehdy začínající popovou zpěvačkou Billie Piperovou. Christopher působil spíše tajemně, diváci si ho ale postupem série velmi zamilovali a stal se velmi oblíbený. Jeho charakter působí zvláštně. Jako jediný doktor má severský přízvuk. Působil přísně, ale většina diváků ho i přes to obdivovala. Přestože byl natolik oblíbený, gradující rozdíly mezi tím, co chtěl tehdejší producent seriálu Russell T. Davies a sám Eccleston ohledně charakteru doktora, a stálé nenalezení kompromisu, donutilo Ecclestona seriál po první řadě opustit. Využil tedy možnost regenerace a předal žezlo Davidu Tennantovi, jakožto desátému doktorovi. Ten se stal snad ještě úspěšnějším a oblíbenějším, než byl Christopher. Eccleston se dlouho ke svému odchodu nechtěl vyjadřovat. BBC uvedla, že se bál, aby nebyl s touto rolí spojován. To ovšem Christopher odmítl. Ale zvídavým otázkám novinářů přece jenom neunikl. V interview pro Daily Record řekl: , Už jsem toho měl dost. Chtěl jsem si to (Doktora, pozn. red.) zahrát po svém, trochu jinak. Jelikož jsme nenalézali kompromis, bylo pro mne nejlepší řešení prostě odejít. […] Je velmi jednoduché zůstat v jedné práci, ve které se necítíte pohodlně, a tvářit se, že vám nic nevadí. Ale já chci odolávat pokušením.\" Na dotaz v roce 2013, jestli se zúčastní speciálu k padesátému výročí řekl: ,Ne, nikdy nevstupuji dvakrát do stejné řeky.\" Nicméně toto období v Ecclestonovi zanechalo nějaké vzpomínky, jelikož mu děti nosily obrázky Dáleků a chovaly se vcelku podobně, jako kdysi v roce 1963 k Williamovi Hartnellovi (1. Doktor).\n\nV březnu 2006 se objevil v show \"Best Ever Muppet Moments\" jako moderátor. V témže roce začal hrát v pořadu \"Perfect Parents\", jež bylo napsáno a režírováno Joe Ahearne, který režíroval i Doctora Who. Cristopher si v roce 2010 zahrál Johna Lennona v pořadu \"Lennon Naked\". V roce 2012 hrál v politickém thrilleru zvaném Blackout.\n\nV roce 2010 se oženil a v lednu 2012 se stal otcem prvního svého dítěte Alberta. Druhé dítě Esme se narodilo v roce 2013. Přestože je jeho původní rodina věřící, on je zapřísáhlý ateista. Je to charitativní pracovník a je také zastáncem britského Červeného kříže. Dále podporuje výzkum Alzheimerovy choroby a jiné formy demence, jelikož jeho otec Ronnie trpěl ve svém stáří až do smrti v roce 2012 vaskulární demencí. Christopher je vegetarián a rád běhá maratony. Je rozvedený, ale měl dlouholetý vztah s herečkou Siwan Morrisovou. Je to velký fanoušek Manchester United, kterému chodí fandit dodnes.\n\n"}
{"id": "202424", "url": "https://cs.wikipedia.org/wiki?curid=202424", "title": "Jan P. Muchow", "text": "Jan P. Muchow\n\nJan P. Muchow (* 21. června 1971 Rathenow, Německá demokratická republika) je český hudebník, hudební skladatel, hudební producent a příležitostný herec, člen skupin Ecstasy of Saint Theresa a Umakart.\n\nVystudoval Střední průmyslovou školu strojní v Praze a již během studií se začal věnovat hudbě. V roce 1991 založil skupinu Ecstasy of Saint Theresa, se kterou vydal pět alb. Deska Slowthinking (2002) získala Anděla za album roku.\nSložil hudbu k více než desítce českých filmů. Jde o držitele čtyř ocenění Český lev za nejlepší hudbu ve filmech \"Jedna ruka netleská\", \"Grandhotel\", \"Ve stínu\" a \"Krásno\", nominace také obdržel za filmy \"Václav\" a \"Samotáři\". Dále složil hudbu například k seriálu \"První krok\", filmům \"Muži v naději\" nebo \"Šeptej\", kde ztvárnil jednu z postav.\n\nS Michalem Novinskim je autorem soundtracku k ukázce dokumentu Tomáše Kudrny \"Hledá se prezident\" (2013).\n\nPříležitostně koncertuje svou další kapelou Umakart, se kterou napsal píseň Půlnoční pro Václava Neckáře. Věnuje se také produkci např. Monika Načeva, Anna K, Tata Bojs, Priessnitz, Bára Poláková.\n\nJ. P. Muchow je ženatý a má syna Huga a dceru Rikku.\n\n"}
{"id": "202425", "url": "https://cs.wikipedia.org/wiki?curid=202425", "title": "Juno (mytologie)", "text": "Juno (mytologie)\n\nJuno (latinsky Iuno) byla hlavní bohyně starověkého Říma (ve starověkém Řecku jí odpovídala Héra, Etruskové ji nazývali Uni). Byla to královna bohů, sestra a zároveň i manželka Jova, vládce všech bohů, a matka Hébé, Vulkána a Marta, jedna z nejdůležitějších postav božstva starořímského náboženství. Spolu s Jupiterem a Minervou tvořila Triádu.\n\nStejně jako Jupiter měla Juno schopnost vrhat blesky. Často bývá vyobrazena se zbraní v ruce a v plášti z kozí kůže, což byla část oblečení, kterou si Římští vojáci oblékali při tažení.\n\nPředpokládá se, že Junina doména byla původně živá síla nebo mládí. Se slábnutím významu starověkého Řecka ve prospěch Římské říše se význam Juno omezil na choť Jupitera a královnu bohů. Přídomky \"Interduca\" a \"Domiduca\", které jí Římané dávali (v překladu: \"„ta, která vede nevěstu k manželství“\" a \"„ta, která vede nevěstu do jejího nového domova“\"), bohyni Juno přisuzují funkci jakési \"patronky\" nevěst nebo obecně manželství.\n\nDalší přídomky vyzdvihují Juno jako královnu, ochránkyni financí, bohyni osudu nebo „tu, která vede děti ke světlu.“ Tato označení mají většinou spíše poetickou hodnotu.\n\n"}
{"id": "202426", "url": "https://cs.wikipedia.org/wiki?curid=202426", "title": "Kateřina Winterová", "text": "Kateřina Winterová\n\nKateřina Winterová (* 12. února 1976 Benešov) je česká herečka, stálá členka činohry Národního divadla v Praze a zpěvačka skupiny Ecstasy of Saint Theresa.\n\nNarodila se v Benešově a mládí prožila v Mělníku. Jejím partnerem je vydavatel a režisér Tomáš Zilvar (nar. 1977), mají spolu dvě děti.\n\nV letech 1990–1996 absolvovala hudebně-dramatické oddělení pražské konzervatoře, již během studií hrála v Divadle pod Palmovkou. V letech 1996–1998 hostovala v Klicperově divadle v Hradci Králové a v činohře Národního divadla nastudovala pohostinsky role ve dvou inscenacích \"Romance pro křídlovku\" a \"Bloudění\". Od roku 1998 působí ve stálém angažmá v Národním divadle.\n\nV roce 2011 byla nominována za roli Nory na ceny Thálie a Alfreda Radoka.\n\nVedle angažmá v Národním divadle jako host vystupuje na jiných scénách. V Divadle Ta Fantastica v roce 2006 nastudovala roli Katky v Thomasových \"Osmi ženách\". V Divadle Pallace hraje roli Terezy ve hře \"Opona nahoru!\" od Petera Quiltera\n\nOd roku 1998 působí jako zpěvačka skupiny Ecstasy of Saint Theresa. Skupina dlouhodobě patří mezi kultovní skupiny stojící na pomezí elektronické, indie a ambientní hudby. Společně s Janem P. Muchowem vydali tři studiová alba a jeden záznam živého vystoupení.\n\nV roce 2002 obdržela Anděla v kategorii \"Zpěvačka roku\".\n\nDiskografie skupiny The Ecstasy Of Saint Theresa.\n\nDále zpívá s rapperem Vladimirem 518 v písnich \"Du Dolů\" a \"Václavák\". V roce 2011 nahrála duet \"Ravens\" se seskupením Republic of Two.\n\n\n\nDo stálého angažmá činohry Národní divadla nastoupila v roce 1998. První zkušeností byly inscenace \"Romance pro křídlovku\" a \"Bloudění\", kde hrála jako host.\n\n\n"}
{"id": "202428", "url": "https://cs.wikipedia.org/wiki?curid=202428", "title": "Pivovar Černá Hora", "text": "Pivovar Černá Hora\n\nPivovar Černá Hora je pivovar a sodovkárna v městysu Černá Hora, jejímž vlastníkem je společnost Pivovar Černá Hora a.s.\n\n1. dubna 2010 se pivovar stal součástí české pivovarnické skupiny Pivovary Lobkowicz Group a.s.\n\nPrvní písemná zmínka pochází z 16. července 1298, další z roku 1308 (v té tobě nazýván \"BRAXATORIUM TEMPLARIORUM IN MONTE NIGRO\"), poté následuje až z roku 1530 ve společné majetkové smlouvě bratrů Tase Černohorského z Boskovic a Jaroslava Černohorského z Boskovic. V 19. století byl pivovar poprvé pronajmut (včetně hospody a palírny) a to Maxmiliánu Polákovi.\n\nV roce 1896 byla založena Rolnická akciová společnost pivovarní a sladovní v Černé Hoře, která uzavřela nájemní smlouvu na 20 let s majitelem hrabětem Augustem Friesem. V roce 1923 nakonec August Fries pivovar této společnosti prodal.\n\n3. července 1949 vyhláškou ministerstva výživy došlo ke znárodnění Černohorského pivovaru a.s. a vyhlaškou stejného úřadu ze dne 20. července 1948 byl pivovar začleněn do Středomoravských pivovarů n.p. v Brně. Tento státní podnik měnil různě své názvy a 11. srpna 1996 byl nakonec privatizován a stal se opět soukromým podnikem pod názvem PIVOVAR ČERNÁ HORA a.s.\n\nV únoru 2009 dostalo stávající světlé dvanáctistupňové pivo Ležák název Kamelot od stejnojmenné moravské folk-countryové skupiny Kamelot. Nový název se stal současně propagací turné alba Mořská sůl skupiny Kamelot.\n\nV roce 2009 byl prodán Ing. Fuskem jeho většinový podíl v pivovaru společnosti K Brewery. Tímto zaniká samostatný Pivovar, jakým byl před válkou, a stává se jenom jednou ze značek společnosti K Brewery Group.\n\n1. dubna 2010 se pivovar se stává již jako sedmý pivovar v pořadí součástí české pivovarnické skupiny Pivovary Lobkowicz, jejímž hlavním cílem je zachovat tradici vaření poctivého piva v českých a moravských regionálních pivovarech.\n\nVeškeré pivní tácky pivovaru Černá Hora\n\n"}
{"id": "202432", "url": "https://cs.wikipedia.org/wiki?curid=202432", "title": "Paolo Uccello", "text": "Paolo Uccello\n\nPaolo di Dono zvaný Uccelo (1397 Pratovecchio u Arezza – 1475 Florencie) byl italský raně renesanční malíř, mozaikář, dekoratér a nadšený zastánce perspektivní teorie, kterou usiloval důsledně aplikovat v malířství. Někdy bývá podle mylných informací v jeho životopise od Giorgia Vasariho považován za předchůdce Ghibertiho, Donatella a Brunelleschiho a za objevitele perspektivy, což však životopisná data vylučují. \n\nPaolo Uccello, jak vyplývá z několika umělcových daňových přiznání, se narodil roku 1397. Svou přezdívku ,Uccelo“ (pták) získal díky své zálibě v malování ptáků. Jeho otec Dono di Paolo byl lazebník a felčar z vesnice Pratovecchio u Arezza a jeho matka se jmenovala Antonia. Sám Uccello je považován za jednoho z nejnadanějších a nejsvědomitějších umělců a řemeslníků své doby. Paolo byl spíše podivínské a hloubavé povahy. Díky jeho plnému nasazení ve věcech studijních, žil izolovaně uzavřen ve svém světě. Původem se vyučil zlatnictví a sochařství v dílně Lorenza Ghibertiho, kde působil jako jeho pomocník. Zde byl také seznámen s mladým Donatellem, se kterým poté udržoval celoživotní přátelství. V roce 1414 byl Uccello přijat do malířského cechu Sv. Lukáše (\"Compagnia di San Lucca\") a už o rok později se stal členem oficiálního florentského malířského cechu \"Arte dei Medici e degli Speziali\". \n\nV roce 1453 se oženil s Tomassou Malficiovou a už v tomtéž roce se mu narodil syn Donato, kterého pojmenoval po svém blízkém příteli Donatellovi. V roce 1456 se pak narodila dcera Antonia, která se později stala karmelitánskou jeptiškou. Podle Vasariho byla Antonia také malířkou, což stálo na jejím úmrtním listě, když v roce 1491 zemřela. Žádné její dílo však není známo, a tak nelze porovnat její styl se stylem jejího otce a zjistit, zda po něm zdědila talent a do jaké míry se jím nechala inspirovat. V srpnu roku 1469 prohlásil Uccello ve svém daňovém přiznání, že: „Jsem starý a všechno mě bolí, moje žena je také nemocná a už nemohu dál pracovat“ a od té doby už nemaloval. Zemřel takřka sám a v úplném zapomnění 10. prosince 1475 ve Florencii. Byl pohřben v rodinné hrobce v kostele Santo Spirito. Zanechal po sobě syna, ženu a dceru.\n\nPaolovými prvními malbami byly fresky v Lelmově špitále, kde namaloval v podlouhlé nice sv. Antonína Opata mezi sv. Kosmu a Damiána. Tyto fresky však byly zničeny společně s malbami dvou postav v klášteře Annalena. V kostele Santa Trinita namaloval nad dveřmi sv. Františka, jak přijímá stigmata, opravuje kostel, jejž podpírá ramenem, a jak rozmlouvá se sv. Dominikem. Pro florentský dom Santa Maria Del Fiore v postranní kapli, kde se rovněž nachází deskový obraz od jeho současníka Masaccia, namaloval fresku Zvěstování s dokonale provedenou stavbou, jež je důkazem jeho perspektivních studií. Oltář sv. Kosmy a Damiána, zhotovený pro kapli sv. Jeronýma v kostele Carmine, se nedochoval. Později byl Uccello požádán, aby vytvořil řadu scén se zvířecími náměty pro dům Medici. Vasari oceňuje dynamickou, energeticky podanou scénu lva bojujícího s hadem. Na těchto pracích je zřejmá jeho vášeň ke zvířatům, která miloval a také často zobrazoval.\n\nI když je Paolo znám spíše jako malíř, v letech 1425 – 1430 působil jako mozaikář a podílel se na výzdobě benátského chrámu San Marco, nic z jeho prací zde se však nedochovalo.\nJeho zralý umělecký styl se projevil až na freskách v ambitu florentského kláštera Santa Maria Novella. Tématem celého souboru jsou výjevy ze Starého zákona, objevují se zde fresky s námětem Stvoření světa, Stvoření Adama a Evy, První hřích, na nichž umělec pracoval kolem r. 1430, Potopa, Oběť a Noemovo opilství jsou práce z let 1446 – 1448. Fresky byly r. 1940 sňaty a vystaveny v sousedním refektáři a poté roku 1966 vážně poškozeny při povodni. Tímto dílem si získal věhlas a slávu. Ve Florencii se poté usídlil téměř natrvalo a účastnil se výzdoby dalších významných florentských chrámů. Jedním z nejvýznamnějších počinů ve Florencii v této době byla dostavba a výzdoba florentského domu Santa Maria del Fiore. Roku 1436 mu byla zadána zakázka na zhotovení fresky na památku anglického kondotiéra Johna Hawkwooda, který byl ve florentských službách a vyznamenal se v bitvě u Casciny roku 1364. Freska byla roku 1842 přenesena na plátno a od roku 1947 je opět na svém původním místě. Monochromní provedení budí iluzi sochařského díla a zobrazuje samotného kondotiéra na koni, který stojí na jeho sarkofágu. Portrét s dokonale zvládnutou perspektivou budí téměř dojem sochařského díla. Roku 1443 vytvořil také kartony pro dvě kruhová okna a barevnou freskou a namaloval ciferník se čtyřmi hlavami nad vchodem. Dnes je dílo silně přemalováno. Roku 1445 cestoval na krátkou dobu do Padovy na pozvání Donatella, který zde pracoval na jezdecké soše kondotiéra Gattamelaty. Uccellovy padovské práce se však nezachovaly.\n\nV letech 1450 – 1456 pracoval na své nejvýznamnější zakázce. Jsou to tři obrazy pro Palazzo Medici, jejichž námětem je Bitva u San Romana, kde roku 1432 zvítězila florentská armáda nad sienskou. Obraz je dokonalou perspektivní studií plnou řady perspektivních zkratek, kde se prolíná jak plošný, tak hloubkový účinek znatelný ve zploštělých formách lidských těl zasazených do dokonale vyprojektovaného prostoru. To vše spolu vytváří věrnou iluzi bitevního chaosu. Ke konci života mezi léty 1465 – 1469 působil v Urbínu se svým synem Donatem ve službách bratrstva \"Corpus Domini\", pro které vytvořil predellu pro nový oltář. K jeho posledním dílům se řadí také portréty pěti význačných umělců, které si ponechal doma na památku. Prvním z portrétovaných byl Giotto představující světlo a počátek umění, Filippo Brunelleschi za architekturu, dále pak Donatello za sochařství, autoportrét za malbu a přítel Antonio Manetti za matematiku.\n\nPodle Vasariho byl Uccello nejpodivuhodnějším malířem z generace po Giottovi. Uccellův talent je zřetelný v provedení detailu a pečlivých forem, perspektivě obrazu a důrazu na vypracování pozadí a trojrozměrnosti díla. Zprvu pracoval podle tradic pozdní gotiky, avšak později dokázal svoje díla přenést do nových principů renesance. Jeho malířské umění charakterizuje zájem o studium lineární perspektivy na úkor studia figur či zvířat, z kterého se později stává až jistá posedlost. Jeho díla tak občas působí nepřirozeným až těžkopádným dojmem. Výjimečným prvkem jeho děl je také osobitý kolorit a ležérní přístup k realitě. Syté odstíny používané občas zcela iracionálně působí až psychedelickým dojmem. Již za jeho života působila díla spíše bizarně a zájem o něj postupně slábl. Rehabilitace se mu dostalo až ve 20. století, kdy se jeho tvorba stala inspirací pro celou řadu moderních uměleckých tendencí.\n\n\n"}
{"id": "202443", "url": "https://cs.wikipedia.org/wiki?curid=202443", "title": "Široký vrch (Lužické hory)", "text": "Široký vrch (Lužické hory)\n\nŠiroký vrch je zalesněný táhlý znělcový masív (586 m) v nejsevernější části České republiky, v okrese Děčín, v Lužických horách, přibližně 1 km na severozápad od obce Rybniště. Na severozápadním svahu je skalnatý a suťový sráz, další malé skalky jsou roztroušeny po lese. Jedna z nich, skalní suk, nazývaná \"Karlova výšina\", byla v roce 1885 upravena jako vyhlídka. Byla obnovena v roce 1997 a je z ní výhled na lesnatou krajinu Českosaského Švýcarska.\n\n"}
{"id": "202446", "url": "https://cs.wikipedia.org/wiki?curid=202446", "title": "Inaugurační diplomy", "text": "Inaugurační diplomy\n\nInaugurační diplomy byly souborem privilegií a závazků, které nastupující český král Jan Lucemburský potvrdil české šlechtě. Nejprve 25. prosince 1310 pro Čechy a o půl roku později (18. června 1311) pro Moravu. Král se zavazoval, že nebude domácí úřady obsazovat cizinci a že nebude žádat zemskou vojenskou hotovost pro tažení v zahraničí.\n\nV roce 1310 uzavřel ve Špýru (Speyer) Jan Lucemburský sňatek s Eliškou Přemyslovnou, což mu otevřelo cestu k českému trůnu, který vybojoval v zápase s Jindřichem Korutanským.\n\nKorunovace byla podmíněna tzv. inauguračními diplomy, jež si vymohla česká šlechta v důsledku snahy o odvrácení nastolení cizí správy českého státu. Inaugurační diplom zřetelně omezoval centrální královskou moc, byl momentálním potvrzením síly šlechty, ale byl i prvním krokem k uzákonění dualismu mezi králem a stavovskou obcí. Na jeho základě udělil král většinu dvorských úřadů českým pánům. Podkomořím a maršálkem se stal Jindřich z Lipé, nejvyšším komorníkem Petr I. z Rožmberka, kancléřem Jan Volek.\n\nJan Lucemburský částečně oslabil i své právo na odúmrť (ve středověku „spadnutí“ půdy na vrchního vlastníka půdy, obvykle při vymření rodiny po meči, půda mohla připadnout i vesnické občině. Panovník mohl převzít půdu i při porušení věrnosti vazalů). Odmítal však přijmout princip svobodného testamentu. V souhrnu diplomy posílily hospodářsko-politickou pozici šlechty, zvláště vyšší.\n\n\n"}
{"id": "202447", "url": "https://cs.wikipedia.org/wiki?curid=202447", "title": "Jiří Křenek", "text": "Jiří Křenek\n\nJiří Křenek (* 25. února 1974 Praha) je současný český fotograf, který se zaměřuje na oblast motoristického sportu. Jako jediný občan České republiky má akreditaci k fotografování závodů Formule 1. Vedle motoristických snímků zpracovává také sociologicky laděné dokumentární soubory - mj. o hypermarketech, satelitních vesničkách (tzv. sídelní kaši) a fenoménu mobilního telefonu. Jeho aktuální volnou tvorbou jsou dokumenty z prostředí in-line bruslařů a hráčů počítačových her.\n\nKřenek absolvoval Střední odborné fotografické učiliště v Praze a Institut tvůrčí fotografie Slezské univerzity v Opavě. Ještě během studií na učilišti začal pracovat pro vydavatelství časopisů Axel Springer, konkrétně pro jím vydávané motoristické časopisy.\n\nZa své fotografie získal několik cen – mimo jiné dvě 1. místa v soutěži Czech Press Photo (2000, 2002), grant pražského primátora (2001), hlavní cenu Talentinum (2001), 1. cenu za nejlepší výtvarnou fotografii motoristického sportu v Paříži (2004) nebo Cenu Jaromíra Funkeho za druhé místo v soutěži o nejlepšího českého fotografa do 35 let (2004).\n\n"}
{"id": "202451", "url": "https://cs.wikipedia.org/wiki?curid=202451", "title": "Tomáš Němec", "text": "Tomáš Němec\n\nTomáš Němec může být:\n"}
{"id": "202452", "url": "https://cs.wikipedia.org/wiki?curid=202452", "title": "Alain Corneau", "text": "Alain Corneau\n\nAlain Corneau (7. srpna 1943 Meung-sur-Loire, Loiret, Francie – 30. srpna 2010 Paříž) byl francouzský filmový režisér a scenárista. Původním povoláním byl hudebník.\n\nPracoval s režisérem Costou-Gavrasem jako jeho asistent. Tehdy také poprvé spolupracoval s francouzským hercem Yvesem Montandem, se kterým se setkal ještě několikrát během své kariéry.\n\nV roce 1989 natočil podle knihy italského spisovatele Antonia Tabucchiho film \"Indické nokturno\" (\"Nocturne indien\") s Jeanem-Huguesem Angladem v hlavní roli.\n\nZemřel v pařížské nemocnici, příčinou úmrtí byla rakovina.\n\n"}
{"id": "202461", "url": "https://cs.wikipedia.org/wiki?curid=202461", "title": "Chuchelská radiála", "text": "Chuchelská radiála\n\nChuchelská radiála je jedna z radiál, která propojuje Městský a Pražský okruh na jihu Prahy.\n\nChuchelská radiála začíná na křižovatce s Barrandovským mostem jako Strakonická ulice. Trasa je vedena na jih podél Vltavy a v těsné blízkosti chuchelského závodiště. V Malé Chuchli je překlenuta mostem z r. 2005. Před Lahovickým mostem je postavena mimoúrovňová křižovatka. Radiála pokračuje do Lahovic k mimoúrovňové křižovatce s Pražským okruhem. Radiála pak plynule přechází v Dálnici D4.\n\nVýstavba radiály probíhala ve dvou etapách. V 70. letech byl postaven úsek Branický most – Lahovice. V 80. letech byl postaven úsek Barrandovský most – Branický most. V letech 2002 až 2004 byl celkově rekonstruován Lahovický most.\n\n\n"}
{"id": "202462", "url": "https://cs.wikipedia.org/wiki?curid=202462", "title": "Mezinárodní organizace frankofonie", "text": "Mezinárodní organizace frankofonie\n\nMezinárodní organizace Frankofonie (- OIF) nebo zkráceně frankofonie (\"La Francophonie\") je mezinárodní organizace francouzsky mluvících a \"spřízněných\" států.\n\nOrganizace byla založena v roce 1970, zahrnuje 55 členských států (zpravidla bývalé francouzské kolonie) a vlád a 13 pozorovatelských států (včetně Česka a Slovenska). Předpokladem přijetí není stupeň užívání francouzštiny, ale převládající přítomnost francouzské kultury a francouzského jazyka v identitě členského státu, která obvykle vyplývá ze vzájemného působení Francie s ostatními státy v dějinách.\n\n"}
{"id": "202464", "url": "https://cs.wikipedia.org/wiki?curid=202464", "title": "Radlická radiála", "text": "Radlická radiála\n\nRadlická radiála na západě Prahy nese v již zprovozněné části název Rozvadovská spojka. Někdy se v projektech označuje R5. Je pokračováním dálnice D5, na okraji Prahy je rozsáhlou mimoúrovňovou křižovatkou napojena na Pražský okruh a provizorně končí ve Stodůlkách napojením na Bucharovu ulici. V budoucnu má pokračovat až k napojení na Městský okruh. \n\nPrvní úsek, Stodůlky – Třebonice, dlouhý 4 kilometry, byl postavený v letech 1976–1980 a zprovozněný 20. října 1980. Později byl pojmenován Rozvadovská spojka. Stavba zatím končí ve východních Stodůlkách v místě osmičkovitého mimoúrovňového křížení s Bucharovou ulicí. Rozděluje Třebonice na severní část, patřící k městské části Praha-Zličín, a jižní část, patřící, stejně jako Stodůlky, k městské části Praha 13. \n\nPřibližně uprostřed své délky je tento úsek deltovitým mimoúrovňovým křížením propojen s Jeremiášovou ulicí, vedoucí podél západního okraje stodůlecké zástavby. U třebonické nákupní zóny Zličín je osmičkovitou mimoúrovňovou křižovatkou napojena na Řevnickou ulici. Kromě mostů, které jsou součástí mimoúrovňových křížení, je Rozvadovská spojka navíc v blízkosti stodůleckých Lužin přemostěna ještě Bavorskou ulicí. \n\nV druhé etapě byla plánována výstavba 5,4 km dlouhého úseku Zlíchov – Stodůlky, která měla probíhat v letech 2012–2015 .\n\nPodle původních plánů ze 70. a 80. let 20. století měla radiála vést po povrchu – údajně i kvůli tomu byla začátkem 80. let zbourána část zástavby Radlic a Smíchova podél Radlické ulice a zkrácena tramvajová trať Smíchov - Radlice. Souběžně, například ve \"Směrném územním plánu\" z roku 1986, se uvažovalo i o vedení komunikace v nové trase od usedlosti Koulka úbočím Kesnerky – tomu odpovídá i zalomení Radlické ulice v blízkosti stanice metra Radlická, kde nová komunikace má navázat na západní část Radlické ulice. Tyto plány byly zvažovány v různých variantách, která však vždy vyžadovaly rozsáhlé demolice domů. Začátkem 90. let byly tyto plány opuštěny a nahrazeny tunelovou variantou trasy Zlíchov – Radlice, tedy se zaústěním do Městského okruhu jižněji. Prověřovány byly i varianty severnějšího vedení, pod Pavím vrchem do blízkosti Ženských domovů. \n\nNa Městský okruh má radiála navazovat mimoúrovňově na Zlíchově. Odtud povede pod Děvínem (resp. Dívčími hrady) 2200 m dlouhý ražený tunel Radlice, který vyústí na povrch mimoúrovňovou křižovatkou . Na dalším úseku mají být již jen dva hloubené krátké tunely: tunel Butovice (délka 299 m) a tunel Jinonice (299 m) Délka >= 300 m by si výžádala vyšší vybavení těchto tunelů . U stanice metra Jinonice bude mimoúrovňová křižovatka, další mimoúrovňová křižovatka má být u starých Butovic v místě dnešní křižovatky Radlické a Novoveské ulice. V těchto místech se odchýlí od dosavadního trasování Radlické ulice a povede kolem autobusového terminálu a stanice metra Nové Butovice, kde má být další mimoúrovňová křižovatka, až k nynějšímu provizornímu zakončení prvního úseku. \nVe směru z Prahy má mít kromě dvou základních jízdních pruhů ještě navíc jeden stoupací. Maximální podélný sklon má být kolem 5 %.\n\n\n\n"}
{"id": "202466", "url": "https://cs.wikipedia.org/wiki?curid=202466", "title": "Josef Šnejdárek", "text": "Josef Šnejdárek\n\nJosef Šnejdárek (2. dubna 1875, Napajedla – 13. května 1945, Casablanca) byl český armádní důstojník, účastník první světové války, sedmidenní války o Těšínsko a bojů na Slovensku proti Maďarské republice rad.\n\nŠnejdárek se narodil v rodině mlynáře. Protože mu velice brzy zemřela matka a otce tato skutečnost psychicky zlomila, vyrůstal u svých prarodičů. Podle vyprávění se mladý Josef ve 13 letech rozhodl stát pašou v Cařihradu, utekl ze školy a dostal se až do Terstu, kde mu došly peníze, a odkud ho posléze vyzvedl strýc. Po absolvování kadetní školy vstoupil do rakousko-uherské armády. Sloužil v Budapešti a Innsbrucku, neobvykle rychle dosáhl hodnosti poručíka. Z rakousko-uherské armády odešel a jako vojín vstoupil do francouzské Cizinecké legie, v jejíchž řadách se zúčastnil bojů v severní Africe.\n\nV Cizinecké legii dosáhl hodnosti \"adjudant\" (přibližně rotmistr) a po absolvování školy pro důstojníky pěchoty v Saint-Maixent se stal roku 1907 důstojníkem u pluku alžírských střelců francouzské koloniální armády.\n\nV první světové válce Šnejdárek bojoval na západní frontě, dosáhl hodnosti majora, byl několikrát raněn a vyznamenán. Působil v Československých legiích ve Francii.\n\nRoku 1919 se Šnejdárek (jako francouzský občan) vrátil do Československa. Stal se velitelem československých vojsk operujících na Těšínsku a vedl československou armádu v sedmidenní válce s Polskem.\n\n15. května 1920 se pokusili dva členové polské vojenské organizace \"Polska Organizacja Wojskowa\" z rozkazu jejího vedení Šnejdárka zavraždit. Šnejdárek v té době bydlel v Orlové, v bytě svého přítele ředitele spořitelny Mezery. Atentát se nezdařil - bomba údajně umístěná pod Šnejdárkovou postelí sice vybuchla, ale poškozen byl pouze dům.\nPoté se stal velitelem divize v bojích proti Maďarské republice rad na Slovensku, kde zvítězil v bitvě o Zvolen a jeho vojska postupně obsadila část bývalých Uher. Nicméně až v roce 1927 Šnejdárek formálně odešel z francouzské armády a vstoupil do československé armády.\n\nV československé armádě byl Šnejdárek jmenován armádním generálem a zemským vojenským velitelem na Slovensku. V roce 1932 dal rozkaz k opevnění bratislavské Petržalky betonovými bunkry. V letech 1933–1935 zde vyrostlo 9 objektů. V polovině 30. let byl penzionován.\n\nRoku 1939 Šnejdárek odešel do Francie. Po obsazení Francie odešel do severní Afriky, kde i zemřel. Jeho ostatky byly v roce 1996 přeneseny z Casablanky do rodinného hrobu v Napajedlích.\n\nV roce 1939 publikoval svou autobiografii nazvanou \"Co jsem prožil\". Ta byla vydána znovu v roce 1994 pod názvem \"Pochoduj, nebo zemři!\".\n\nV předvečer 28. října 2012 byl na vrcholu hory Polední nad Bystřicí vztyčen členy Československé obce legionářské Obelisk generálu Šnejdárkovi. Proti vztyčení tohoto obelisku ostře protestoval Josef Szymeczek, předseda Kongresu Poláků v České republice, který označil Šnejdárka za „\"symbol pokoření polského národa\"“. Třinecký archivář Stanisław Zahradnik při této příležitosti uvedl, že „\"Josef Šnejdárek „osvobozoval“ polské těšínské Slezsko za pomoci bajonetů českých legionářů, pronásledování místního obyvatelstva a dokonce vraždění\"“. Do sporu se zapojil i polský konzulát v Ostravě.\n\nV prosinci téhož roku neznámý vandal obelisk poničil. Josef Szymeczek přes svůj nesouhlas se vztyčením obelisku prohlásil jeho poničení za barbarství a srovnal jej s ničením polských nápisů vandaly v české části Těšínska.\n\n27. ledna 2013 byl obelisk slavnostně obnoven členy Klubu vojenské historie I. prapor Ostrava. Na obelisk byla osazena nová pamětní deska a byl očištěn od grafiti.\n\n\n\n"}
{"id": "202467", "url": "https://cs.wikipedia.org/wiki?curid=202467", "title": "Břevnovská radiála", "text": "Břevnovská radiála\n\nBřevnovská radiála je plánovaná komunikace, která má propojit Městský a Pražský okruh na západě Prahy. Radiála se má napojit na Dálnici D6.\n\nPro účely posuzování variant řešení je radiála rozdělena do čtyř úseků:\n\n\nBřevnovská radiála je předmětem sporů, především 1. úsek v oblasti okolí Řep. Připravovaný Metropolitní plán hlavního města Prahy s výstavbou Břevnovské radiály nepočítá.\n\n\n"}
{"id": "202471", "url": "https://cs.wikipedia.org/wiki?curid=202471", "title": "Páni z Dubé", "text": "Páni z Dubé\n\nS přídomkem z Dubé se psaly dvě české nepříbuzné šlechtické rodiny:\n\n"}
{"id": "202474", "url": "https://cs.wikipedia.org/wiki?curid=202474", "title": "Ema Brabcová", "text": "Ema Brabcová\n\nEma Brabcová (* 1. srpna 1981 v Praze) je česká zpěvačka projektu LUNO, bývalá členka skupiny Roe-Deer. V letech 2002 až 2008, a následně od ledna 2017, členkou kapely Khoiba.\n\nZačínala jako vokalistka v kapele Hookers. Poté zpívala ve skupině Roe-Deer, s nimiž vydala alba \"Evereforever\" a \"Aquaparty\". V roli hostující zpěvačky se objevila v nahrávkách skupin 100°C, Selfbrush a na projektu Crushing Bliss od Romana Holého a Ondřeje Brouska. Se skupinou Khoiba vydala alba \"Nice Traps\" a \"Mellow Drama\".\nDne 5. května 2008 Ema opustila skupinu Khoiba.\nHostovala na prvním albu skupiny Sunflower Caravan a příležitostně s nimi i vystupuje.\nNa konci roku 2010 se Ema vrací na scénu s vlastním projektem LUNO, se kterým vydala eponymní album LUNO 2010. Křest nového alba proběhl 21.12.2010 v pražském Rock Cafe. Dne 14. ledna 2017 ohlásila skupina Khoiba návrat na scénu ve složení Ema Brabcová a Filip Míšek.\n\n\n\n\n\n"}
{"id": "202475", "url": "https://cs.wikipedia.org/wiki?curid=202475", "title": "Vysočanská radiála", "text": "Vysočanská radiála\n\nVysočanská radiála je rychlostní komunikace na severovýchodě Prahy, která od roku 2011 propojuje Kbelskou ulici, Pražský okruh a dálnici D10. Pojmenována je jako ulice Novopacká, je po ní vedena \"silnice R10\" a E55. Výhledově se uvažuje o napojení na Městský okruh v oblasti Balabenky.\n\nStavba Vysočanské radiály byla rozdělena na dvě stavební a provozní etapy: úsek Pražský okruh (Satalice) – Kbelská a úsek Kbelská – Městský okruh (Balabenka).\n\nVýstavba radiály v první etapě probíhala v úseku Průmyslový polookruh (Kbelská) – Pražský okruh. Na trase je sedm mostů, délka úseku je 5,6 km. Stavba začala v roce 2005, avšak její dokončení dlouho blokovaly spory o pozemky. Tyto obtíže se ale podařilo vyřešit a komunikace tak byla 28. listopadu 2011 otevřena. Náklady na stavbu včetně výkupu pozemků činily 2,5 miliardy korun.\n\nVýhledově se uvažuje o dostavbě od Průmyslového polookruhu až k Městskému okruhu (křížení ulice Čuprova se Sokolovskou).\n\n"}
{"id": "202486", "url": "https://cs.wikipedia.org/wiki?curid=202486", "title": "Michał Rola-Żymierski", "text": "Michał Rola-Żymierski\n\nMichał Rola-Żymierski (4. září 1890, Krakov – 15. října 1989, Varšava) byl polský maršál.\n\nNarodil se v roce 1890 v Krakově jako Michał Łyżwiński. V roce, 1913 si změnil příjmení na Żymirski poté, co jeho bratr okradl a zavraždil knihovníka krakovského vydavatelství Gebethner a Wolff. Po protestech rodiny Żymirski si příjmení upravil na Żymierski.\n\nV roce 1914 vstoupil do nově tvořených polských legií. Roku 1917 vystoupil z Rakousko-uherské armády a vrátil se do Krakova. Roku 1918 velel pluku ve 4. pěší divizi. V rusko-polské válce velel II. brigádě, poté 2. pěší divizi legií. Po válce odešel studovat do Francie. Po návratu se stal v roce 1924 brigádním generálem. Po květnovém převratu v roce 1926 byl zatčen. Byl odsouzen a degradován. Po propuštění odešel do Francie. Později v roce 1938 se do Polska vrátil. V roce 1945 byl povýšen na maršála. Zemřel v roce 1989 ve Varšavě.\n\n"}
{"id": "202487", "url": "https://cs.wikipedia.org/wiki?curid=202487", "title": "Donatisté", "text": "Donatisté\n\nDonatisté a novaciáni byly dvě fundamentalistické větve katolické církve rozšířené zejména ve 4. století. Byli zásadně proti opětovnému přijetí křesťanů, kteří v době pronásledování pod nátlakem odpadli od církve.\n\nDonatisté a novaciáni byli o své pravdě hluboce přesvědčeni a byli za ni ochotni bojovat nejen argumenty. Považovali se za jedinou pravou církev, která nikdy nezradila a nekolaborovala. Začali si sami světit kněze, vytvořili si vlastní církevní hierarchii a stavěli vlastní kostely. Rostla vzájemná nenávist, vznikaly spory uvnitř rodin. Spor přerostl i do ulice, množily se bojovné oddíly, které pod záminkou šíření té své svaté pravdy byli ochotni ničit majetek a zabíjet.\n\nPodstatou donatismu je popírání církve jakožto objektivně působícího ústavu milosti a spásy a zdůrazňování náboženského subjektivismu a mravního rigorismu.\n\nO tomto muži se nedochovaly téměř žádné záznamy. První zmínka je z roku 313, kdy údajně zavinil rozkol v církvi. Jisté je, že pocházel ze severní Afriky. V roce 311 dorazil do Kartága, kde byl v roce 313 vysvěcen na biskupa. Je považován za zakladatele křesťanského hnutí, jehož členové si říkali donatisté, i když původně toto hnutí založil nejspíše jistý Majorinus.\n\nSporu předcházelo pronásledování křesťanů, které dostoupilo vrcholu za císaře Diocletiana. Ten vydal proti křesťanům celkem čtyři edikty. V prvním křesťany zbavil občanských práv a nařídil zboření kostelů a spálení svatých knih (\"traditores\"). Druhým nechal uvěznit veškeré duchovenstvo. Třetím nařídil mučení vězňů dokud neodpadnou od víry a čtvrtý se týkal všech křesťanů, kterým nabídl jedinou volbu, obětovat bohům nebo smrt. Edikty byly nejen vyhlášeny, ale se vší krutostí i prováděny.\n\nJe celkem pochopitelné, že za těchto podmínek mnozí křesťané nátlaku podlehli a alespoň formálně splnili požadavky císaře. Těmto tzv. padlým křesťanům se říkalo „traditores“. Jakmile pronásledování skončilo a císař Konstantin Velký (Constantinus) vydal tzv. Edikt milánský, kterým bylo nejen křesťanství povoleno, ale byl církvi i vrácen majetek. Řada traditores se domáhala opětovného vstupu do křesťanského společenství, což vyvolalo v církvi spory mezi umírněnými, kteří souhlasili s možností jejich návratu, a radikály, kteří s tímto nesouhlasili. Tito radikálové získali název donatisté podle jistého Donata z Casae Nigrae, který svými veřejnými projevy vyvolal rozštěpení církve v Kartágu. Kartaginského biskupa Caecilliana označil za Antikrista a katolickou bohoslužbu za nečistý obřad plný rouhání.\n\nDonatisté sympatizovali se sv. Cypriánem, který byl mučen během dřívější vlny perzekuce. Spor hlavně spočíval v otázce postavení traditores (církevní představitelé, kteří se vzdali majetku ve prospěch císaře). Donatisté zaujímali názor, že by tito lidé neměli mít možnost vysvěcovat, křtít či provádět rituály. Někteří lidé odmítli přijmout autoritu vůdce Majorita, ten však záhy zemřel a jeho místo připadlo Donatovi. Donatisté byli nejen proti návratu odpadlých křesťanů do církve, ale zastávali i názor, že účinnost svátostí (křtu, svěcení, manželství) je závislá i na důstojnosti toho, kdo křest uděluje a že všechny křty apod. vykonané osobami podezřelými z odpadlictví jsou neplatné. Tomuto podezření se nevyhnul např. ani papež Miltiades. Nelze opomenout ani roli Caecilliana, který patřil k traditorům. Ten se při ukončení perzekuce vrátil k církvi a stal se biskupem v Kartágu. Donatus byl vůdcem této sekty a snažil se bojovat proti Římu, avšak neúspěšně. Nepodařilo se mu přesvědčit Řím, že Caecillianus patřil k traditores a díky tomu by mělo být jeho vysvěcení neplatné.\n\nDonatisté velmi rychle rozšířili svou sektu, která se stala poměrně velkou. Hojně inklinovali k zemědělství ve venkovských oblastech, při mluvě nepoužívali latinu (latinsky mluvili hlavně v Římě). Donatisté byli odsouzeni za papeže Miltiada římským biskupským synodem v roce 313 i za papeže Silvestra I. nicejským koncilem v roce 325. To je však spíše posílilo v odporu ke katolické církvi. V roce 347 byl Donatus odsouzen k exilu (zemřel v roce 355) a po jeho smrti docházelo mezi donatisty k nepokojům a neshodám. Dokonce ani pokus svatého Augustina, který chtěl trpělivostí a mírností, dostatkem argumentů i veřejnými konfrontacemi znovu církev sjednotit, nebyl příliš úspěšný. V roce 411 se konala konference v Kartágu, kde proti sobě stáli donatističtí a katoličtí biskupové v čele se sv. Augustinem. Došlo zde sice k formálnímu smíření, avšak vzájemná nenávist a rozdílnost názorů na některé zásadní problémy přetrvávala a trvalo ještě řadu desetiletí (na východě i století) než byly staré spory zapomenuty.\n\nPodobný spor probíhal i v Římě, kde se vůdčí role radikální opozice ujal Novatianus, který měl velkou autoritu jako vzdělaný člověk a učenec. Nechal se dokonce zvolit jako vzdoropapež proti tehdejšímu biskupu římskému Kornéliovi. Podle něj se zastánci tohoto proudu v církvi nazývali také novaciáni.\n\nToto první zásadní rozštěpení církve (schizma), spor mezi dvěma názorovými proudy v církvi, provází od té doby dějiny církve až do dnešní doby. Reformace, husitské hnutí a konečně i mnohé spory zcela nenáboženské povahy dnešní doby, vycházejí ze dvou zcela rozdílných životních postojů.\n\n\n"}
{"id": "202491", "url": "https://cs.wikipedia.org/wiki?curid=202491", "title": "Železničná spoločnosť Cargo Slovakia", "text": "Železničná spoločnosť Cargo Slovakia\n\nFirma Železničná spoločnosť Cargo Slovakia (pro kterou se zpravidla užívá zkratka ZSSK Cargo, případně též ZSCS, přidělené VKM ZSSKC) je slovenský železniční dopravce podnikající v nákladní dopravě.\n\nSpolečnost byla založena k 1. 1. 2005, kdy došlo k rozdělení původního dopravce Železničná spoločnosť na nákladního dopravce ZSSK CARGO a osobního dopravce Železničná spoločnosť Slovensko (ZSSK). Do firmy byly při jejím vzniku vloženy všechny nákladní vozy zanikající společnosti, část lokomotiv a většina lokomotivních dep.\n\nRozdělení společnosti a vznik ZSSK CARGO souvisel s usnesením pravicové vlády Mikuláše Dzurindy ze dne 7. července 2004 o privatizaci nákladní dopravy původní firmy Železničná spoločnosť.\n\nV roce 2009 společnost přepravila 34 milionů tun zboží, což je pokles o 24 % oproti roku 2008. V roce 2009 byl podíl společnosti na trhu železniční nákladní dopravy na Slovensku ve výši 97 %.\n\nV roce 2010 společnost vlastnila cca 14 700 vozů a přes 700 lokomotiv.\n\n"}
{"id": "202498", "url": "https://cs.wikipedia.org/wiki?curid=202498", "title": "Laissez faire", "text": "Laissez faire\n\n„Laissez-faire“, někdy též \"„laissez faire, laissez passer“\" (výsl. [lese fér lese pase], franc. „nechte činit, nechte plynout“) je heslo klasického liberalismu vyjadřující hlavní ekonomickou zásadu, aby stát nezasahoval do hospodářství a nesnažil se je řídit. Má se omezit na roli garanta bezpečí, majetku a tvůrce a arbitra pravidel, jejichž dodržování má od ekonomických subjektů vymáhat. \"Laissez-faire\" jako program vznikl počátkem 18. století ve Francii a rozšířil se všude tam, kde se prosazoval ekonomický liberalismus. Teprve koncem 20. století se ho někteří teoretici (například Gary Stanley Becker) pokusili rozšířit i na jiné oblasti společenského života, takže mohla vzniknout i představa, že „trh vyřeší všechno“. Naopak zastánci klasického \"laissez-faire\" si dobře uvědomovali zásadní význam práva pro ekonomiku a státu jako jeho garanta.\n\nPodle historické anekdoty se fráze poprvé vyskytla kolem roku 1680 při setkání mezi mocným francouzským ministrem financí Jeanem-Baptistem Colbertem a skupinou francouzských podnikatelů, které vedl jistý M. Le Gendre. Když se jich nedočkavý merkantilistický ministr zeptal, jak by mohl francouzský stát obchodníkům posloužit a pomoci, odpověděl prý Le Gendre prostě \"Laissez-nous faire\" (\"Nechte nás být\", doslova \"nechte nás dělat\").\n\nHistorka o setkání Colberta s Le Gendrem se objevila v roce 1751 v časopise \"Journal Oeconomique\" v článku francouzského ministra a propagátora volného trhu René de Voyera, markýze d'Argensona – což je také první známý výskyt této fráze v tisku. Sám d'Argenson použil frázi již dříve (v roce 1736) ve vlastních zápiscích:\n\nSlogan \"laissez faire\" byl popularizován francouzským fyziokratem a obchodním intendantem Vincentem de Gournayem, o kterém se říká, že si tento termín osvojil z díla Françoise Quesnaye o Číně. Byl to právě Quesnay, kdo vymyslel termín \"laissez-faire, laissez-passer\", přičemž \"laissez-faire\" je překlad čínského slova 無為 (\"wu wei\", v kantonštině \"mo wai\"). Gournay prosazoval odstranění restrikcí obchodu a deregulaci průmyslu ve Francii a anekdotou ze setkání Colberta s Le Gendrem byl prý nadšen. Sám ji přeformuloval takto: \"\"Laissez faire et laissez passer\"\" ('Nechte to být a nechte, aby se to stalo') nebo také \"\"Laissez faire et laissez passer, le monde va de lui même!\"\" (\"Nechte to být a nechte, aby se to stalo, svět se točí sám!\"). Přestože Gournay nezanechal žádná psaná pojednání o svých ekonomických a politických myšlenkách, měl obrovský osobní vliv na svoje současníky, zejména své kolegy fyziokraty, kteří připisují jak slogan \"laissez-faire\", tak tuto doktrínu právě Gournayovi.\n\nPřed d'Argensonem a Gournayem vyslovil větu \"on laisse faire la nature\" ('nechte přírodu konat podle svého') P. S. de Boisguilbert. D'Argenson sám byl během svého života znám spíše díky podobnému, ale méně oslavovanému heslu \"\"Pas trop gouverner\"\" (\"Nevládnout příliš\"). Ale bylo to Gournayovo použití fráze \"laissez-faire\" (zpopularizované fyziokraty), které dalo heslu prestiž.\n\n\"Laissez-faire\" bylo proklamováno fyziokraty ve Francii 18. století, takže bylo v samém středu základů ekonomie a bylo dále rozvedeno slavnými ekonomy počínaje Adamem Smithem. \"Obrat \"laissez faire\" se běžně spojuje s fyziokraty a klasickou politickou ekonomií .\" Kniha \"Laissez Faire and the General-Welfare State\" zmiňuje: \"Fyziokraté reagující na nadměrné merkantilistické regulace Francie v té době vyjádřili důvěru v \"přirozený řád\" nebo svobodu, v níž budou jednotlivci snažící se o své sobecké zájmy přispívat obecnému dobru. Protože podle jejich názoru fungoval tento přirozený řád úspěšně bez pomoci vlády, radili státu, aby se omezil na prosazování práv k soukromému vlastnictví a svobodě jednotlivce, na odstranění všech umělých překážek obchodu a na zrušení všech zbytečných zákonů.\"\n\nV Anglii se v 17. století utvořilo několik sloganů na téma volného obchodu a non-intervencionismu. Ale francouzská fráze \"laissez faire\" se v anglicky mluvících zemích zpopularizovala s rozšířením fyziokratické literatury na konci 18. století. Anekdota o setkání Colberta s Le Gendrem byla otištěna ve Whatleyových \"Principles of Trade\", které napsal v roce 1774 společně s Benjaminem Franklinem – což může být první výskyt v anglicky psané literatuře. \n\n\"Laissez-faire\", produkt osvícenství, bylo \"vnímáno jako způsob, jak vysvobodit lidský potenciál z pout díky znovunastolení přirozeného systému, systému nezatíženého vládními omezeními.\" Podobně vnímal Adam Smith ekonomiku jako přirozený systém a trh jako organickou část tohoto systému. Smith viděl \"laissez-faire\" jako morální program a trh jako jeho nástroj, jak lidem zajistit přirozené právo. Tím pádem se volné trhy stávají odrazem přirozeného systému svobody. Pro Smithe bylo \"laissez-faire\" programem zrušení zákonů omezujících trh, programem pro znovunastolení řádu a pro aktivaci potenciálního růstu.\n\nAvšak Adam Smith a známí klasičtí ekonomové jako Thomas Malthus a David Ricardo tuto frázi nepoužívali. Jeremy Bentham ji používal, ale byl to asi odkaz Jamese Milla na tuto maximu (společně s \"\"pas trop gouverner\"\") v jeho článku pro \"Encyclopædia Britannica\", který rozšířil tento pojem do širšího úzu v anglickém jazyce. S příchodem Ligy proti obilným zákonům získal tento obrat v angličtině na významu.\n\nAdam Smith jako první použil metaforu neviditelné ruky v knize Teorie mravních citů, aby popsal nezamýšlené důsledky ekonomické sebe-organizace plynoucí z vlastního ekonomického zájmu. Myšlenka ležící za \"neviditelnou rukou\", avšak ne fráze sama, patří Bernardu de Mandevillovi a jeho \"Bajce o včelách\". V politické ekonomii byla tato myšlenka a myšlenka \"laissez-faire\" vždy úzce propojena. Někteří charakterizovali metaforu neviditelné ruky jako \"laissez-faire\", ale Smith sám tento obrat nikdy nepoužil.\n\nLaissez faire lze obhajovat různými způsoby, které se však dají zhruba rozdělit do dvou kategorií, na morální a utilitaristickou.\n\nPodle prvního přístupu je eticky správné, aby člověk disponoval se svým majetkem podle svého vlastního přesvědčení, tedy svobodně. Jakýkoliv zásah do těchto jeho práv je násilím a nelze jej obhájit. Takový názor zastával například Murray Newton Rothbard.\n\nUtilitaristické hledisko je přístupem těch zastánců \"laissez faire\", kteří se nechtějí pouštět do diskusí o etice, kteří namísto toho vidí nejpádnější argument pro liberální řád v tom, že funguje mnohem lépe než jiné. Takový názor zastával například Ludwig von Mises.\n\nJedině lidé, kteří svobodně mohou rozhodovat o svém majetku, aniž by museli strpět státní intervenci, jsou motivováni jej využívat co nejlépe, protože plody vlastní práce jim náležejí.\n\nSocialismus a jiné formy vlády, kde stát různými způsoby konfiskoval majetek občanů, je méně efektivní, protože lidé nemají důvod usilovně pracovat. Dalším důvodem je nemožnost správné kalkulace v socialistickém zřízení.\n\nJedině cenový systém a svobodný trh umožňuje správnou koordinaci individuálního jednání, jak upozornil ve dvacátých letech rakouský ekonom Ludwig von Mises. Bez cen nelze vytušit, zda konkrétní činnost je či není žádoucí a efektivní. Spotřebitel bez cen neví, zda neplýtvá například vodou. Podnikatel netuší, nemá-li k dispozici ceny a není-li veden ziskovým motivem, zda zvolil nejlepší výrobní postup a zda vyrábí příliš mnoho, nebo málo.\n\nProto v socialistických ekonomikách docházelo k opakovaným přebytkům a nedostatkům různého zboží, tržní mechanismus nefungoval a byrokratické řízení nebylo schopno jej nahradit. Laissez faire z tohoto úhlu pohledu přináší řešení, svobodní lidé a autonomní trh by totiž dotyčné problémy vyřešili. To se ostatně ukázalo, když komunismus padl.\n\nJeště jiným způsobem obhajoby \"laissez faire\" je poukaz na to, že vědomosti jsou roztroušeny v celé společnosti: Žádná plánovací komise oprávněná státem k řízení nějakého odvětví nemůže nikdy shromáždit všechny relevantní informace, které jsou k rozhodování potřebné. Proto její rozhodnutí budou různou měrou chybná. Na této skutečnosti postavil svou argumentaci držitel Nobelovy ceny za ekonomii Friedrich August von Hayek.\n\n\nMezi klasické autory literatury Laissez-faire patří francouzský ekonom devatenáctého století Frédéric Bastiat, který velmi názorně a čtivě popisuje to, co považuje za neduhy v různých státech.\n\nV zahraničí se k Laissez-faire hlásí například americká \"Libertarian party\" či britská strana se stejným názvem, v České republice Strana svobodných občanů, jejíž předseda Petr Mach dlouhodobě vydává časopis s názvem \"Laissez Faire\".\n\nTermín „laissez faire“ se také objevuje u výchovného stylu, který je označován za liberální (vizte styly výchovy). V sociologii vyznával princip laissez-faire Herbert Spencer.\n\n\n\n\n"}
{"id": "202500", "url": "https://cs.wikipedia.org/wiki?curid=202500", "title": "Pandžnad", "text": "Pandžnad\n\nPandžnad (paňdžábsky ‏پنجند, \"Pandžnad,\" ਪੰਜਨਦ, \"Paňdžnad,\" urdsky ‏پنجند, \"Pandžnad,\" anglicky \"Panjnad,\" \"Punjnad)\" je řeka v pákistánském Paňdžábu. Její název lze přeložit jako \"pětiříčí:\" \"paňdž\" = „pět“, \"nadi\" = „řeka“. Někdy je považována jen za dolní tok Satludže. Tok řeky od soutoku Satludže a Čanábu k ústí do Indu u Mithankótu je dlouhý 96 km.\n\nPod pěti řekami místní obyvatelstvo rozumí pět hlavních řek celého systému: Satludž, jeho přítoky Bjás a Čanáb a přítoky Čanábu Džihlam a Ráví.\n\nPrůtok vody si v ničem nezadá s průtokem Indu. Výrazně se zvyšuje v období monzunu od června do srpna.\n\nVodní doprava je možná při velké vodě. Voda se využívá na zavlažování, k čemuž slouží hustá síť zavlažovacích kanálů.\n"}
{"id": "202507", "url": "https://cs.wikipedia.org/wiki?curid=202507", "title": "Nádraží Braník (terminál MHD)", "text": "Nádraží Braník (terminál MHD)\n\nNádraží Braník je tramvajový a autobusový přestupní terminál městské hromadné dopravy u železničního nádraží v pražské čtvrti Braník, byl zprovozněn 2. července 1959. Terminál byl koncipován tak, aby pokryl současný odjezd většího množství cestujících z nádraží Praha-Braník, zejména o víkendech, kdy tudy cestovalo velké množství Pražanů za rekreací, a byl prvním takto moderně pojatým kapacitním přestupním terminálem městské dopravy v Praze. Autobusová i tramvajová nástupiště byla zastřešena betonovými konstrukcemi, z nichž část byla kolem přelomu století pro špatný stav zbourána. Budova sociálního zařízení pro řidiče je doplněna dispečerským stanovištěm v proskleném velínu ve vyvýšené věži.\n\nTramvajová trať končila od 15. srpna 1924 ve stanici Braník, od 6. ledna 1933 ve stanici Ledárny Braník a od 2. července 1959 byla trať odkloněna do nové, moderní smyčky u nádraží Braník. Od 8. listopadu 1986 byla tramvajová trať v rámci výstavby Barrandovského mostu přeložena z Pikovické ulice na samostatné drážní těleso. 27. května 1995 byla zprovozněna tramvajová trať do Modřan.\n\nV současnosti (2017) nácestnou zastávkou Nádraží Braník v pravidelném provozu projíždějí čtyři tramvajové linky (3, 17, 21 a noční 92) po modřanské trati, ve smyčce končí linka 2 a mimo špičku pracovního dne a o víkendech linka 3.\n\nTramvajová smyčka měla původně dvě výstupní koleje, tři manipulační a dvě nástupní. 14. srpna 1989 byla zrušena vnější výstupní kolej. Po roce 2000 bylo odstraněno zastřešení vnitřní nástupní zastávky. Celá smyčka má deponovací kapacitu 84 vozů typu T.\n\nAutobusové linky do oblasti Hodkoviček a Modřan původně navazovaly na tramvaj u konečné Ledárny (1933–1959), ještě předtím u dřívější konečné Braník. V letech 1928–1930 si Elektrické podniky hl. m. Prahy stěžovaly na podnikatele Vladimíra Nedomu, který bez povolení provozoval levnou soukromou autobusovou dopravu do Modřan, v roce 1928 z centra Prahy a v roce 1930 od konečné Braník. 1. června 1936 zavedly Elektrické podniky autobusovou linku X Ledárny – Modřany, 8. listopadu 1936 linku L Lhotka – Ledárny (od 18. října 1929 do 13. února 1933 jezdila linka L od konečné Braník do Hodkoviček), obě tyto linky jezdily do června 1945 a v pozměněné podobě i později. K 31. prosinci 1951, kdy byly pražské autobusové linky přečíslovány do souvislé řady 101–121, byly linky X a L přečíslovány na 117 a 121 podle tramvajových linek 17 a 21, které u Ledáren končily. V 70. a 80. letech přibylo několik dalších autobusových linek do oblasti Modřan (150, 170, 173) a Lhotky (106, 144). Terminál sloužil i příměstské dopravě ČSAD ve směru na Dolní Břežany, například ještě v roce 1991/1992 u něj stavěla linka 10900 do Jílového u Prahy, 10950 do Vraného nad Vltavou a 11150 do Zvole a Oleška (dnes nahrazené linkami PID 341 a 342 z Modřan).\n\nV současné době (2017) zejména linky 106 a 121, sloužící k místní obsluze Hodkoviček a branické Jiráskovy čtvrti (do srpna 2009 též linka 182 směrem k severní části Modřan), linky pokračují dále východním směrem na Lhotku nebo k sídlišti Novodvorská. Opačným směrem jede od nádraží linka 190 na Smíchov (ve směru na Modřany linka 190 do terminálu u nádraží již mnoho let nezajíždí).\n\nRozlehlá chodníková plocha vedle autobusové a tramvajové otočky směrem k nádraží byla občasně využívána jako skládka stavebního materiálu pro tramvajové tratě. Na části této plochy byla odedávna vyznačena i stanoviště taxislužby. \n\n17. prosince 2019 bylo na této ploše otevřeno bezplatné nehlídané parkoviště P+R s kapacitou 115 automobilů. \n\n\n\n"}
{"id": "202509", "url": "https://cs.wikipedia.org/wiki?curid=202509", "title": "Satludž", "text": "Satludž\n\nSatludž, Satledž nebo Satladž (tibetsky གླང་ཆེན་ཁ་འབབ, wylie \"Glang chen kha abb,\" \"Langqên Kanbab (Langqên Zangbo),\" \"Langčhen,\" čínsky 象泉河, pinyin \"Xiàngquán Hé,\" český přepis \"Siang-čchüan-che,\" urdsky ستلج, \"Satludž,\" hindsky सतलुज, \"Sataludža [Satludž],\" paňdžábsky ਸਤਲੁਜ, \"Sataludža [Satludž],\" v sanskrtu सुटुद्रि, \"Suṭudri,\" anglicky \"Sutlej)\" je řeka v ČLR (Tibetská autonomní oblast), v Indii (státy Himáčalpradéš a Paňdžáb) a v Pákistánu (provincie Paňdžáb). Na dolním toku pod soutokem s Čanábem se nazývá Pandžnad a pod tímto názvem je největším levým přítokem Indu. Je přibližně 1500 km dlouhá. Povodí má přibližně rozlohu 395 000 km².\n\nVytéká ze severozápadního cípu tibetského jezera Rakas u posvátné hory Kailás. Pramenné toky přitékající do jezera i pozdější přítoky odvodňují celé okolí hory, a tak i když význam Kailásu je mimo jiné zdůvodňován počátkem čtyř velkých a posvátných jihoasijských řek, hora sama leží celá v povodí Satludže. Závěry údolí většiny pramenných toků leží v nadmořské výšce kolem 5600 m.\n\nHorní tok Satludže protéká širokou kotlinou, která odděluje Himálaj od Transhimálaje. U Tsaparangu se ve výšce 3600 m zakusuje do himálajského masívu a úzkými soutěskami si proráží cestu do indického Himáčalpradéše. Divoký tok je zde charakterizován spoustou peřejí. Od indické hranice ho sleduje stará \"Hindustan-Tibet Road.\" Na hranici Himáčalpradéše a Paňdžábu je několik vodních děl, která využívají energii řeky, než opustí Himálaj. U města Rúpar pak Satledž vtéká do Paňdžábské roviny, po které teče až k ústí. Mezi městy Firózpur a Sulaimanke tvoří hranici mezi indickým a pákistánským Paňdžábem, dál teče po pákistánském území. Hlavní přítoky jsou Bjás a Čanáb zprava; posledních 96 km toku od soutoku s Čenábem nese jméno Pandžnad.\n\n\nNa horním toku převládá sněhovo-ledovcový zdroj vody, v nižších částech toku jsou to pak především dešťové srážky, které jsou způsobeny převážně letním monzunem s maximem v červenci a srpnu. Průměrný průtok vody u města Rúpar činí 500 m³/s a maximální 20 000 m³/s. Níže po toku se pak zmenšuje, jelikož na území Paňdžábu se voda z řeky a jejích přítoků v hojné míře využívá na zavlažování.\n\nOd řeky se odpojují velké zavlažovací kanály (Dipalpur, Pakpattan, Pandžnád, Sirhind, Bikaner), ve kterých při velké vodě protéká 100 až 300 m³/s vody. Z důvodu regulace toku bylo koryto řeky přehrazeno přehradními nádržemi (Firózpur, Islam, Pandžnad). Vodní doprava je možná při velké vodě na oddělených úsecích. Na konci horského úseku v Indii byl vybudován velký hydrotechnický komplex Bhakra-Nangal. Na řece leží města Nangal, Phillaur (Indie), Bahávalpur (Pákistán).\n"}
{"id": "202512", "url": "https://cs.wikipedia.org/wiki?curid=202512", "title": "Marie Ludovika Španělská", "text": "Marie Ludovika Španělská\n\nMarie Ludovika (Luisa) Španělská (24. listopadu 1745 Portici (Kampánie) – 15. květen 1792 Vídeň) byla císařovna Svaté říše římské (1790–1792), královna česká a uherská, velkovévodkyně toskánská (1765–1790) a infantka španělská.\n\nPocházela z rodu Bourbonů, byla dcerou krále Karla III. Španělského a jeho manželky, princezny Marie Amálie Saské.\n\nSvětlo spatřila již jako páté dítě neapolsko-sicilského královského páru a také pátá dcera, ze starších sester se však dospělosti dožila pouze o rok starší Marie Josefa. Roku 1759 se její otec stal španělským králem a rodina se přestěhovala do Španělska.\n\nPostupem času se rodina rozrostla ještě o dalších osm děti, mezi nimiž byl i příští španělský král Karel IV. a král neapolsko-sicilský Ferdinand I. (zakladatel vedlejší větve Bourbon-Obojí Sicílie a otec budoucí rakouské císařovny Marie Terezy).\n\nDne 16. února 1764 uzavřela sňatek \"per procurationem\" (v zastoupení) v Madridu s arcivévodou Leopoldem, druhým synem císaře Svaté říše římské Františka Štěpána Lotrinského a jeho manželky, české a uherské královny Marie Terezie. Leopold byl dědicem Toskánského velkovévodství.\n\nMarie Ludovika a Leopold se poprvé setkali o rok později 5. srpna, kdy uzavřeli v Innsbrucku oficiální sňatek. O pár dní později (18. srpna) František Štěpán zemřel a oba mladí manželé se stali toskánskými velkovévody, přestěhovali se proto do Florencie, kde prožili následujících pětadvacet let života.\n\nPo smrti císaře Josefa roku 1790 se jeho právoplatným nástupcem stal bratr Leopold a po jeho boku Marie Ludovika císařovnou Svaté říše římské a královnou českou a uherskou atd. Celá rodina se přestěhovala do Vídně, kde oba manželé krátce po sobě zemřeli v roce 1792. Pochováni jsou v kapucínské kryptě ve Vídni. Dědicem trůnu se stal jejich syn František.\n\nSvému manželovi porodila za sedmadvacet let manželství 16 dětí:\n\n"}
{"id": "202519", "url": "https://cs.wikipedia.org/wiki?curid=202519", "title": "Wolfram (hudební skupina)", "text": "Wolfram (hudební skupina)\n\nWolfram je česká metalová kapela. Vznikla v polovině osmdesátých let 20. století v Prachaticích a zpočátku šlo o „tancovačkovou kapelu“ s převzatým repertoárem.\n\nZačátkem devadesátých let po krátké pauze začal kytarista Roman Krokus Kříž s Františkem Jordákem budovat novou kapelu, s repertoárem postaveném výhradně na vlastní tvorbě. František Jordák byl talentovaný kytarista, který se výrazným způsobem představil na kompilaci Petra Jandy – „Čeští mistři rockové kytary“. \n\nV roce 1994 natočila kapela své první album \"Sál času\", na kterém zpívá zpěvačka Pavla Kapitánová. Po čase ji u mikrofonu střídá Milan Fiala a Petr Doldy Dolének. Druhé album \"Misanthrope\" vychází v roce 1997. Na kompilaci Taga records \"Creations From A Morbid Society part III\" má Wolfram dvě skladby, stejně jako na kompilaci amerických Dwel Records \"Chamber Metal Neo-Classical Metal Guitar\".\n\nWolfram oslavil 20 let existence. Poslední album vyšlo v sestavě.\n\n\n"}
{"id": "202524", "url": "https://cs.wikipedia.org/wiki?curid=202524", "title": "Nachlazení", "text": "Nachlazení\n\nNachlazení je rovněž známo pod názvy nasofaryngitida, rinofaryngitida, akutní koryza nebo rýma. Jde o snadno šiřitelné infekční onemocnění horních cest dýchacích, které postihuje zejména nos. Mezi symptomy patří kašel, bolesti v krku, rýma a horečka. Symptomy obvykle ustupují do sedmi až deseti dnů, některé však mohou trvat až tři týdny. Nachlazení mohou způsobit více než dvě stovky virů. Nejběžnější příčinou nemoci je nákaza rhinovirem.\nAkutní infekce nosu, dutin, krku nebo hrtanu (infekce horních cest dýchacích) je kategorizována podle částí těla, které jsou nejčastěji postiženy. Nachlazení postihuje zejména nos, faryngitida krk a sinusitida dutiny. Symptomy se projevují spíše v důsledku reakce imunitního systému na infekci než v důsledku poškození tkáně samotnými viry. Hlavní metodou prevence proti nakažení je mytí rukou. Některé důkazy podporují účinnost nošení obličejových roušek.\nNa nachlazení neexistuje žádný lék, lze však léčit jeho symptomy. Jedná se o nejčastěji se vyskytující infekční onemocnění u lidí. Průměrný dospělý člověk se nachlazením nakazí dvakrát až třikrát ročně, průměrné dítě šestkrát až dvanáctkrát ročně. Tyto infekce lidstvo provázejí už od dávných dob.\n\nNejběžnějšími příznaky nachlazení jsou kašel, rýma, ucpaný nos a bolesti v krku. Další symptomy mohou zahrnovat bolesti svalů (myalgie), pocit únavy, bolesti hlavy a ztrátu chuti k jídlu. Bolest v krku se dostavuje u přibližně 40 % lidí, zatímco kašel u přibližně 50 % nemocných. Bolest svalů se vyskytuje přibližně v polovině případů. Horečka je u dospělých neobvyklým symptomem, u kojenců a malých dětí je však běžná. Kašel způsobený nachlazením je obvykle v porovnání s kašlem způsobeným chřipkou mírný. Kašel a horečka u dospělých zvyšují pravděpodobnost, že dotyčný má spíše chřipku. Množství virů způsobujících nachlazení rovněž nemusí vyvolávat vůbec žádné symptomy. Barva hlenu (sputum) vykašlávaného z dolních cest dýchacích se může lišit od čiré po žlutou až zelenou. Barva hlenu neurčuje, zda je infekce bakteriálního či virového původu.\n\nNachlazení se zpočátku obvykle projevuje únavou, pocitem chladu, kýcháním a bolestí hlavy. Další symptomy, například rýma a kašel, následují do dvou či více dnů. Symptomy svého vrcholu dosahují typicky druhý až třetí den od nákazy a obvykle ustupují do sedmi až deseti dnů. Mohou ale trvat až tři týdny. Kašel trvající déle než deset dnů se vyskytuje v 35 % až 40 % případů nakažených dětí, kašel trvající déle než 25 dnů se vyskytuje v 10 % případů nakažených dětí.\n\nNachlazení je snadno šiřitelná infekce horních cest dýchacích. Nejběžnější příčinou nachlazení je nákaza rhinovirem, který stojí za 30 až 80 % všech případů. Rhinovirus je RNA virus z čeledi Picornaviridae; tato čeleď pojímá 99 známých typů virů. Za nachlazením však mohou stát i jiné viry. 10–15 % případů způsobují koronaviry, dalších 5–15 % případů je zaviněno chřipkou (influenza). Onemocnění se může rozvinout i na základě nákazy lidskými viry parainfluenzy, lidským respiračním syncytiálním virem, adenoviry, enteroviry a metapneumovirem. Infekci často způsobuje více než jeden přítomný virus. S různými typy nachlazení je spojováno více než dvě stě různých virů.\n\nVirus nachlazení se obvykle přenáší jedním či dvěma hlavními způsoby, a to buď vdechnutím či pozřením kapének ve vzduchu obsahujících virus nebo kontaktem s infikovaným nosním hlenem nebo kontaminovanými předměty. Dosud nebylo určeno, který z těchto způsobů přenosu je nejčastější. Viry mohou v prostředí přežívat velmi dlouhou dobu a z rukou se mohou přenést do očí či nosu, kde dojde k infekci. Lidé sedící v bezprostřední blízkosti jsou k nákaze náchylnější. Typickými místy přenosu viru jsou centra denní péče a školy, a to v důsledku těsné blízkosti mnoha dětí se slabou imunitou a často nedostatečnou hygienou. Nákaza se pak přenáší domů na ostatní členy rodiny. Šíření recirkulujícím vzduchem během komerční letecké dopravy nebylo prokázáno. Nachlazení způsobovaná rhinovirem jsou nejnakažlivější během prvních tří dnů trvání symptomů, poté možnost nákazy rychle klesá.\n\nTradiční teorií je, že nachlazení je způsobeno dlouhým pobytem v chladném počasí, například dešti či zimě; to také vysvětluje, jak nemoc dostala svůj název. Role prochladnutí těla jakožto rizikového faktoru při nákaze nachlazením je kontroverzní. Některé viry způsobující nachlazení jsou sezónní a častěji se vyskytují během chladného a vlhkého počasí. To je přičítáno zejména většímu množství času stráveného v blízkosti ostatních mimo venkovní prostředí, zejména po návratu dětí do školy. Může to však souviset i se změnami v dýchací soustavě a tím pádem snadnějším přenosem infekce. Nízká vlhkost může zvýšit úspěšnost přenosu nákazy v důsledku suchého vzduchu, který umožňuje šíření malých kapének rychleji a po delší dobu.\n\nKolektivní imunita, tedy imunita celé skupiny lidí vůči konkrétní infekci, se objevuje po předchozím styku s viry nachlazení. Mladší populace jsou tudíž náchylnější k respiračním infekcím než populace starší. Dalším rizikovým faktorem onemocnění je slabá imunita. K vyššímu riziku nákazy po kontaktu s rhinovirem přispívá rovněž nedostatek spánku a špatná výživa, a to v důsledku jejich účinků na fungování imunitního systému.\n\nSymptomy nachlazení jsou spojovány ponejvíce s imunitní reakcí na virus. Mechanismus této imunitní reakce je specifický a závisí na konkrétním viru. Například rhinovirus se typicky přenáší přímým kontaktem. Dosud neznámými způsoby se navazuje na receptory ICAM-1, kde vyvolá uvolňování zánětlivých mediátorů. Ty posléze vyvolají jisté symptomy, které obecně nepoškozují nosní epitel. Naopak respirační syncytiální virus (RSV) se šíří jak přímým kontaktem, tak vzduchem šířenými kapénkami. Replikuje se v nosu a krku a pak se často šíří do dolních cest dýchacích. RSV způsobuje poškození epitelu. Lidský virus parainfluenzy má obvykle za následek zánět nosu, krku a dýchacích cest. Pokud u malých dětí postihne průdušnici, může vyvolat krup, sípavý kašel a dýchací potíže v důsledku zúžení dýchacích cest.\n\nOdlišení jednotlivých infekcí horních cest dýchacích se volně provádí na základě místa projevu symptomů. Nachlazení postihuje ponejvíce nos, faryngitida zasahuje hltan a bronchitida plíce. Nachlazení je často definováno jako zánět nosní dutiny a může zahrnovat i proměnlivé úrovně zánětu krku. Běžná je samodiagnóza. Izolace virového činitele jako původce choroby se provádí jen zřídka. Identifikovat typ viru prostřednictvím symptomů není zpravidla možné.\n\nJediným účinným způsobem prevence nachlazení je fyzicky zabránit šíření virů. To zahrnuje zejména mytí rukou a nošení obličejových roušek či masek. Ve zdravotnickém prostředí se nosí rovněž pláště a rukavice na jedno použití. Izolace nakažených osob není možná, jelikož nemoc je široce rozšířená a její symptomy nejsou specifické. Vakcinace byla shledána obtížnou z důvodu velkého množství virů, které mimoto mohou projít rychlou změnou. Vývoj plošně účinné vakcíny je velmi nepravděpodobný.\n\nPravděpodobnost přenosu virů nachlazení snižuje pravidelné mytí rukou, které je nejúčinnější u dětí. Není známo, zda používání antivirotických či antibakteriálních prostředků během mytí rukou zvyšuje jeho účinnost či nikoliv. Nošení obličejových roušek v přítomnosti nakažených osob může být prospěšné. K vyslovení závěru, zda je udržování větší fyzické či sociální vzdálenosti prospěšné či nikoliv, neexistují uspokojivé důkazy. Příjem zinku formou doplňku stravy může přispět ke snížení počtu nákaz nachlazením. V běžné praxi často se vyskytující podávání vitaminu C nesnižuje riziko či závažnost nachlazení, vitamin C může jen zkrátit dobu trvání nachlazení.\n\nV současné době neexistují léky nebo bylinné přípravky, jež by prokazatelně zkracovaly dobu trvání infekce. Prokazatelně v léčbě nefungují například antivirotika, byliny čínské medicíny, echinacea, eukalyptový olej, příjem tekutin, česnek, zázvor, zvlhčovače vzduchu, med, kortikosteroidní nosní spreje, probiotika, mentolový gel, vitamin C či zinek. Léčba se soustřeďuje na poskytování symptomatické úlevy. Ta zahrnuje dostatek odpočinku, příjem tekutin pro zajištění hydratace organismu a kloktání teplé slané vody. Většina pozitivních výsledků léčby je však přisuzována placebo efektu.\n\nK léčivým přípravkům, které pomáhají ke zmírnění symptomů, patří léky pro úlevu od bolesti (analgetika) a pro snížení horečky (antipyretika), jako je například ibuprofen a acetaminofen/paracetamol. Nebylo prokázáno, že by léky proti kašli byly účinnější než pouhé léky na úlevu od bolesti (analgetika). Léky proti kašli nejsou rovněž doporučovány u dětí, neboť jejich účinek nebyl dostatečně prokázán a jejich užívání je spojeno s jistým rizikem. V roce 2009 bylo v Kanadě omezeno užívání volně prodejných léků proti kašli a nachlazení u dětí ve věku do šesti let, a to kvůli obavám z možného rizika a nedostatečně prokázaných účinků. Zneužívání dextrometorfanu (volně prodejného léku proti kašli) vedlo v řadě zemí k jeho zákazu.\n\nU dospělých mohou být symptomy rýmy zmírněny prostřednictvím antihistaminik první generace. Antihistaminika první generace jsou však spojována s nežádoucími vedlejšími účinky, například ospalostí. V léčbě dospělých jsou velmi účinná i další dekongescencia (například pseudoefedrin). Nosní sprej obsahující ipratropium může přispět ke zmírnění symptomů rýmy , na neprůchodnost nosu však má jen malý účinek. Antihistaminika druhé generace nevykazují žádoucí účinky.\n\nProtože zatím nebyl proveden dostatečný počet studií, není známo, zda zvýšený příjem tekutin zmírňuje symptomy a zkracuje délku tohoto respiračního onemocnění. Podobný nedostatek údajů existuje i pro případné využití ohřívaného zvlhčeného vzduchu. Jedna z provedených studií prokázala, že inhalační gel aplikovaný na hruď přináší žádoucí účinek při symptomatické úlevě od nočního kašle, neprůchodnosti dýchacích cest a nespavosti.\n\nAntibiotika na virové infekce neúčinkují a nepůsobí tedy ani při léčbě nachlazení. Jsou ale běžně předepisována, přestože jejich vedlejší účinky mohou vést k celkovému poškození organismu. Dochází k tomu proto, že lidé od svého lékaře očekávají, že jim antibiotika předepíše – a lékaři chtějí svým pacientům pomoci. Antibiotika jsou často předepisována i proto, že je mnohdy těžké vyloučit příčiny infekce, jež by mohly být prostřednictvím antibiotik odstraněny. Pro léčbu nachlazení neexistují žádné účinné antivirové léky, i když některé předběžné výzkumné projekty prokázaly jejich účinek.\n\nI když existuje mnoho způsobů alternativní léčby užívaných při nachlazení, nemáme dostatek vědeckých důkazů, jež by účinek těchto postupů podporovaly. Od roku 2010 nelze na základě věrohodných důkazů doporučit využití medu nebo výplachů nosu. Výživové doplňky obsahující zinek mohou snížit závažnost a délku trvání symptomů, pokud je nemocný užije během 24 hodin od vypuknutí symptomů. Účinky vitaminu C na nachlazení zůstaly daleko pozadu za očekáváním, i když jim byl věnován rozsáhlý výzkum. Důkazy o pozitivních účincích echinacey (třapatky nachové) jsou rozporné. Různé druhy potravinových doplňků obsahujících echinaceu se mohou svými účinky lišit.\n\nNachlazení má obvykle mírný průběh a vymizí bez léčby; většina symptomů se zlepší během jednoho týdne. Pokud se objeví závažnější komplikace, většinou jde o staré či velmi mladé pacienty anebo ty, kteří trpí imunosupresí (mají oslabený imunitní systém). Mohou se vyskytnout i sekundární bakteriální infekce, které mohou vést k zánětu dutin, faryngitidě nebo ušním infekcím. Odhaduje se, že zánětem dutin končí nachlazení v 8 % případů, ušní infekcí v 30 % případů.\n\nNachlazení je nejčastějším lidským onemocněním, které postihuje lidi na celém světě. Dospělí obvykle onemocní dvakrát až pětkrát za rok, děti se mohou nakazit šestkrát až desetkrát do roka (a až dvanáctkrát ročně, pokud jde o děti školou povinné). Počet symptomatických infekcí stoupá u starších lidí vzhledem ke slábnoucímu lidskému imunitnímu systému.\n\nI když byla příčina nachlazení identifikována až v 50. letech 20. století, choroba postihuje lidstvo už od starověku. Její symptomy a léčba jsou popsány v egyptském Ebersově papyru, nejstarším existujícím lékařském textu, napsaném v době před 16. stoletím před Kr. Název „nachlazení“ začal být používán v 16. století, a to kvůli podobnosti s příznaky onemocnění objevujícího se po vystavení chladnému počasí.\n\nVe Spojeném království bylo v roce 1946 založeno Oddělení pro nachlazení (Common Cold Unit, CCU); právě tam byl roku 1956 objeven rhinovirus. V 70. letech 20. století CCU prokázala, že léčba interferonem během inkubační fáze rhinovirem způsobené infekce poskytuje proti onemocnění jistou ochranu. Nepodařilo se však vyvinout žádný léčivý přípravek. Oddělení bylo v roce 1989 zrušeno – dva roky poté, co dokončilo výzkumnou studii zinkovo-glukonátových pastilek jako prevence a léčby nachlazení způsobených rhinovirem. Zinek byl jediným úspěšným léčivým přípravkem vyvinutým v historii CCU.\n\nEkonomický dopad nachlazení je ve většině zemí světa podceňován. Ve Spojených státech vede tato nemoc k 75 až 100 miliónům návštěv u lékaře ročně; s nimi jsou spojovány roční náklady ve výši 7,7 miliardy dolarů (konzervativní odhad). Američané utratí 2,9 miliardy dolarů za volně prodejné léky a dalších 400 miliónů dolarů za léky na předpis určené pro symptomatickou úlevu. Více než třetina pacientů, kteří navštívili lékaře, obdrží předpis na antibiotikum. Nadměrné užívání antibiotik na předpis se odráží ve zvýšené úrovni rezistence na antibiotika. V důsledku nachlazení vynechají žáci a studenti každoročně přibližně 22 až 189 miliónů školních dní. To se odráží ve 126 miliónech pracovních dní, kdy si rodiče musí vzít volno, aby mohli pečovat o své nemocné děti. Když k tomu připočteme 150 miliónů pracovních dní, zameškaných zaměstnanci trpícími nachlazením, přesahuje celková ekonomická ztráta způsobená touto chorobou 20 miliard dolarů ročně, což je 40 % veškerého času zameškaného ze zaměstnání v celých Spojených státech.\n\nVědci testovali účinky mnoha antivirových přípravků při léčbě nachlazení. Po roce 2009 však žádný z nich nebyl shledán dostatečně efektivním ani mu nebyla udělena licence. Neustále pokračují studie hodnotící antivirový přípravek pleconaril. Zdá se, že by mohl být účinný v boji s pikornaviry. Vědci stále pracují i na studii přípravku BTA-798. U orální formy pleconarilu byly zjištěny jisté bezpečnostní problémy; v současné době je pozornost zaměřena na aerosolovou formu tohoto léku.\n\nVědci z Marylandské univerzity ve městě College Park a z University of Wisconsin–Madison zmapovali genom všech známých virových kmenů, jež nachlazení způsobují.\n\n\n"}
{"id": "202530", "url": "https://cs.wikipedia.org/wiki?curid=202530", "title": "Polychromie", "text": "Polychromie\n\nPolychromie (z řec. πολυχρομος [polychromos], různobarevný) je barevná výzdoba plastik, architektonických detailů, případně i stěn či stropů staveb a materiálů používaných k jejich pokrývání (např. kazetové obložení). Naopak pro rozsáhlé figurativní malby (fresky apod.) se označení polychromie obvykle neužívá. Nátěrem či lakem se předměty také chrání proti povrchovému poškození a povětrnostním vlivům.\n\nÚlohou polychromie je zvýraznění a zvýšení estetického působení daného předmětu. Jedná se obvykle o různobarevné dotvoření dřevěných, kamenných nebo štukových plastik, případně i o pokrývání větších ploch barvou. Polychromie jako technika zdobení uměleckých děl je známa již z období velkých kultur v oblasti úrodného půlměsíce, jižní a východní Asie i Střední a Jižní Ameriky. Následně kladla každá kultura, sloh či umělecký směr na polychromii jinou váhu a dávala jí jiný výraz. \n\n"}
{"id": "202536", "url": "https://cs.wikipedia.org/wiki?curid=202536", "title": "Agádír", "text": "Agádír\n\nAgádír (arabsky: أغادير) je město v jihozápadním Maroku, ležící na pobřeží Atlantiku asi 500 kilometrů jižně od Casablanky. Agádír je hlavním městem regionu Souss-Massa-Draâ.\n\nV jazyce Berberů znamená Agádír \"opevněnou sýpku\", původ tohoto slova je však punský a odvozuje se z punského \"gader\" „zeď“, „hradby“. Město je důležitým marockým přístavem. V současnosti zde žije 600 177 obyvatel (sčítání 2012). U města se nachází i mezinárodní letiště \"Al Massira\".\n\nVe středověku byla na místě dnešního města jen rybářská vesnice \"Agadir el-arba`\".\n\nV roce 1505 zde portugalští mořeplavci založili obchodní stanici Santa Cruz do Cabo de Gué. V roce 1541 se dostal pod nadvládu marocké dynastie Wattasid. V roce 1572 byla na 240 metrů vysokém vrchu nad zálivem postavena pevnost Kasbah.\n\nAgadir postihlo 29. února 1960 ve 23:45 ničivé zemětřesení o síle 5,7 Richterovy stupnice, trvající pouze 15 sekund. Následky však byly tragické, většina města byla zničena zcela, trosky pohřbily tisíce lidí. Celkový počet obětí je odhadován mezi 10 000 a 15 000. Zemětřesení také zničilo starobylý Kasbah.\n\nAgadir leží v oblasti s velkými zásobami a doly na kobalt, mangan a zinek. Vytěžená ruda ale i pěstované citrusy procházejí agadirským přístavem.\nV současnosti je Agadir důležitým centrem rybářství a obchodu a také známým turistickým letoviskem s velkým počtem moderních hotelů s písečnými plážemi.\n\nV městě je mnoho velkých budov, širokých ulic, hotelů a kaváren v evropském stylu. Agadir tak není typickým marockým městem.\n\n\n"}
{"id": "202539", "url": "https://cs.wikipedia.org/wiki?curid=202539", "title": "Inkrustace (umění)", "text": "Inkrustace (umění)\n\nInkrustace je plošná výzdoba spočívající v kombinaci různých materiálů pokrývajících povrch objektů. Označuje se tak jak výzdoba architektury (povrchy stěn, podlah), tak výzdoba nábytku a dalších výrobků uměleckých řemesel. Pro výzdobu se používá deskových či plochých materiálů jako je dřevo, kámen, polodrahokam, kov apod., které se sesazují do geometrických obrazců nebo obrazových výjevů, případně vyplňování předem připravených otvorů v povrchu plastickým materiálem.\n\nNěkteré inkrustační techniky mají vlastní pojmenování, zejména:\n"}
{"id": "202541", "url": "https://cs.wikipedia.org/wiki?curid=202541", "title": "Poggio Bustone", "text": "Poggio Bustone\n\nPoggio Bustone je obec s asi 2000 obyvatel v provincii Rieti v kraji Lazio v Itálii. Je to historické městečko s osídlením pamatujícím zřejmě již starý Řím a s dochovanými záznamy z 12. století. V současnosti město velmi těží ze svého nejslavnějšího rodáka, zesnulého zpěváka Lucia Battistiho.\n"}
{"id": "202549", "url": "https://cs.wikipedia.org/wiki?curid=202549", "title": "Epeios", "text": "Epeios\n\nEpeios (latinsky \"Epeus\") je v řecké mytologii účastníkem trojské války, autor a tvůrce trojského koně.\n\nKdyž ani v desátém roce trojské války nedosáhla ani jedna ze stran vítězství a bylo již obětováno mnoho bojovníků a nakonec i velkých hrdinných vojevůdců jako byli Patrokles, Hektór, Achilleus i Paris, panovala ve vojsku rozdílná nálada. Jedni se vyslovovali pro návrat domů, i když to nebylo v roli vítěze. Jinak ale smýšlela skupina bojovníků kolem ithackého krále Odyssea. Ten navrhoval použít lsti, když všechny ostatní prostředky již selhaly. Tak se také stalo.\n\nŘekové budou předstírat, že s celým vojskem s nepořízenou odpluli. Zanechají však po sobě něco velmi neobvyklého, rozhodli, že to bude obrovský kůň. V jeho nitru se ukryjí bojovníci, jiní přimějí Trójany vtáhnout koně do města a poté budou otevřeny brány pro ukryté vojsko. Tak se stalo.\n\nStavby koně se ujal Epeios, Panopeův syn z Fókidy. Přijel do války s třiceti loďmi. Býval kdysi nosičem vody, dobrým pěstním zápasníkem, narodil se prý však jako zbabělec. Byl velmi zdatný tesař. Ujal se práce na stavbě obrovského koně, jehož stavěl ze smrkových a jedlových prken. Podle některých zdrojů prý postavil břicho koně jako trup lodě, to vše stálo na vysokých nohou ve válcovitém podstavci. Kůň byl vyšší než kterákoliv z bran města, což byl záměr. V jednom boku byly skryté dveře, druhý bok byl ozdoben vyřezávaným věnováním bohyni Athéně: „\"V naději na bezpečný návrat domů věnují toto vděční Řekové bohyni\"“ (Graves, kap. 167).\n\nOdysseus mezitím vybíral statečné muže, kteří se ukryjí v koni. Nebylo to jednoduché, i ti nejodvážnější váhali. Museli se na provazovém žebříku vyšplhat a padacími dveřmi dostat do jeho břicha. Počet mužů je uváděn velmi rozdílný, někdy 23, jindy 30 či 50 a vyslovena byla i nepravděpodobná čísla, např. tři tisíce mužů. Jmenováni jsou například tito bojovníci: Meneláos, Odysseus, Diomédes, Sthenelos, Akamás, Thoás a Neoptolemos. Epeia samotného museli dlouho přesvědčovat, vylezl prý až jako poslední a usadil se hned u dveří, protože jediný znal jejich ovládání.\n\nKdyž nastal den, Trójané viděli hořící řecký tábor, žádné lodě v dohledu a na plání před městem obrovský dřevěný kůň. A hned dva názory - nechat být nebo vtáhnout do města. Odysseův plán podpořil Řek Sinón, který Trójanům namlouval důvody pro, na druhé straně věštkyně Kassandra, která tvrdila, že uvnitř koně jsou ozbrojenci (opět jí nikdo nevěřil) a věštec Láokoón, který silně varoval a pronesl slova o nedůvěře Řekům - Danaům, i když přinášejí dary - odtud rčení Danajský dar. Nikdo na věštce nedbal, navíc na Láokoóna poslali bohové dva silné jedovaté hady, kteří jeho a dva jeho syny na místě zardousili. Trójané z toho vycítili přízeň bohů a koně pracně dostali do města, i když k tomu museli pobořit bránu. Potom oslavovali konec války.\n\nKdyž nakonec všechno usnulo, vyskákali muži z koně, otevřeli brány města zevnitř, Sinón dal ohňový signál vojsku a lodím a Řekové zuřivě vpadli do města, pálili a vraždili a když přišlo nové ráno, byla Trója zničené vypálené město. Válka skončila.\n\n"}
{"id": "202551", "url": "https://cs.wikipedia.org/wiki?curid=202551", "title": "Mistrovství Evropy ve vzpírání 2007", "text": "Mistrovství Evropy ve vzpírání 2007\n\n86. mužské a 20. ženské Mistrovství Evropy ve vzpírání proběhlo mezi 14. a 22. dubnem 2007 ve francouzském Štrasburku. Bylo přerozděleno celkem 45 sad medailí v 8 mužských a 7 ženských kategoriích. Nejúspěšnější zemí se stala Arménie. Šampionátu se zúčastnili také 4 čeští vzpěrači.\n\n\n\n"}
{"id": "202552", "url": "https://cs.wikipedia.org/wiki?curid=202552", "title": "Sinón", "text": "Sinón\n\nSinón (latinsky \"Sinon\") je v řecké mytologii achájský voják, který přesvědčil Trójany, aby vtáhli dřevěného koně za hradby a tím město přivedli ke zkáze. \n\nOdysseovým plánům na dobytí města válečnou lstí vyhovoval Sinón, protože byl stejně odvážný jako chytrý. Když odplulo řecké loďstvo do úkrytu, tábor vojska byl zbořen a zapálen a na pláni před městem zůstal jenom obrovský dřevěný kůň, dílo tesařského mistra Epeia. Trójané viděli prázdné pobřeží a zaradovali se, vyhrnuli se ven a obhlíželi koně. Když kdosi navrhoval, aby ho rozbili a spálili, přivolal na sebe pozornost Sinón a vyprávěl, že ho Řekové před svým odplutím obětovali pro dobro své cesty domů, že jim ale uprchl. A že kůň je darem bohyni Athéně, jako omluva za ukradenou její sochu z města. Trójané samozřejmě dar Athéně chtěli vtáhnout do města, ukázalo se ale, že je až příliš velký, protože ani jednou bránou ho nelze provézt. \n\nVěštkyně Kassandra nahlas varovala, že v koni jsou ukryti ozbrojení bojovníci, jako vždy jí nikdo nevěřil. Věštec Láokoón nabádal, aby od Danaů nepřijímali nic, i když jsou to dary - odtud rčení Danajský dar. Ale to také nikdo nechtěl slyšet. Navíc bohové seslali na Láokoóna dva velké jedovaté hady, ti zardousili jeho i jeho dva syny. To Trójanům připadalo jako znamení přízně bohů. Navíc Sinón jejich důvěru stále něčím novým posiloval.\n\nKůň byl vtažen za městské hradby, i když kvůli tomu musely být pobořeny. Muži uvnitř seděli v tichosti a v obavách. Trójané slavili konec války a když postupně město utichalo, řečtí bojovníci vyskákali z koně, pobili nejbližší stráže, otevřeli brány a dali znamení k útoku zvenčí. Když Řekové vtrhli dovnitř, následovalo už jenom zuřivé vraždění a vypalování všeho uvnitř hradeb. Muži z královského Priamova rodu byli pobiti včetně nemluvňat, ženy vzaty do otroctví, palác a budovy vypáleny. \n\nRáno druhého dne byla zkáza Tróje dokonána. Trojská válka skončila. \n\n"}
{"id": "202553", "url": "https://cs.wikipedia.org/wiki?curid=202553", "title": "Statistická fyzika", "text": "Statistická fyzika\n\nStatistická fyzika je jednou z centrálních oblastí teoretické fyziky. V tradičnějším pojetí se zabývá zkoumáním vlastností makroskopických systémů či soustav, přičemž bere v úvahu mikroskopickou strukturu těchto systémů. Obecněji statistická fyzika uvádí do vztahu dvě úrovně popisu fyzikální reality – a to úroveň makroskopickou a mikroskopickou.\nZakladateli byli Ludwig Boltzmann a Josiah Willard Gibbs.\n\nNapříklad při studiu systému, která se skládá z velkého počtu mikročástic, nejsme schopni řešit soustavu pohybových rovnic pro všechny částice, ani zadat příslušné počáteční či okrajové podmínky. Jde tedy o problém s neúplnou (či parciální) informací, u kterého jsme namísto detailní mikroskopické informace o systému odkázáni na neúplný (makroskopický) popis daného systému. Proto statistická fyzika používá popis pomocí teorie pravděpodobnosti, či (tradičněji, avšak méně přesně i obecně řečeno) matematické statistiky .\n\nStatistickou fyziku lze přitom uplatnit ze dvou opačných a stejně užitečných hledisek: Můžeme zadat (postulovat) makroskopické vlastnosti daného fyzikálního (mikro)systému a studovat otázku, jaké jsou pravděpodobnosti jednotlivých stavů mikrosystému při zadaném neúplném popisu. Anebo obráceně – můžeme zadat (postulovat) pravděpodobnosti jednotlivých mikroskopických stavů systému a studovat otázku, jaké makroskopické vztahy jsou se zadaným mikroskopickým popisem slučitelné. Obě uvedená hlediska jsou důležitá pro hlubší pochopení mnoha dalších oblastí fyziky – zejména termodynamiky a kvantové mechaniky.\n\nProtože u reálných (nejen fyzikálních) systémů jsme téměř bez výjimky odkázáni jen na makroskopickou úroveň popisu a neúplnou informaci, je zřejmé, že základní schéma statistické fyziky je mimořádně obecné a není nikterak omezeno na oblast fyzikálních soustav složených z mnoha částic. Bylo proto již velmi úspěšně použito i v mnoha oblastech mimo fyziku – například v teorii optimalizace, při studiu ekologických i sociálních systémů, v ekonomice, evoluční teorii a genomice, kosmologii, atp.\n\nJeden ze zásadních poznatků statistické fyziky se týká i samotného pojmu entropie. Přímo z metody MaxEnt vyplývá, že veličina zvaná entropie je definována teprve tehdy, když je zadána úroveň popisu daného systému. Jinými slovy – když je zadán soubor veličin, které se na daném systému zachovávají, a současně je smluveno, jakou mikroskopickou úroveň popisu máme na mysli. Entropie tedy není veličina, která by měla nějakou hodnotu nezávisle na zvolené úrovni popisu systému. Právě neujasněnost v úrovni popisu vedla v historii statistické fyziky ke zdánlivým paradoxům (např. Maxwellův démon a Laplaceův démon) a principiálním teoretickým potížím i slepým uličkám (souvisejícími např. s pojmy ergodická hypotéza či Boltzmannova kinetická rovnice). Jak přesvědčivě ukázal zejména Jaynes, pokud důsledně vymezíme, jakou makroskopickou i mikroskopickou úroveň popisu uvažujeme, pak žádný z uvedených paradoxů ani principiálních obtíží nevzniká.\n\nZákladním pracovním nástrojem statistické fyziky, pomocí kterého uvádíme do vztahu makroskopickou a mikroskopickou úroveň popisu, je metoda maximální entropie. U této metody vycházíme ze zadání makroskopických veličin, které se v daném systému zachovávají, a poté konstruujeme příslušné rozložení pravděpodobností pro jednotlivé mikroskopické stavy systému. Používáme k tomu exponenciální zobrazení, které se ve statistické fyzice obvykle nazývá Gibbsovo velké kanonické rozdělení a které je speciálním případem Jaynesovy metody maximální entropie (MaxEnt). Tato metoda umožňuje jednotné odvození všech typů pravděpodobnostních rozložení, která se běžně ve fyzice i jiných oblastech vyskytují: Gaussovo (normální), Boltzmannovo, Maxwellovo, Zipfovo, Lévyho či mocninná rozdělení, atd. Naopak – obrátíme-li schéma a zadáme pravděpodobnostní rozdělení, lze metodou MaxEnt snadno ukázat, jaké makroskopické veličiny se u zadaného systému nutně zachovávají (viz zákony zachování).\n\n"}
{"id": "202554", "url": "https://cs.wikipedia.org/wiki?curid=202554", "title": "Gandän", "text": "Gandän\n\nGandän (tibetsky: དགའ་ལྡན། \"Dga'-ldan\") je jedním ze tří nejvýznamnějších gelugpovských klášterů v Tibetu. Nachází se v přírodním amfiteátru nad údolím řeky Kyi, 47 km od Lhasy, v nadmořské výšce 4500 m.\n\nZbývající dva nejvýznamnější gelugpovské kláštery v Tibetu jsou Sera a Däpung. Gandän byl založen jako první z těchto klášterů (v roce 1409) a jako jediný byl založen přímo Congkhapou, zakladatelem školy Gelugpa. První festival Mönlam se konal v Gandänu.\n\nNejvyšší představený kláštera Gandän je Gandän thipa (\"Dga'-ldan khri-pa\"), který je současně hlavou Gelugpy.\n\nBěhem čínské kulturní revoluce byl Gandän prakticky srovnán se zemí. Nyní je však postupně restaurován a je znovu v provozu.\n"}
{"id": "202555", "url": "https://cs.wikipedia.org/wiki?curid=202555", "title": "Organizace ukrajinských nacionalistů", "text": "Organizace ukrajinských nacionalistů\n\nOrganizace ukrajinských nacionalistů (OUN) (ukrajinsky Організація Українських Націоналістів) bylo nacionalistické politické hnutí vzniklé ve 20. letech 20. století, které hlásalo ideu samostatné Ukrajiny, nezávislé na Polsku a SSSR. K roku 1943 byly jednotky reorganizovány a přeměnily se v Ukrajinskou povstaleckou armádu (UPA), také označováni jako Banderovci.\n\nMyšlenky samostatného ukrajinského národa byly poprvé zformulovány na území Rakousko-Uherska až 19. století východoslovanským nacionalistickým ideologem Mychajlem Hruševským na území východního Rakouska. Ukrajina definovaná jako stát se objevila až na začátku 20. století na krátkou dobu, přičemž pouze jako německý protektorát a nevydržela ani jediný rok.\n\nV letech 1. světové války Habsburkové zkoušeli hrát ukrajinskou kartou a podporovali vznik ukrajinských jednotek. Ze strany carského Ruska za to zasáhly Ukrajince represe. V tomto období byl založen „Svaz pro osvobození Ukrajiny“. Ten organizoval odboj proti Rusku, přičemž docházelo i k vytváření ukrajinských dobrovolnických vojenských jednotek. Ukrajiny se tvrdě dotkly i události po první světové válce, kdy na jejím území probíhaly tvrdé boje občanské války mezi „rudými“ a „bílými“. V roce 1919 došlo k bojům mezi Ukrajinci ze Západoukrajinské republiky a Polskem. Postupně se do tohoto konfliktu zapojilo Rumunsko a Československo (obsazení Zakarpatské Rusi). Západoukrajinská republika byla během bojů poražena a zlikvidována. Ve stejné době došlo také ke konfliktu mezi Polskem a Ukrajinskou lidovou republikou vedenou Symonem Petljurou. Ovšem z ohledu na silnou sovětskou ofenzivu proti Petljurovým jednotkám došlo mezi ním a Polskem k dohodě o spolupráci. Polsko podporovalo Ukrajince při ofenzivě na východní Ukrajinu, ale tam ukrajinské národní vědomí nebylo příliš silné a Petljura tam nezískal žádnou podporu. Nakonec byly polsko-ukrajinské jednotky vytlačeny Sověty (viz polsko-sovětská válka). Po ukončení bojů, kdy byla Ukrajina rozdělena mezi Sovětský svaz, Polsko, Československo (Podkarpatská Rus) a Rumunsko (Bukovina), začala z Ukrajiny i Ruska veliká emigrace, která směřovala i do tehdejšího Československa. Roku 1927 se ve Vídni uskutečnila konference Ukrajinců, kteří emigrovali z vlasti, jejímž závěrem a usnesením bylo vytvoření organizace, hájící zájmy všech Ukrajinců a vytvoření samostatné Ukrajiny. Do čela Organizace ukrajinských nacionalistů (OUN), byl postaven bývalý plukovník armády Ukrajinské lidové republiky Jevhen Konovalec.\n\nOsud Ukrajinců nebyl příznivý v žádném státě, mezi něž byla Ukrajina rozdělena. Nejtvrdší podmínky vládly v Sovětském svazu a Polsku, nepoměrně lépe na tom byli Ukrajinci v Podkarpatské Rusi, i když ani zde se nenaplnily jejich snahy o národní autonomii. Když se dostal v Německu roku 1933 k moci Adolf Hitler, začalo s ním vedení OUN navazovat osobní kontakt, jehož výsledkem byla německá materiální a finanční pomoc. V té době začalo docházet zejména na území Polska a Sovětského svazu k teroristickým a záškodnickým akcím OUN, mezi než patřily sabotáže, žhářství, přepady pošt a redakcí opozičních novin, vražedné útoky na státní představitele i umírněné členy z vlastního tábora. Proti tomu se postavila tamní oficiální místa, která ještě více Ukrajince omezovala a znevýhodňovala a proti ozbrojeným skupinám podnikala vojenské a bezpečnostní akce. Tito Ukrajinci před hrozbou trestů prchali do Československa, kde nacházeli pomoc a podporu svých krajanů, kteří se zde usídlili po 1. světové válce. Představitelé polské vlády se proto obraceli na československou vládu s požadavkem, aby bezpečnostní a justiční orgány obou států úzce spolupracovaly v boji proti těmto záškodníkům. I když československé bezpečnostní složky měly o těchto lidech informace, nedocházelo k jejich zatýkání, protože de facto neporušovali čs. zákony. V květnu roku 1938 došlo k vraždě předáka OUN Evžena Konovalce a do čela této organizace se dostal Andrij Melnyk, který před odchodem do emigrace jmenoval svým zplnomocněncem na území Polska Stepana Banderu. V září roku 1938 se v Podkarpatské Rusi vytvořila tzv. „Ukrajinská národní obrana“, která usilovala o získání zbraní československé armády a která byla později přejmenována na „Karpatskou Sič“. Její představitelé stupňovali požadavky na pražskou vládu a připravovali puč, který však byl odražen. Po březnových událostech roku 1939, kdy zaniklo okleštěné Československo, usilovali \"Sičovci\" o nezávislost Karpatské Ukrajiny a žádali Hitlera o ochranu Třetí říše. Hitler, který byl spojencem Maďarska, však nechal Ukrajince napospas maďarské agresi. Jednotky Sičovců utrpěly velké ztráty a musely se stáhnout do Rumunska nebo do Polska. Někteří z jejich předáků, mezi něž patřil i \"Burlaka\" (vlastním jménem Volodymyr Ščyhelskyj), byli zajati a převezeni do Německa.\n\nJeště před vypuknutím druhé světové války se konala v Berlíně tajná schůzka vůdců ukrajinské emigrace s vedoucími představiteli Německa. Jejím výsledkem bylo mimo jiné zřizování speciálních táborů pro vojenský výcvik členů OUN, který byl srovnatelný s výcvikem Waffen-SS. Koncem srpna roku 1939 byla většina z nich utajeně přepravena do severních oblastí Slovenska, odkud začali provádět záškodnickou a teroristickou činnost na polském území. Po ukončení války s Polskem byly tyto jednotky staženy. V zahraničním vedení OUN se mezitím začaly prohlubovat ideologické spory mezi jednotlivými frakcemi – „liberálně umírněnými veterány“ a „radikálními extrémisty“. Představitelé těchto radikálů, mezi něž patřil Stepan Bandera, Roman Šuchevyč, Jaroslav Stecko a další, požadovali nekompromisní boj a partyzánskou válku za samostatnost Ukrajiny. V srpnu 1939 se konal v Římě sněm OUN, v němž získali převahu stoupenci Andreje Melnyka, který byl opětovně zvolen jejich předsedou. V únoru roku 1940 uspořádali radikálové vlastní sněm, který neuznal závěry římského sněmu a rozhodl o vytvoření revolučního výboru OUN, do jehož čela byl zvolen Stepan Bandera. Toto znamenalo rozkol, kdy vedle sebe současně stály melnykovská (OUN-M) a banderovská (OUN-B) OUN. Zatímco melnykovci počítali s podporou Německa, banderovci prosazovali myšlenku vytvoření ukrajinské nezávislosti vlastními silami. Obě skupiny však zastávaly názor, že případný vojenský střet Německa se SSSR může v konečném důsledku vést k vytvoření nezávislé Ukrajiny.\n\nPo přepadení Sovětského svazu nacistickým Německem došlo k ozbrojeným střetnutím mezi Rudou armádou a jednotkami OUN. Po obsazení Lvova vyhlásili představitelé OUN samostatnou Ukrajinu, od čehož se později Melnyk distancoval. V městě došlo k „očistě“, při níž bylo zavražděno přes 8000 místních obyvatel: Rusů, Poláků, Židů a ukrajinských komunistů včetně žen a dětí, přičemž v teroru a genocidě se pokračovalo i na jiných místech. Násilí bylo uplatňováno i vůči volyňským Čechům, kteří byli na Ukrajině jednou z národnostních menšin. Vyhlášení samostatnosti se však nelíbilo Adolfu Hitlerovi, který dal příkaz k zajetí ukrajinské vlády, přičemž někteří její členové byli zastřeleni, jiní (vč. Stepana Bandery) byli internováni do koncentračního tábora Sachsenhausen. Vojenské uskupení OUN, tzv. ukrajinský legion byl rozpuštěn a někteří jeho členové se stali vykonavateli německé okupační moci v SSSR, resp. na Ukrajině. Hitler nejprve odmítal vytvoření ukrajinských vojenských jednotek, ale po prohrané bitvě u Stalingradu svůj postoj přehodnotil a dal souhlas k vytvoření jednotek Waffen-SS z ukrajinských dobrovolníků. V této době však bylo představitelům OUN jasné, že Německo jim s vytvořením samostatného ukrajinského státu nepomůže, a tak se začali spoléhat sami na sebe. Již na přelomu let 1942 a 1943 byly reorganizovány jednotky, které se přeměnily v Ukrajinskou povstaleckou armádu (UPA), také označovanou jako Banderovci.\n\nKdyž bylo v roce 1943 téměř jasné, že Německo válku prohraje, změnili představitelé OUN svoji strategii a vyhlásili boj za osvobození Ukrajiny proti všem nepřátelům, mezi něž začalo patřit i Německo. 9. února jednotky UPA zahájily etnické čištění Volyně (severozápadní Ukrajina) bestiálním vyvražděním Poláky obydlené obce Parosl (oddíl Hrihorije Perehiniaka). Akce vyvraždění Poláků (a ostatních menšin) na Ukrajině nebyla sporadickou událostí – operaci naplánovalo a nařídilo vedení ukrajinské organizace OUN-B (Dmytro Klačkivský, Vasil Ivachiv, Ivan Lytvynčuk). Po masakru v Parosli následovaly další případy vyvražďování obcí obydlených Poláky (Lipniky, Janova Dolina, Ugly, Konstantinovka, Osty, Uberez, Staryki atd.). Kulminací vyvražďování byl červenec 1943. Operaci jednotky UPA zahájily 11. července 1943 („krvavá neděle“) a trvala do 16. července. Během operace bylo napadeno 530 polských vesnic, osad a statků a brutálně zavražděno kolem 17 000 polských civilistů. V srpnu 1943 vyvražďovací akce UPA pokračovaly - napadeno bylo 85 dalších vesnic. Po krátkém období klidu v prosinci téhož roku UPA zahájila další vlnu vyvražďování trvající do první čtvrtiny roku 1944, kdy UPA využila období stahování se německých vojsk před útočící Rudou armádou.\n\nNa jaře 1944 UPA přesunula hlavní působiště do východní Haliče a pokračovala ve vyvražďování. Celkový počet polských civilistů (včetně žen, dětí a nemluvňat) povražděných UPA během války (oběti byly často před smrtí brutálně mučeny) se odhaduje na 80 000–130 000. Vedení polských partyzánů (AK) důrazně zakázalo svým jednotkám provést odvedné akce proti ukrajinským civilistům, některé oddíly, ve kterých sloužili blízcí zavražděných polských civilistů neuposlechly rozkazu a vypálily několik ukrajinských vesnic (np. Sahryn). Za oběť nekoordinovaným polským odvetným útokům padlo odhadem kolem 10–15 000 Ukrajinců (členů OUN-UPA i civilistů - bestialita zdokumentovaná u mnoha činů ukrajinské UPA zde nebyla odhalena ani prokázána). V letech 1943–45 rozpoutaly UPA partyzánskou válku jak proti jednotkám Rudé armády, tak proti Němcům. Nejznámější akcí jednotek UPA byl přepad kolony štábu velitele frontu Rudé armády generála armády Vatutina, při kterém byl tento významný velitel vážně zraněn a zakrátko zemřel. Hlavním článkem UPA byly kurině, tj. prapory, které byly rozděleny na 4–6 sotní, tj. rot. Velitelský kádr UPA byl složen ze zkušených velitelů, z nichž řada byla absolventy vojenských škol v Polsku i v SSSR. Uniformy vojáků byly různé, od stejnokrojů SS až po stejnokroje Rudé armády, ale všichni bez rozdílu nosili čepice s odznakem UPA, „trojzubcem“.\n\nKoncem roku 1944 byl Stepan Bandera propuštěn z německého zajetí a řídil organizaci UPA z Německa.\n\nI po přejití fronty a po osvobození SSSR od německých okupantů ovládaly jednotky UPA hornaté a zalesněné oblasti Ukrajiny. Sovětská NKVD se snažila likvidovat osoby, které těmto oddílům pomáhaly, a to včetně představitelů řeckokatolické církve, u níž mělo OUN velkou podporu. OUN nadále řídil Stepan Bandera, který měl svůj štáb v americké okupační zóně v Německu a podle něhož byly jednotky UPA nazývány jako „Banderovci“. Využíval toho, že se mezi zeměmi východního a západního bloku rozpoutala studená válka a že západní země podporovaly nezávislost Ukrajiny. Pod sílícím tlakem sovětských ozbrojených sil v letech 1945 až 1946 se většina jednotek UPA přemístila do jihovýchodních oblastí Polska, obývaných ukrajinskou menšinou, kde měli banderovci vybudovány silné pozice. Tam rozpoutali partyzánskou válku, při níž nejvíce trpělo civilní obyvatelstvo. V srpnu 1945 vyhlásila polská vláda amnestii pro ty, kteří se vzdají a přihlásí se orgánům státní moci, čehož využilo pouze 42 tisíc osob.\n\nPočátkem roku 1947 započala reorganizovaná polská armáda operaci „Visla“, což byla vyčišťovací akce proti banderovcům, kteří dále bojovali a páchali teroristické činy i na civilním obyvatelstvu, vypalovali obce, vraždili a loupili. Podle oficiálních polských zdrojů padlo v letech 1944 až 1947 za oběť řádění banderovců více než 17 000 Poláků. Pod tímto tlakem se začaly některé jednotky UPA přesunovat na Slovensko, avšak další stále zůstávaly na polském území, přičemž představitelé OUN věřili tomu, že dojde ke třetí světové válce, při níž bude Ukrajina osvobozena od sovětské, resp. ruské nadvlády. Na Slovensku začali banderovci navazovat styky s protikomunisticky naladěným obyvatelstvem a začali hlásat svoji propagandu. Mimo jiné se snažili vyvolávat i obavy z české nadvlády nad Slovenskem, čímž si získávali svoje příznivce. Docházelo i k masakrům slovenských občanů, převážně Židů, komunistických funkcionářů a představitelů státní správy. To vše se dělo za souhlasu a podpory tamních představitelů řeckokatolické církve, která se též stala spojovacím článkem mezi oddíly UPA a jejím vedením na Západě. Střety československých bezpečnostních sil s banderovci probíhaly již prakticky od léta roku 1945, ovšem postupem doby neustále sílily. Situace došla tak daleko, že byly postupně paralyzovány jednotky SNB a Finanční stráže na východním Slovensku. Československá vláda byla nucena postupně přijímat opatření a na Slovensko byly vyslány vojenské jednotky, které jednotky UPA zatlačily zpět do Polska.\n\nPočátkem dubna 1946 se situace na východoslovenské hranici dramatizovala, když na Slovensko pronikly velké jednotky UPA. Banderovci začali opět provádět rozsáhlou agitační činnost, přičemž apelovali na občany, aby se postavili komunistickému nebezpečí a vyzývali k odboji bývalé Tisovy a Hlinkovy oddíly. Tento jejich vpád ukázal nepřipravenost československých silových jednotek. Banderovci dokonce obsadili 33 obcí, které se dostaly do jejich moci. Proto koncem dubna bylo na severovýchodní hranici Slovenska soustředěno velké množství vojenských jednotek, které tam začaly budovat komplexní obranný systém. Toto posílení mělo za následek zlepšení bezpečností situace, a tak se na Slovensku zdržovaly jen menší banderovské jednotky. Od podzimních měsíců 1946 docházelo k snižování počtu nasazených jednotek o polovinu původního stavu. V roce 1947 došlo k zhoršení mezinárodní situace a představitelé OUN ještě stále předpokládali, že vypukne vojenský konflikt, přičemž UPA bude mít jako svůj úkol útok na polskou armádu.\n\nPočátkem dubna 1947 zesílily banderovské oddíly tlak na slovenskou hranici a v červnu došlo k průniku tří velkých banderovských jednotek Burlaka, Hromenka a Brodyče do Československa. V té době však vyvrcholila v Polsku operace Visla a snahou velitelů UPA byl přesun jejich jednotek do okupačních zón USA v Německu a Rakousku přes československé území. Banderovci předpokládali, že na Slovensku jim nebude kladen žádný odpor, že se jim podaří úhybnými manévry vyhnout přímým bojovým střetům s československými bezpečnostními silami, přičemž počítali i s podporou slovenského obyvatelstva a některých slovenských protikomunisticky orientovaných vojenských důstojníků. Přestože byla přijata úsporná opatření, dotýkající se armády, a zemi postihlo katastrofální sucho, Československá vláda zformovala z příslušníků pohraničních útvarů SNB samostatný Pohraniční pluk SNB „Slovensko“, který zasáhl do bojů proti banderovcům. Příslušníci UPA postupovali na západ a mnohdy dokázali za den překonat i 40 km v horském a zalesněném terénu. Při četných střetech s československými bezpečnostními složkami používali osvědčeného a v praxi vyzkoušeného způsobu pronikání vpřed, který spočíval v soustředěné palbě jedním směrem a proražení obrany bez ohledu na ztráty. Akce čs. bezpečnostních složek neutuchaly a velké banderovské bandy se jim dařilo postupně rozbíjet, i když mnohde i za cenu lidských obětí. Nejvyšší ztráty v bojích s Banderovci utrpěla Československá armáda v bitvě u Partizánské Ľupči v Nízkých Tatrách dne 5. srpna 1947.\n\nDne 3. září 1947 se podařilo československým bezpečnostním složkám zajmout Burlaka, jeho milenku Ofélii a funkcionáře OUN Zenka. V dalším průběhu roku již banderovci táhli v malých skupinách, které se mohly účinněji vyhýbat čs. vojákům a příslušníkům SNB a Finanční stráže. Přitom začali pronikat i na Moravu a do jihovýchodních Čech, odkud chtěli pokračovat do Rakouska a západního Německa. Jejich přechody byly zaznamenány ještě do poloviny roku 1948, ale už se jednalo o ojedinělé akce. Několika menším skupinám a jednotlivcům se podařilo dostat v letech 1947–1948 do okupační zóny USA. Někteří banderovští prominenti získali za pomoci řeckokatolických kněží falešné křestní či oddací listy, kterými získali novou totožnost. Mnoho banderovců splynulo s přesídlenci, kteří se v poválečných letech usazovali v českém pohraničí. V tomto období se již OUN dostala do bezvýznamné úlohy a de facto zanikla.\n\nV boji s Banderovci zahynulo 49 československých vojáků a příslušníků bezpečnostních složek.\n\nBurlakovi, kterého zadržely československé bezpečnostní orgány, se podařilo uprchnout z vězení v Košicích, byl ale dopaden a předán polským orgánům, v Polsku byl odsouzen k trestu smrti a roku 1949 popraven. Hlavní velitel UPA generál Roman Šuchevyč zvaný Taras Čuprynka byl v březnu 1950 obklíčen oddílem NKVD a v přestřelce zahynul. Po něm velel UPA v letech 1950 - 54 Vasyl Kuk (Lemiš). Hromenko – vlastním jménem Michal Duda se probil do americké okupační zóny v Rakousku. Stepan Bandera byl 15. října 1959 zavražděn v Mnichově agentem KGB.\n\nV období reálného socialismu bylo působení OUN a banderovských jednotek odsuzováno a jednostranně interpretováno. Po roce 1989 se místy začaly objevovat opačné sklony ukrajinské nacionalisty nekriticky glorifikovat. Jejich činnost je na jedné straně třeba vidět v historických souvislostech a mít na zřeteli jejich snahy o získání samostatnosti a v rámci toho boj proti sovětské okupaci, na straně druhé nelze hledět nekriticky na masakry civilních obyvatel, násilí a terorismus. Rozdílný je i výklad zásahu československých bezpečnostních sil, který byl před rokem 1989 bez výhrady schvalován, ovšem po listopadu 89 je nahlížen mnohdy kriticky jako akce svými rozměry nepřiměřená a spjatá s mocenskými záměry komunistické strany.\n\nV roce 2014 ukrajinský prezident Petro Porošenko označil bojovníky UPA za „příklad hrdinství a vlastenectví na Ukrajině“. V dubnu 2015 ukrajinský parlament schválil zákon, který udělil příslušníkům OUN a UPA status bojovníků za svobodu Ukrajiny.\n\nV lednu 2015 český prezident Miloš Zeman zkritizoval vůdce OUN a UPA Stepana Banderu a Romana Šuchevyče a prohlásil, že nemůže „blahopřát Ukrajině k takovým národním hrdinům.” Na Zemanovu kritiku reagovala skupina českých ukrajinistů a historiků, včetně historika Davida Svobody z Ústavu pro studium totalitních režimů, ukrajinistky a analytičky think-tanku Evropské hodnoty Lenky Víchové nebo politického geografa Michaela Romancova, kteří v otevřeném dopise Zemanova slova odmítli. Samotné ocenění Stepana Bandery bylo tvrdě kritizováno Ruskem, jehož tisková agentura ITAR-TASS prohlásila, že „ozbrojenci z UPA mají na svědomí množství zločinů, mezi nimi vyvraždění víc než 100 000 Poláků, Čechů a Židů v západní Volyni“. Udělení titulu odsoudili a označili za provokaci také představitelé slovenských protifašistických a odbojových organizací a Sdružením vězňů nacistických koncentračních táborů. Ocenění bylo odsouzeno i Centrem Simona Wiesenthala a Studentskou unií francouzských Židů. Dne 25. února 2010 také Evropský parlament kritizoval rozhodnutí Juščenka ocenit titulem \"Hrdina Ukrajiny\" Banderu a vyjádřil naději, že by to mohlo být znovu přehodnoceno.\n\n\n\n\n"}
{"id": "202561", "url": "https://cs.wikipedia.org/wiki?curid=202561", "title": "Transformace", "text": "Transformace\n\nTransformace (z lat. \"trans-formatio\", pře-tvoření) se používá ve více významech. Obvykle je mylně používána jako podstatná změna i přes to, že pravý význam je postupná přeměna, přetváření. \n\n\n\n\n\n\n\n"}
{"id": "202567", "url": "https://cs.wikipedia.org/wiki?curid=202567", "title": "Volby do Slovenské národní rady 1990", "text": "Volby do Slovenské národní rady 1990\n\nVolby do Slovenské národní rady 1990 byly první svobodné volby do nejvyššího slovenského zákonodárného sboru po pádu komunistického režimu. Konaly se v 5 660 volebních okrscích, paralelně s volbami do FS ČSFR. Uskutečnily se v pátek 8. a v sobotu 9. června 1990. Zvoleno bylo všech 150 poslanců Slovenské národní rady. Ve volbách zvítězila VPN, která získala 29,35% a 48 mandátů. Na druhém místě skončilo KDH, jež získalo 19,21% a 31 mandátů. Na třetím místě skončila SNS se ziskem 13,94% a 22 mandátů. Volební účast činila 95,39%. \n\nDo voličských seznamů bylo zapsaných 3 622 000 voličů, hlasy odevzdalo více jak 3 455 000, tj. 95,39% voličů, z toho bylo platných 3 377 000, tj. 97,85% hlasů.\n\nZ 16 kandidujících subjektů se dostalo do parlamentu sedm. Dvanáct mandátů připadajících na strany, které nezískaly potřebný počet hlasů, bylo v rozděleno mezi strany, které získaly více než 3 procenta hlasů a které tudíž překročily volební klauzuli. \n\nNa ustanovující schůzi SNR 26. června 1990 se sešlo 147 ze 150 zvolených poslanců (z nich 1/5 působila v SNR už v předcházejícím období), kteří do rukou předsedy SNR Rudolfa Schustera složili poslanecký slib.\n\nPoslanci tajným hlasovaním zvolili za předsedu SNR Františka Mikloška (VPN, 137 hlasů), místopředsedy SNR Ivana Čarnogurského a Jána Klepáče (KDH), László Nagya (VPN-MNI), Milana Zemka (VPN) a Oľgu Keltošovou (DS); zvoleni byli předsedové výborů SNR, přičemž na rozdíl od ČNR při této volbě nebyl přijatý princip poměrného zastoupení, takže až po politických jednání byl na 2. schůzi SNR 29. června 1990 za člena Předsednictva SNR zvolený Milan Ftáčnik za KSČS.\n\nVolby potvrdily dominantní pozici porevolučních politických formací Verejnosť proti násiliu a Kresťanskodemokratické hnutie. Po volbách do podala 29. června 1990 podala demisi vláda Milana Čiče a Předsednictvo SNR na návrh Slovenské rady VPN pověřilo sestavením nové vlády SR Vladimíra Mečiara (první vláda Vladimíra Mečiara). Formace VPN, KDH a DS, disponující v SNR 86 mandáty, vytvořily vládní koalici. SNS spolu s KSČS a Spolužitím zůstali v opozici. Předsednictvo SNR jmenovalo novou vládu 27. června 1990.\n\n"}
{"id": "202577", "url": "https://cs.wikipedia.org/wiki?curid=202577", "title": "Jason Newsted", "text": "Jason Newsted\n\nJason Curtis Newsted (* 4. března, 1963, Battle Creek, Michigan) je americký baskytarista, nejznámější je jeho působení v thrash metalové skupině Metallica v letech 1986 až 2001. V roce 1982 začal hrát s thrash metalovou kapelou Flotsam and Jetsam z Arizony, kterou opustil v roce 1986, aby se připojil k Metallice, kde nahradil basáka Cliffa Burtona, který tragicky zahynul. Jeho první vystoupení s Metallicou bylo 8. listopadu 1986. Ve svých začátcích ve skupině byl často znevýhodňován a nerespektován svými spoluhráči (např. na albu ...And Justice for All není prakticky slyšet basa). Pro skupinu složil tři písně: \"Blackened\" z ...And Justice for All, \"My Friend of Misery\" z Černého alba a \"Where The Wild Things Are\" z ReLoadu.\n\nZ Metallicy odešel v roce 2001; poslední píseň, kterou s Metallicou hrál, byla Fade to Black na VH1 Music Awards. V roce 2002 se připojil ke kanadské skupině Voivod. Nyní žije ve Walnut Creek v Kalifornii.\n\nKdyž Jason opustil Metallicu, uvedl jako hlavní důvod to, že mu hraní hudby, kterou miluje, způsobilo ujmu na psychickém i fyzickém zdraví. Později se ukázalo, že za tím stojí hlavně problémy s Jamesem Hetfieldem, který mu zakázal podílet se na plánovaném turné jiné skupiny (Echobrain), protože musel být Metallice k dispozici podle svých slov ,25 hodin denně\". Zároveň zjistil, že má menší problémy s páteří. Takže se počátkem roku 2001 rozhodl opustit skupinu. Dnes však udržuje poměrně přátelské vztahy se svými bývalými spoluhráči a v roce 2009 si zahrál s Metallicou v Rock and Roll Hall of Fame.\n\n\n\n"}
{"id": "202584", "url": "https://cs.wikipedia.org/wiki?curid=202584", "title": "Mario Andretti", "text": "Mario Andretti\n\nMario Gabriele Andretti (* 28. února 1940 Montona, Itálie) je bývalý italsko-americký pilot Formule 1, mistr světa z roku 1978. V roce 1984 získal také titul v sérii CART. V roce 2005 byl uveden do Automotive Hall of Fame.\n\nAndretti se narodil v Montoně (nyní Motovun) na Istrijském poloostrově, který patřil v té době Italskému království, po válce připadl Jugoslávii a nyní patří Chorvatsku. Rodina byla nejprve v roce 1948 vysídlena do Itálie, v roce 1955 pak emigrovala do USA. Andretti získal občanství Spojených států v roce 1964.\n\n"}
{"id": "202585", "url": "https://cs.wikipedia.org/wiki?curid=202585", "title": "Van der Graaf Generator", "text": "Van der Graaf Generator\n\nVan der Graaf Generator je anglická rocková skupina, pojmenována po fyzikálním přístroji na vytváření statické elektřiny (název však obsahuje dvě chyby, správné pojmenování přístroje v angličtině zní „van de Graaff generator“).\n\nJejich hudba bývá řazena do oblasti art-rocku nebo progresivního rocku, avšak nahrávky se vyznačují poněkud temnější atmosférou než alba jejich žánrových souputníků. Přední osobností skupiny je neodmyslitelně zpěvák, textař a výhradní autor repertoiru Peter Hammill, důležitou úlohu měl také saxofonista David Jackson, jehož elektricky modifikované nástroje vytvářely typický zvuk skupiny.\n\nKapela byla založena roku 1967, byla aktivní do roku 1972 a pak po tříleté přestávce (způsobené slabou podporou ze strany nahrávací společnosti) mezi léty 1975-1978. Následně se Peter Hamill vydal na sólovou dráhu. K dalšímu obnovení Van der Graaf Generatoru došlo až roku 2005. V září 2006 byl ohlášen odchod Davida Jacksona ze skupiny a ta od té doby hraje jako trio.\n\n\n\n"}
{"id": "202587", "url": "https://cs.wikipedia.org/wiki?curid=202587", "title": "Věrka Serďučka", "text": "Věrka Serďučka\n\nAndrij Mychajlovyč Danylko (ukrajinsky Андрій Михайлович Данилко; rusky Андрей Михайлович Данилко / \"Andrej Michajlovič Danilko\") (narozen 2. října 1973 v Poltavě), známější pod ženským uměleckým jménem Věrka Serďučka (ukr. Вєрка Сердючка, rus. Верка Сердючка) je populární ukrajinský komik a zpěvák.\n\nAndrij Danilko se zajímal o divadlo a estrádu již na střední škole. Roku 1989 v Poltavě v soutěži KVN poprvé vystoupil jako \"Věrka Serďučka\". Jméno \"Serďučka\" si vybral víceméně náhodou dle jedné ze svých spolužaček; zpočátku představoval průvodčí (zcela původně prodavačku), postupně ale Andrij proměnil svou Serďučku ve výstřední korpulentní dámu. Širšímu publiku se představil roku 1993 v Kyjevě. Od té doby nabyl značné popularity, zejména na Ukrajině a v Rusku, neboť většinu svých písní zpívá Serďučka v ruštině. Spolupracoval také s dalšími ukrajinskými a ruskými interprety, např. s Maximem Galkinem a Allou Pugačovou.\n\n12. května 2007 Věrka Serďučka reprezentoval Ukrajinu na soutěži Eurovision v Helsinkách čtyřjazyčnou písní \"Dancing Lasha Tumbai\", s níž obsadil 2. místo (po srbské Mariji Šerifovićové). Jeho účast na Eurovizi byla kritizována ukrajinskými konzervativními a nacionalistickými kruhy jakožto hanobení Ukrajiny.\n\n\n"}
{"id": "202589", "url": "https://cs.wikipedia.org/wiki?curid=202589", "title": "Nat Friedman", "text": "Nat Friedman\n\nNathaniel Dourif Friedman (* 6. srpna 1977), známý také jako Nat, je programátor, který v roce 1999 spolu s Miguelem de Icazaem založil firmu Ximian. Společnost byla v roce 2003 odkoupena firmou Novell.\n\nNat v Ximianu pracoval jako CEO od roku 1999 do 2001, kdy byl v Ximianu David Patrick, který jako externí CEO pozvedl rizikový kapitál společnosti na 15 miliónu dolarů. Před Ximianem pracoval na projektu GNU ROPE a také jako asistent v Silicon Graphics a Microsoftu. V roce 1999 získal titul bakaláře informatiky a matematiky na Massachusettském technologickém institutu.\n\nNat byl v Novellu vedoucím výzkumu a strategickým poradcem pro open source. V lednu 2010 ale opustil svou pozici v Novellu, aby v roce 2010 mohl cestovat kolem světa. Je synovcem herce Brada Dourifa, nyní žije v Bostonu v Massachusetts a Norimberku v Německu.\n\n"}
{"id": "202591", "url": "https://cs.wikipedia.org/wiki?curid=202591", "title": "Zbyněk Hauzr", "text": "Zbyněk Hauzr\n\nZbyněk Hauzr (* 20. dubna 1973, Liberec) je bývalý český fotbalový brankář, který naposledy působil v klubu FC Slovan Liberec. Po sezóně 2012/13 Gambrinus ligy ukončil aktivní hráčskou kariéru. Poté se stal v Liberci trenérem brankářů.\n\nJeho zálibou je myslivost.\n\nS fotbalem začínal v FKP Turnov, odkud přestoupil v roce 1998 do FC Slovan Liberec. Mimo Liberce působil v roce 2001 na hostování v SK Dynamo České Budějovice a v letech 2001–2002 taktéž na hostování v FC Viktoria Plzeň. V sezóně 2012/13 skončil s Libercem na třetím místě, poté ukončil hráčskou kariéru.\n\nHauzr byl v prosinci 2015 obžalován z podplácení kvůli nekalému ovlivňování výsledků fotbalových zápasů v české první lize a poháru. Ve stejné kauze figuroval i jeho bývalý spoluhráč z Liberce Ivan Hodúr, který vinu přiznal.\n\n"}
{"id": "202592", "url": "https://cs.wikipedia.org/wiki?curid=202592", "title": "Alan Jones", "text": "Alan Jones\n\nAlan Jones MBE (* 2. listopadu 1946 Melbourne) je bývalý australský pilot Formule 1, mistr světa z roku 1980. Byl prvním jezdcem, který vyhrál šampionát s vozem Williams.\n"}
{"id": "202595", "url": "https://cs.wikipedia.org/wiki?curid=202595", "title": "Seznam toskánských panovníků", "text": "Seznam toskánských panovníků\n\n\nMezi lety 1197 a 1434 bylo Toskánsko rozdělena na městské státy Florencie, Pisa, Siena, Arezzo, Pistoia a Lucca. Florentská republika byla zpět k Toskánsku přičleněna až v 15. století.\n\n\n\nTitul velkovévody toskánského byl poprvé udělen Kosmovi I. roku 1569 papežem Piem V.\n\n\n\n\n\n\"Připojeno ke království Piemontsko-Sardinskému\"\n"}
{"id": "202598", "url": "https://cs.wikipedia.org/wiki?curid=202598", "title": "Vlajka prezidenta České republiky", "text": "Vlajka prezidenta České republiky\n\nVlajka prezidenta České republiky nebo také \"standarta prezidenta České republiky\" je podle zákona č. 3/1993 Sb., o státních symbolech České republiky, oficiálním státním symbolem České republiky.\n\nJejím autorem (stejně jako předchozí vlajky prezidenta České a Slovenské Federativní Republiky) byl český heraldik Jiří Louda.\n\nOficiální popis:\n\nJediným legálním uživatelem standarty je prezident České republiky. Podmínky použití stanovuje zákon č. 352/2001 Sb., o užívání státních symbolů České republiky. Vlajku prezidenta republiky lze užít k označení:\n\nSoučasnou vlajku používali následující prezidenti:\n\nTrestní zákoník neobsahuje hanobení státních symbolů (mezi které patří i standarta prezidenta republiky). Zákon o užívání státních symbolů z roku 2001 uvádí, že za „zneužití, úmyslné poškození nebo hrubé znevážení státních symbolů České republiky“ lze uložit pokutu do deseti tisíc korun.\n\n\n"}
{"id": "202599", "url": "https://cs.wikipedia.org/wiki?curid=202599", "title": "Státní pečeť České republiky", "text": "Státní pečeť České republiky\n\nStátní pečeť České republiky je podle zákona č. 3/1993 Sb., o státních symbolech České republiky, oficiálním státním symbolem České republiky. Pečetidlo státní pečeti uchovává prezident republiky a používá se zvláště při významných událostech, jako je stvrzení mezinárodních smluv nebo vydání pověřovacích listin diplomatickým zástupcům.\n\nStátní pečeť České republiky tvoří velký státní znak podložený lipovými ratolestmi po stranách, kolem něhož je opis „ČESKÁ REPUBLIKA“.\n\nPečeť vznikla z pečeti Českého království z let 1429–1432, vychází ze středověké tradice, kdy měl každý panovník svoji vlastní pečeť. \n\n\n"}
{"id": "202606", "url": "https://cs.wikipedia.org/wiki?curid=202606", "title": "Maud Leonora Menten", "text": "Maud Leonora Menten\n\nMaud Leonora Mentenová (20. března 1879 Leamington, Ontario – 26. července 1960 Ontario) byla kanadská lékařka a biochemička, která významně přispěla k výzkumu enzymové kinetiky a histochemie. Její jméno je spojeno s proslulou rovnicí Michaelis-Mentenové.\n\nNarodila se v Port Lambton v Ontariu a vystudovala lékařství na Torontské univerzitě (Bc. 1904, Mgr. 1907, MUDr. 1911).\n\nStala se jednou z prvních žen, které se v Kanadě staly lékařkami. Svoji doktorskou práci dokončila na Chicagské univerzitě. V tehdejší době nebylo možné, aby v Kanadě mohla ve vědě pracovat žena a proto se rozhodla věnovat výzkumu ve Spojených státech a v Německu.\n\nV roce 1912 se přestěhovala do Berlína, kde spolupracovala s Leonorem Michaelisem a v roce 1916 obhájila Ph.D.. V letech 1923–1950 pracovala jako patoložka na Pittsburské univerzitě a v letech 1951–1953 jako výzkumný asistent na British Columbia Medical Research Institute. Poté, co v tomto období onemocněla rakovinou, se navrací natrvalo zpět do Kanady, kde v roce 1960 zemřela.\n\nJejí nejznámější práce spolu s Michaelisem se týkala enzymové kinetiky a byla založena na dřívějších výzkumech Victora Henriho. Výsledkem byla rovnice Michaelis-Mentenové. Mentenová také objevila kopulační reakci azo-barviva s alkalickou fosfatázou, která je dodnes používána v histochemii. Charakterizovala bakteriální toxiny \"B. paratyphosus\", \"S. scarlatinae\" a \"Salmonella\" a v roce 1944 provedla první elektroforetickou separaci proteinů. Zkoumala také vlastnosti hemoglobinu, mechanismus regulace hladiny krevního cukru a funkci ledvin.\n\nVe svém soukromém životě byla též vynikající malířka a klarinetistka. Hovořila 6 cizími jazyky. Byla též vášnivá horolezkyně a zúčastnila se několika výprav do Arktidy.\n"}
{"id": "202607", "url": "https://cs.wikipedia.org/wiki?curid=202607", "title": "Parlamentní volby na Slovensku 2002", "text": "Parlamentní volby na Slovensku 2002\n\nVolby do Národní rady Slovenské republiky 2002 se uskutečnily v pátek 20. a v sobotu 21. září. Poměrným systémem s 5% uzavírací klauzulí bylo voleno všech 150 poslanců Národní rady v jednom volebním obvodě zahrnujícím celé Slovensko. Ve volbých zvítězilo HZDS, které získalo 19,5% a 36 mandátů. Na druhém místě skončila SDKÚ, jež získala 15,09% a 28 mandátů. Na třetím místě skončila SMER se ziskem 13,5% a 25 mandátů. Volební účast činila 70,06%. \n\nV nové NR SR zasedlo celkem 7 politických stran a uskupení. HZDS získalo 36 mandátů, SDKÚ 28 mandátů, SMER 25 mandátů, SMK-MKP 20 mandátů, KDH 15 mandátů, ANO 15 mandátů a KSS 11 mandátů. \n\n"}
{"id": "202609", "url": "https://cs.wikipedia.org/wiki?curid=202609", "title": "Parlamentní volby na Slovensku 1998", "text": "Parlamentní volby na Slovensku 1998\n\nVolby do Národní rady Slovenské republiky 1998 se uskutečnily v pátek 25. a v sobotu 26. září. Poměrným systémem s 5% uzavírací klauzulí bylo voleno všech 150 poslanců Národní rady v jednom volebním obvodě zahrnujícím celé Slovensko. Ve volbách zvítězilo HZDS, které získalo 27% a 43 mandátů. Na druhém místě skončila SDK, jež získala 26,33% a 42 mandátů. Na třetím místě skončila SDĽ se ziskem 14,66% a 23 mandátů. Volební účast činila 84,24%. \n\nV nové NR SR zasedlo celkem 6 politických stran a uskupení. HZDS získalo 43 mandátů, SDK 42 mandátů, SDĽ 23 mandátů, SMK-MKP 15 mandátů, SNS 14 mandátů a SOP 13 mandátů. \n\nparlamentní strany\nmimoparlamentní strany\n\n\n"}
{"id": "202612", "url": "https://cs.wikipedia.org/wiki?curid=202612", "title": "Muhammad Yunus", "text": "Muhammad Yunus\n\nProf. Muhammad Yunus (* 28. června 1940) je bangladéšský ekonom a bankéř. Proslavil se velmi úspěšným konceptem mikroúvěru (poskytování drobných půjček chudým podnikatelům, kteří jsou málo kredibilní na to, aby získali úvěr od tradiční banky). Jedná se také o zakladatele Grameen Bank. Roku 2006 obdržel spolu s touto bankou Nobelovu cenu za mír. V roce 2011 však z banky musel na příkaz bangladéšské vlády nedobrovolně odejít.\n\nZískal celou řadu mezinárodních ocenění, včetně \"ITU World Information Society Award\", \"Ramon Magsaysay Award\", \"The World Food Prize\" a \"The Sydney Peace Prize\". Je autorem autobiografie \"Bankéř chudým\" () a zakladatelem organizace Grameen Foundation.\n\nNarodil se v roce 1940 ve vesnici \"Bathua\" v oblasti Čattagrám v Bangladéši. Jeho otec se jmenuje Hazi Dula Mia Shoudagar a matka Sufia Khatun. Rané dětství strávil na vesnici. V roce 1944 se rodina přestěhovala do Čattagrámu, kde měl otec klenotnictví.\nStudoval na Vanderbilt University, kde se setkal a později i oženil s dcerou ruské imigrantky Verou Forostenko (její rodina imigrovala do New Jersey v USA); Vera studovala na VU ruskou literaturu. Manželství s Verou skončilo několik měsíců po narození jejich dcerky Monicy Yunus. Vera cítila, že Bangladéš není dobré místo pro výchovu dítěte, a proto se vrátila do New Jersey. Yunus se později oženil s Afrozi Yunus (profesorkou fyziky na Jahangirnagar University v Bangladéši), se kterou má dceru Dinu.\n\nJeho bratři jsou rovněž akademici; bratr Muhammad Ibrahim je profesor fyziky na Dhaka University a také je zakladatel Centra pro masové vzdělávání v oblasti přírodních věd (CMES), které šíří vzdělání zejména k mladým venkovských dívkám. Mladší bratr Muhammad Jahangir je populární televizní zpravodaj.\n\nNejdříve chodil do vesnické školy; poté, co se rodina přestěhovala do Čattagrámu, jej rodiče zapsali do Lamabazarské základní školy. Později studoval na Chittagong Collegiate School; na konci středoškolského studia skládal abiturientskou zkoušku, při níž se umístil 16. z 39 000 studentů ve Východním Pákistánu. Během studia se zapojoval do skautského oddílu, v roce 1952 navštívil západní Pákistán a Indii. V r. 1955 se zúčastnil Světového sjezdu skautů v Kanadě jako zástupce pákistánského území. Na cestě zpět projel celou Evropou a Asií. Na Chittagongské škole se zapojoval i do kulturních aktivit – získal například ocenění za hraní v divadle.\n\nV roce 1957 se zapsal na Katedru ekonomie na Dhaka University; titul B.A. získal v roce 1960 a M.A. v roce 1961. Po ukončení studia pracoval na Úřadě pro hospodářství jako výzkumný asistent profesorů Nurul Islam a Rehman Sobhan. V r. 1961 začal přednášet ekonomii na Chittagong College. V roce 1969 získal titul Ph.D. na Vanderbilt University ve Spojených státech (na doktorské studium získal stipendium z Fullbrightovy nadace). V letech 1969 – 1972 působil jako asistující profesor ekonomie na Middle Tennessee State University. Později odjel zpět do Bangladéše, kde působil na Chittagong University.\n\nPoprvé se začal zajímat o boj s chudobou během období hladomoru v Bangladéši v roce 1974, když zjistil, jak moc mohou chudým lidem pomoci i velmi drobné půjčky. První půjčku v hodnotě 27 USD poskytnul z vlastních prostředků ženám z vesnice Jobra (nedaleko Chittagong University), které se zabývaly výrobou bambusového nábytku. Dříve na nákup bambusu využívaly půjček od lichvářů, jenže jakmile zboží prodaly, musely lichvářům vrátit i obrovský úrok – čistý zisk mnohdy byl jen 0,5 táka (0,02 USD), což bylo pro zaopatření jejich rodin naprosto nedostatečné. Tradiční banky neměly zájem o poskytování drobných a navíc rizikových úvěrů chudým za rozumnější úrokové sazby.\n\nV roce 1970 pobýval v USA, kde přednášel na Middle Tennessee State University. V roce 1971 probíhal v Bangladéši boj o liberalizaci, jehož stoupence Yunus aktivně podporoval spolu s dalšími Bangladéšany, kteří žili ve Spojených státech.\n\nV roce 1976 založil Grameen Bank (Grameen znamená „venkovská“), která měla poskytovat úvěry chudým Bangladéšanům (celkový objem úvěrů přesáhl 6 miliard USD a čerpalo je asi 7 milionů dlužníků). Aby bylo zajištěno splácení, banka vytvořila systém „vzájemně solidárních skupin dlužníků“. Jde o drobné neformální skupiny, většinu členů tvoří ženy. Tyto skupiny se týdně scházejí za účelem sjednání obchodu se zástupci banky a vzájemně podporují své úsilí v oblasti ekonomické prosperity.\n\nS postupujícím růstem celého systému Grameen Bank vyvinula další typy úvěrů, zejm. na bydlení, rybolov, zavlažovací systémy, rizikovější (spekulativní) kapitál, textilní výrobu a další aktivity.\n\nÚspěch Grameen Bank inspiroval mnoho programů v rozvojovém světě, dokonce i vyspělé země jako jsou Spojené státy. Mikrofinanční model Grameen Bank se uplatnil v dalších 23 zemích.\nTéměř všechny tyto programy jsou zaměřeny na poskytování úvěrů ženám, u nich je totiž vyšší pravděpodobnost, že úvěr splatí, a že získané prostředky vynaloží pro potřeby celé rodiny; ženy jsou navíc chudobou postiženy častěji než muži.\n\nV únoru 2011 bangladéšský kabinet nařídil Yunusovi, aby z vedení banky odstoupil. Údajným důvodem bylo překročení věku 70 let, čímž Yunus o deset let překročil maximální stanovené stáří pro výkon řídící funkce pro člena výkonného orgánu společnosti se státní účastí (v Grameen Bank přitom dosahuje jen 3,5 procenta).\n\nYunus napadl rozhodnutí u vrchního soudu v Dháce. Tribunál však v březnu téhož roku jeho stížnost zamítl. Yunus se proti verdiktu odvolal k nejvyššímu soudu, ale ani u něj neuspěl. Soud tak potvrdil názor vlády vedené premiérkou Sheikh Hasina, která již v roce 2010 Grameen Bank i jiné poskytovatele mikroúvěrů ostře kritizovala za vysoké úroky a za to, že z chudých příjemců půjček „sají krev“.\n\nMuhammad Yunus a jeho projekt Grameen Bank získali v roce 2006 Nobelovu cenu za úsilí stimulovat ekonomický a sociální růst.\n\nZískal celou řadu mezinárodních cen, mezi něž patří např.:\n\na dalších 47 cen (celkem získal 62 ocenění). Kromě toho byl Yunus oceněn 27 čestnými doktoráty a 15 zvláštními cenami. Na webových stránkách Grameen Bank lze všechny úspěchy prof. Yunuse najít.\nJeden z propagátorů toho, aby Yunus získal Nobelovu cenu, byl i bývalý prezident USA Bill Clinton, který svou podporu vyjádřil v časopise Rolling Stone a také ve své autobiografii My Life. Při své přednášce na Kalifornské univerzitě v Berkeley v r. 2002 Clinton popsal Yunuse jako „muže, který měl Nobelovu cenu dostat již dávno a stále čekám, kdy mu ji konečně dají“.\n\nRozhodl se vstoupit do politiky na konci roku 2006. 11. února 2007 se pokusil vzbudit zájem mezi Banladéšany žijícími jak v zahraničí tak doma, proto napsal otevřený dopis, který byl uveřejněn v bangladéšském deníku Daily Star. V tomto dopise žádal obyvatele, aby sami zhodnotili jeho záměr založit politickou stranu, získat politickou důvěru, přispět k vytvoření kvalitní vlády a vybudovat nový Bangladéš. Domníval se, že současné politické klima spíše ničí potenciál země a je třeba přijít z výraznou změnou. Zřejmě ale nebude možné přivést národ na takovou úroveň, jakou si zaslouží. V dopise na každého občana apeluje, aby mu přehledně sdělil, jaké úkoly by měl jako politik splnit a jak k tomu může občan sám přispět.\n\n18. února 2007 zveřejnil svůj záměr vytvořit novou politickou stranu Občanská síla (Nagorik Shakti). Strana se měla zcela odlišovat od stávajících – být zcela demokratická. Jeho přáním bylo, aby měl do následujících voleb kandidáty na všech 300 křesel v parlamentu. To se mu však nepodařilo, a proto o rok později od tohoto plánu upustil.\n\nJOHANISOVÁ, Naďa. \"Ekonomičtí disidenti: Kapitoly z historie alternativního ekonomického myšlení\". 1.. vyd. Volary : Stehlík, 2014. 124 s. ISBN 978-80-86913-12-4. S. 82-85.\n\n\n"}
{"id": "202621", "url": "https://cs.wikipedia.org/wiki?curid=202621", "title": "Karel Štorkán", "text": "Karel Štorkán\n\nKarel Štorkán (5. května 1923 Hořovice – 12. dubna 2007 Staré Splavy) byl český spisovatel a scenárista, napsal také řadu odborných prací z oboru žurnalistiky. Tematicky čerpal ze života mládeže, sportovců a z oblasti kriminalistiky, spolupracoval s Československou a Českou televizí a filmem.\n\nZa války se Štorkán vyučil soustružníkem a přihlásil se do státní průmyslové školy v Praze. Po studiích žurnalistiky na Vysoké škole politické a sociální (1947–1952) působil od 1952 na katedře žurnalistiky Filologické fakulty Univerzity Karlovy, od 1960 na fakultě žurnalistiky UK. Zde se prací \"Počátky českého dělnického tisku\" r. 1965 habilitoval a r. 1969 dosáhl titulu kandidát věd. 1970–1976 byl na této fakultě proděkanem, od 1976 vedl katedru periodického tisku.\n\nV 50. letech začal psát prózy, v nichž chtěl popularizovat slavné osobnosti našeho sportu (\"Když chytal Plánička\", \"Rekord nepadá z nebe\"). V kriminálních povídkách se snažil informovat veřejnost o aktuální problematice trestných činů. V 70. letech se jeho zájem posouvá k mládeži, jejímu citovému tápání, hledání místa v životě, o jejích zkreslených představách o světě a o životě. Zobrazuje přitom lidi z různých sociálních skupin od středoškoláků (\"My ztracený holky\", \"Rodeo\"), přes vojáky (\"Půlnoční kolona\") a sportovce až po učně (\"Kvočny a král\"). Tyto knihy jsou většinou napsány v první osobě ve snaze vžít se co nejvíce do pocitu svého hrdiny.\n\nOd této tematiky se liší novela \"Milion\", snažící se zachytit události, které za 1. republiky vedly ke zřícení budovy v Praze Na poříčí. Na námět původní rozhlasové hry \"Střílej oběma rukama\", posléze uvedené i v Národním divadle a v televizi, vznikl dramatický román z doby kolektivizace vesnice \"Rozhodnutí\". Ke konci života se Štorkán věnoval i historickým látkám.\n\nKarel Štorkán publikoval v řadě novin a časopisů (\"Práce\", \"Večerní Praha\", \"Svět v obrazech\"). Řada próz byla podkladem filmových scénářů, Karel Štorkán je i autorem televizních seriálů. Zemřel záhy poté, co dopsal svoji poslední novelu věnovanou milenkám císaře Rudolfa II. Jeho dílo bylo sice poplatné době, v níž vznikalo, přesto bylo velice populární a čtené.\n\n\n\n\n"}
{"id": "202622", "url": "https://cs.wikipedia.org/wiki?curid=202622", "title": "Jindřich VI. Štaufský", "text": "Jindřich VI. Štaufský\n\nJindřich VI. Štaufský ( \"Heinrich VI. der Staufer\", \"Enrico VI di Hohenstaufen\", listopad 1165, Nijmegen – 28. září 1197, Messina) byl císař Svaté říše římské a také sicilský král z dynastie Štaufů. Proslul také jako mecenáš umění a organizátor křížové výpravy.\n\nJindřich se narodil jako druhorozený syn Fridricha I. a Beatrix, dcery burgundského hraběte Renauda III.\nJiž jako čtyřletý byl 15. srpna 1169 korunován v Cáchach německým králem. Roku 1184 se zasnoubil s Konstancií, dědičkou Viléma II. Sicilského, a jejich svatba proběhla 27. ledna 1186. V letech 1189–1190, když byl jeho otec na křížové výpravě, potlačil vzpouru Jindřicha Lva, dřívějšího saského a bavorského vévody. Vilém Sicilský zemřel v listopadu 1189, a tak se pro Jindřicha naskytla šance také na sicilskou korunu, když tu římskoněmeckou zdědil po otci, který zemřel roku 1190.\n\nV dubnu 1191 byli v Římě korunováni Jindřich a Konstancie císařem a císařovnou, získat sicilskou korunu bylo složitější – jihoitalští šlechtici si vybrali za krále Tankreda, vévodu z Lecce a vnuka sicilského krále Rogera II. Jindřich obsadil Neapol, ale musel se vrátit do Německa kvůli nové revoltě Jindřicha Lva. Konstancie zůstala v Salernu,místní obyvatelé ji vydali Tankredovi a byla propuštěna až na přímluvu papeže Celestýna III., který Tankreda jako sicilského krále potvrdil. K Jindřichovi se obrátilo štěstí, když mu rakouský vévoda Leopold V. Babenberský vydal svého zajatce, anglického krále Richarda Lví srdce – za jeho zajetím ostatně dost možná stál právě Jindřich VI. Za něj Jindřich získal 150 000 stříbrných a s těmito penězi si zajistil armádu k dobytí jižní Itálie.\n\nKdyž proti českému knížeti Václavu II. vystoupil pražský biskup Jindřich Břetislav, Jindřich VI. podpořil biskupa, který u něj vymohl, aby udělil roku 1192 Čechy v léno Otakaru I. O rok později pomohl ke knížecímu titulu Jindřichu Břetislavovi.\n\nZ Jindřicha VI. se stal tak mocný panovník, že dokonce požadoval tribut po Byzantské říši, které Řekové začali říkat \"alamanikon\" (německá daň). V roce 1197 jeho tvrdost v Itálii způsobila revoltu. Na Sicílii neoblíbený král odhalil spiknutí normanské šlechty a s pomocí čerstvě dorazivších babenberských posil vyvrátil i poslední útočiště vzbouřenců na hradě Castrogiovanni.\n\nPoté následoval soudní proces, který svou krutostí ohromil tehdejší společnost. Zajatci byli upáleni či zaživa rozřezáni pilou nebo nabodnuti na kůl. Jejich vůdci na hlavu přibili rozžhavenou železnou korunu. Zastrašení Normanů bylo díky tomuto krutému divadlu úspěšné. Normany, které držel v zajetí v říši, nechal oslepit a potrestat za zločiny proti majestátu.\n\n28. září 1197 zemřel churavý císař v Messině na malárii a byl pohřben v římském sarkofágu v katedrále v Palermu. Jeho synovi Fridrichovi II. byly necelé tři roky. Když se do Svaté země donesla zvěst o jeho skonu, ukončili říšští křižáci obléhání Toronu a vraceli se zpět do politicky nestabilní říše.\n\n\n"}
{"id": "202624", "url": "https://cs.wikipedia.org/wiki?curid=202624", "title": "Sergio Ramos", "text": "Sergio Ramos\n\nSergio Ramos García [serchijo rámos garsíja] (* 30. března 1986, Camas, Španělsko) je španělský fotbalový obránce a reprezentant hrající za španělský klub Real Madrid. Vítěz ME 2008 v Rakousku a Švýcarsku, ME 2012 v Polsku a Ukrajině a MS 2010 v JAR.\n\nSergio začínal s velkým fotbalem v Seville kde už od sedmnácti let hrál za “ béčko“. O rok později se dostal až do prvoligového týmu kde svými výkony upoutal pozornost velkých klubů a to především madridského Realu. Sevilla za Ramose požadovala 27 milionů eur, což se zdálo Realu mnoho a tak jeho přestupu předcházela dlouhá jednání. Přestup byl nakonec stvrzen 5 minut před koncem přestupní období. Požadovaná cena byla nakonec splněna a Sergio se stal po pěti letech španělským hráčem, který přišel do Realu a zároveň se stal šestým nejdražším v historii. Real si však byl svojí investicí jistý.\n\nSergio se od začátku jevil jako velmi talentovaný obránce, kterému nechyběla píle a pracovitost. I díky tomu se dostal do španělské reprezentace a zahrál si i na Mistrovství světa 2006 v Německu, kde sice nijak nezazářil, ale své možnosti jednoznačně naznačil. Od této chvíle z něj začínal růst hráč světového měřítka. V klubu s ním velmi dobře pracovali a trenéři s ním stále více počítali na pravou stranu obrany královského klubu.\n\nSergio Ramos se tak konečně začal prosazovat a ukazovat svůj nesporný talent. Vynikal hlavně svou velmi dobrou technikou a fyzickou kondicí, dokázal útočit i bránit a obě tyto činnosti zvládnout kvalitně. Dostal do základní sestavy Realu Madrid a posléze i španělské reprezentace.\n\nI po nástupu Manuela Pellegriniho na místo trenéra Realu si udržel místo v základní sestavě. Jeho velkou výhodou byla také univerzálnost. I když se nejlépe cítil na místě pravého obránce, dokázal zaskočit na místě stopera a zápas navíc dokázal odehrát velmi kvalitně. Trenér José Mourinho jej začal stavět na pozici stopera po boku Pepeho a vytvořil jednu z nejlepších stoperských dvojic současnosti. Nic na tom nezměnil ani lodivod Carlo Ancelotti, který tým převzal po Mourinhovi v roce 2013.\n\nLigový titul v sezóně 2013/14 sice s královským klubem nezískal (vyhrálo jej Atlético Madrid), ale stal se vítězem Ligy mistrů UEFA po finálové výhře 4:1 po prodloužení v derby právě nad Atléticem Madrid. K vítězství přispěl velmi důležitou vyrovnávající brankou ve třetí minutě nastaveného času, kdy dokázal hlavičkou usměrnit míč k tyči. Rovněž vyhrál s Realem Copa del Rey 2013/14.\n\nNa začátku sezóny 2014/15 se v Superpoháru UEFA střetl vítěz Ligy mistrů a Evropské ligy z uplynulé sezóny a Real mohl opět slavit, když porazil Sevillu 2:0. Ve španělském Superpoháru už sice Real úspěšný nebyl, městský rival Atlético mu vrátil porážku z květnového finále a z poháru se tentokrát radovali rojiblancos. Veleúspěšný rok 2014 zakončil Ramos se svým týmem vítězstvím na Mistrovství světa klubů v Maroku, kde se v obou zápasech prosadil svým typickým zakončením, tedy hlavou. Po sezóně 2014/15 se po odchodu Ikera Casillase stal kapitánem Realu.\n\nV sezóně 2015/16 nezískal ligový titul ani španělský pohár, po dvou letech však vyhrál Ligu mistrů UEFA. Ve finále, opět proti městskému rivalovi Atleticu Madrid, otevřel skóre hlavičkou na 1:0. Zápas po 90 i 120 minutách skončil 1:1, kopaly se penalty. Sergio Ramos svoji penaltu proměnil a Real Madrid vyhrál 5:3, jelikož za Los Colchoneros neproměnil jedenáctku Juanfran. Ve finále se stal mužem zápasu.\n\nV A-mužstvu Španělska přezdívaném \"La Furia Roja\" debutoval 26. 3. 2005 v Salamance v přátelském zápase proti týmu Číny (výhra 3:0).\n\nSe španělskou reprezentací vyhrál dvakrát Mistrovství Evropy (2008 a 2012) a jednou Mistrovství světa (2010). Zúčastnil se i MS 2006 v Německu.\n\nTrenér Vicente del Bosque jej vzal na Mistrovství světa 2014 v Brazílii, kde Španělé jakožto obhájci titulu vypadli po dvou porážkách a jedné výhře již v základní skupině B.\n\nVicente del Bosque jej nominoval i na EURO 2016 ve Francii, kde byli Španělé vyřazeni v osmifinále Itálií po porážce 0:2. Ramos plnil na turnaji roli kapitána a nastoupil ve všech 4 zápasech svého mužstva.\nRamos patří mezi nejvíce faulující fotbalisty ve vrcholových soutěžích. V dubnu 2016 obdržel 21. červenou kartu v historii. \n\nObčas můžete slyšet že,kopl tu penaltu jako Ramos\" to je kvůli penaltovému rozstřelu z 25.dubna 2012 proti FC Bayern Mnichov kdy Ramos ohromě přestřelil bránu což zavinilo vyřazení Real Madrid v semifinále Liga mistrů UEFA.Ve finále se pak utkal FC Bayern Mnichov s Chelsea FC.\n\n\n\n\n"}
{"id": "202630", "url": "https://cs.wikipedia.org/wiki?curid=202630", "title": "Seznam sopek Jižní Ameriky", "text": "Seznam sopek Jižní Ameriky\n\nToto je seznam sopek Jižní Ameriky.\n"}
{"id": "202631", "url": "https://cs.wikipedia.org/wiki?curid=202631", "title": "Leonor Michaelis", "text": "Leonor Michaelis\n\nLeonor Michaelis (16. ledna 1875, Berlín – 8. října 1947, New York)\nbyl německý biochemik a lékař známý svou spoluprací s Maud Mentenovou na enzymové kinetice a jako spolutvůrce rovnice Michaelis-Mentenové.\n\nNarodil se v Berlíně. Vystudoval lékařství ve Freiburgu kde absolvoval v roce 1897. Poté se přestěhoval do Berlína, kde téhož roku obdržel doktorát. Michaelis pracoval postupně jako asistent Paula Ehrlicha\n(1898–1899), Moritze Littena (1899–1902) a Ernsta Viktora von Leydena (1902–1906). V roce 1906 se stal ředitelem bakteriologické laboratoře v berlínské nemocnici \"Am Urban\". V roce 1908 byl jmenován mimořádným profesorem na Humboldt-Universität zu Berlin. V roce 1922 přesídlil na Nagoyskou universitu v Japonsku jako profesor biochemie a v roce 1929 pak finálně do\nRockefeller Institute of Medical Research v New Yorku, kde zůstal až do své smrti.\n\nMimo jeho role při formulaci rovnice Michaelis-Mentenové (1913) objevil Janusovu zeleň na supravitální barvení mitochondrií a zjistil, že kyselina thiooctová je schopna rozrušovat disulfidické můstky v keratinu čehož se dodnes využívá při tvorbě vlnitých vlasů při trvalé.\n"}
{"id": "202641", "url": "https://cs.wikipedia.org/wiki?curid=202641", "title": "Acotango", "text": "Acotango\n\nAcotango je prostřední a nejvyšší z trojice stratovulkánů (Humarata – 5730 m, Cerro Capurata – 5990 m a Acotango – 6062 m), nacházejících se na hranici severního Chile a západní Bolívie v Národním parku Lauca. Sopky společně tvoří Nevados de Quimsachata (uváděno i \"Quimsa Chata\" nebo \"Kimsa Chata\"; \"kimsachata\" znamená v ajmarštině „tři bratři“).\n\nDoba poslední erupce není známa, ale lávové proudy na severním svahu jsou relativně čerstvé. Původně se předpokládalo, že pochází z období holocénu. Novější výzkumy ukázaly, že jsou spíše pleistocenního stáří.\n\nTaktéž komplex lávových dómů a s nimi asociovaných uloženin pyroklastických proudů vulkanického centra Capurata je relativně mladý.\n\n"}
{"id": "202642", "url": "https://cs.wikipedia.org/wiki?curid=202642", "title": "Červené Janovice (zámek)", "text": "Červené Janovice (zámek)\n\nČervené Janovice jsou barokní zámek ve stejnojmenné obci v okrese Kutná Hora ve východní části Středočeského kraje, který vznikl v letech 1650–1660 přestavbou renesanční tvrze. Přestavbu uskutečnil italský architekt Carlo Brettani, autor výzdoby Českého Šternberku. Zámek je chráněn jako kulturní památka.\n\nRenesanční tvrz, která zde původně stála, pocházela z přelomu 16. a 17. století a vlastnili ji Kolovraté. Vznikla přestavbou z blatné tvrze ze 14. století která patřila Janovickým ze Soutic. Z blatné tvrze se zachovaly zbytky příkopu. Původně se zámek jmenoval jen Janovice, přívlastek Červené získal až po roce 1715.\n\nRoku 1551 se na zámku narodil Václav Budovec z Budova, přední z 27 českých pánů popravených na Staroměstském náměstí za účast na stavovském povstání.\n\nZámek má čtvercový půdorys s nádvořím. Později patřil Felixi Šťastnému, kterého zabil v souboji Mikuláš Dačický z Heslova. V 18. století přešel objekt do majetku císaře Ferdinanda II., respektive státnímu eráru a byl využíván jako administrativní budova, špitál, pivovar, lihovar, později hospoda a byty.\n\nRozsáhlé plány ze 70. let 20. století, které jej měly změnit v kulturně-společenské centrum, se neuskutečnily stejně jako plány na jeho využívání jako školy v přírodě. V roce 2002 zámek koupil Richard Cortés a nechal zavést elektřinu a vodu do prvního patra. Pak však stavba dál chátrala.\n\nV roce 2010 byl zámek na prodej za 5,5 mil. korun.\n"}
{"id": "202645", "url": "https://cs.wikipedia.org/wiki?curid=202645", "title": "Star Trek II: Khanův hněv", "text": "Star Trek II: Khanův hněv\n\nStar Trek II: Khanův hněv (v anglickém originále Star Trek II: The Wrath of Khan) je americký sci-fi film od studia Paramount Pictures a režiséra Nicholase Meyera, druhý na motivy prostředí Star Treku. Do kin byl uveden roku 1982 a celosvětově vydělal 97 milionů dolarů. Scénář volně navazuje na epizodu „Vesmírné sémě“ (1967) původního seriálu \"Star Trek\". Vyhnaný a geneticky vylepšený tyran Khan Noonien Singh se chce pomstít Jamesi Kirkovi, nyní admirálovi Hvězdné flotily. Posádka hvězdné lodi USS \"Enterprise\" právě pod Kirkovým velením jej musí zastavit, aby nezískal mocné zařízení Genesis, které má sloužit k terraformaci mrtvých planet. Na tento snímek přímo navazuje další film \"\" (1984).\n\nDěj filmu se odehrává v roce 2285, jeho začátek je určen hvězdným datem 8130.3. Příběh začíná cvičnou simulací zvanou Kobayashi Maru na palubě hvězdné lodi USS \"Enterprise\", která byla vyřazena z aktivní služby a nyní slouží pro výcvik kadetů Hvězdné flotily. Jedná se o scénář, ve kterém na loď fiktivně zaútočí Klingoni, kteří ji těžce poškodí. Kobayashi Maru nelze vyhrát, jeho úkolem je otestovat disciplínu, charakter a velitelské schopnosti kadetů. Při tomto cvičení na můstku velí podporučík Saavik, jako posádka jí jsou k dispozici učitelé a zároveň vyšší důstojníci \"Enterprise\", kteří dříve sloužili pod kapitánem Kirkem. Hlavním velícím důstojníkem je kapitán Spock.\n\nLoď USS \"Reliant\" je na průzkumné misi, při které hledá mrtvou planetu, na níž by bylo možné vyzkoušet nové převratné zařízení Genesis. Jedná se o speciální torpédo, které dokáže přetvořit neživou hmotu v obyvatelné světy. Pokud by bylo toto zařízení použito na planetě s životem, kompletně by jej vyhladilo a nahradilo životem novým. Důstojníci \"Reliantu\", komandér Pavel Čechov a kapitán Clark Terrell, se transportují na povrch domnělé planety Ceti Alpha VI, pravděpodobného kandidáta pro test Genesis. Zde je však zajme Khan Noonien Singh se svými stoupenci, geneticky vylepšený diktátor a tyran z konce 20. století, se kterým se kapitán Kirk setkal o více jak 15 let dříve. Kirk Khana a jeho lidi vyhostil na planetu Ceti Alpha V, kde si měli vytvořit vlastní kolonii. Khan zajatcům ale vysvětlí, že nedlouho po jejich příchodu explodovala sousední skutečná planeta Ceti Alpha VI, což výrazně posunulo oběžnou dráhu Ceti Alpha V a zničilo tak její podnebí a celý ekosystém, takže se z ní stala nehostinná poušť. Khan viní Kirka ze smrti své manželky a slibuje mu odplatu. Čechovovi a Terrellovi proto implantuje do hlavy larvy mysl ovládajících živočichů, díky nimž převezme kontrolu nad \"Reliantem\" a celou posádku kromě Čechova a Terrella vysadí na Ceti Alpha V. Poté, co se dozví o zařízení Genesis, zaútočí s lodí na vesmírnou stanici Regula I, kde toto zařízení vyvíjí bývalá Kirkova milenka, doktorka Carol Marcusová, se svým synem Davidem.\n\nMezitím se \"Enterprise\" vydává s kontradmirálem Kirkem na palubě na cvičný a inspekční let s kadety. Poté, co obdrží nouzové volání z Reguly I, převezme Kirk velení lodi a směřuje ke stanici. Cestou potká \"Reliant\", který \"Enterprise\" těžce poškodí, přičemž mnoho kadetů je zraněno či zabito. Po navázání spojení požaduje Khan veškeré materiály týkající se Genesis. Kirk zdržuje a nakonec se mu podaří pomocí tajného kódu na dálku stáhnout štíty \"Reliantu\" a poté na něj zaútočit. Khan je nucen ustoupit a podniknout opravy, zatímco \"Enterprise\" pokračuje dále k Regule I. Po transportu na stanici naleznou Kirk, doktor McCoy a podporučík Saavik ukrytého kapitána Terrella s Čechovem a také těla popravených vědců, kteří se účastnili projektu Genesis. Tým najde také přeživší vědce, včetně Carol a Davida (o kterém se James Kirk dozví, že je jeho otcem) Marcusových, se zařízením Genesis, kteří se transportovali a ukryli v podzemních tunelech na planetoidu Regula I. Khan ale využil Terrella a Čechova jako špióny, Genesis odtud transportním paprskem ukradne a oběma důstojníkům \"Reliantu\" nařídí zabít Kirka. Kapitán Terrell odolává vlivu živočicha v mozku a nakonec spáchá sebevraždu, Pavel Čechov se rovněž brání a upadne do bezvědomí. Ačkoliv si Khan myslí, že je výsadek uvězněn na planetoidu, Kirk je domluvený se Spockem, jenž mezitím velí opravované \"Enterprise\", na kódované zprávě a proto jsou brzy transportováni na loď.\n\nKirk poté zamíří s poškozenou \"Enterprise\" do blízké mlhoviny Mutara, kde se chce utkat s Khanem, který je s \"Reliantem\" sleduje. V mlhovině nefungují senzory ani štíty, admirál tedy chce využít nepřítelovy nezkušenosti s bojem v extrémních podmínkách. \"Enterprise\" skutečně velmi těžce \"Reliant\" poškodí, Khan ale stačí aktivovat zařízení Genesis, které by při explozi přetvořilo hmotu z celé mlhoviny včetně obou lodí na novou planetu se životem. Kvůli poškozenému warp pohonu ale nemůže \"Enterprise\" z Mutary uniknout. Spock se proto obětuje, nejprve vykoná splynutí myslí s doktorem McCoyem a poté v silnou radiací zamořené místnosti warp pohon opraví. Loď unikne z mlhoviny včas, \"Reliant\" je při výbuchu zničen, Khan se všemi svými stoupenci na palubě zemře a místo mlhoviny Mutara vznikne díky zařízení Genesis nová planeta s novým životem. Spock mezitím ve strojovně \"Enterprise\" umírá na otravu radiací, přítomen je i jeho blízký přítel James Kirk. Spockův pohřeb vykoná posádka v místnosti odpalovače torpéd, jako rakev poslouží obal torpéda, který je i se Spockovým tělem vystřelen na orbitu nově vzniklé planety. \"Enterprise\" odlétá, aby vyzvedla posádku \"Reliantu\" uvězněnou na Ceti Alpha V. V poslední scéně filmu je ukázána Spockova rakev, která měkce přistála v džungli nové planety.\n\nPo uvedení snímku \"\" do kin napsal jeho výkonný producent (a hlavní tvůrce světa Star Treku) Gene Roddenberry vlastní sequel, ve kterém měla posádka \"Enterprise\" cestovat do minulosti, aby napravila škody spáchané Klingony při použití Strážce věčnosti, kteří chtěli zabránit vraždě J. F. Kennedyho. Toto bylo vedením Paramount Pictures zamítnuto, neboť studio vinilo Roddenberryho z pomalého tempa a neustálého přepisování příběhu prvního snímku, které mělo zapříčinit jeho vysoký rozpočet. Gene Roddenberry vypadl z produkčního týmu a obdržel čestnou funkci výkonného poradce. Výroby nového filmu se ujal televizní producent Harve Bennett, který však původní seriál neviděl. To ale rychle napravil a zhlédl všechny jeho epizody, přičemž nejvíce jej zaujal díl „Vesmírné sémě“ s postavou Khana Nooniena Singha, který se na Bennettův návrh stal také hlavní zápornou postavou v připravovaném snímku. Do týmu si také přivedl jako koproducenta Roberta Sallina a jako art directora Michaela Minora.\n\nBennett napsal první verzi příběhu s názvem \"Star Trek II: The War of the Generations\" v listopadu 1980. Kirk měl vyšetřovat povstání na vzdálené planetě a zjistit, že jej vede jeho syn. Khan, jakožto tyran, měl být cílem povstání a Kirk se synem měli proti němu spojit své síly. Harve Bennett následně najal Jacka B. Sowardse, aby na základě jeho příběhu napsal filmový scénář, což stihl ještě před stávkou scenáristů v roce 1981. Sowardsův návrh s názvem \"The Omega Syndrome\" obsahoval i krádež ničivé zbraně Federace nazývané „Omega system“. Taková zbraň se mu ale zdála příliš negativní, rovněž Bennett požadoval něco jiného, s čímž pomohl Michael Minor, který navrhl, že by se jednalo o zařízení na terraformaci planet. Jako uznání síly takového zařízení přejmenoval Sowards „Omega system“ na „zařízení Genesis“.\n\nSowards do dubna 1981 přepracovával návrh a přesunul Spockovu smrt ze začátku filmu poté, co scénář unikl na veřejnost a fanoušci nebyli spokojeni. V této verzi se také nacházela dvanáctistránková přímá konfrontace Kirka s Khanem a poprvé se zde objevila i mužská postava pojmenovaná Savik. Leonard Nimoy neměl původně zájem ve filmu hrát, byla mu však slíbena dramatická scéna úmrtí jeho postavy, pana Spocka. Po zahájení předprodukce byl osloven ještě Samuel A. Peeples, autor epizody „Kam se dosud člověk nevydal“ původního seriálu. Ten chtěl nahradit Khana dvěma mimozemskými vetřelci schopnými zničit Zemi, což však nebylo použito. Karen Mooreová z vedení Paramountu doporučila Bennettovi Nicholase Meyera, autora úspěšného Holmesovského pastiše \"The Seven-Per-Cent Solution\" a režiséra snímku \"Čas po čase\", který by mohl pomoci se scénářem. Ten za méně jak 12 dní, což byl termín pro zahájení přípravy speciálních efektů, stihl celý scénář přepsat, čímž všechny překvapil. Kvůli fanoušky očekávané smrti Spocka na začátku snímku jej nechal „zabít“ již v úvodní scéně simulátoru Kobayashi Maru.\n\nMeyer, již jako režisér, chtěl v rámci možností rozpočtu vytvořit ve Star Treku námořní atmosféru. \"Enterprise\" například dostala lodní zvon a více blikajících světel a značek. Pro ušetření finančních prostředků byly využity některé věci ze snímku \"Star Trek: Film\". 65 % záběrů filmu bylo natáčeno ve stejných dekoracích: můstek \"Reliantu\" a simulátor můstku z úvodní scény byl přestavěný můstek \"Enterprise\", klingonský můstek z prvního film byl po úpravách využit jako transportní místnost a prostor s torpédy. Filmaři rovněž využili postavené modely (orbitální komplex u Země se stal vesmírnou stanicí Regula I) a také některé záběry z prvního filmu (např. \"Enterprise\" v doku). Designér Robert Fletcher navrhl nové uniformy Hvězdné flotily, neboť ty z původního seriálu ani z prvního filmu se Meyerovi nelíbily. Pro Khana a jeho spolubojovníky vytvořil kostýmy odpovídající faktu, že ztroskotali na neobydlené planetě. Speciálně u Khana nechal vyniknout přírodnímu hrudníku Ricarda Montalbána.\n\nSamotné natáčení proběhlo mezi 9. listopadem 1981 a 29. lednem 1982. Lodě byly filmovány na modrém pozadí, pouštní povrch planety Ceti Alpha V byl vytvořen postavením scény přibližně 7,6 m nad zemí. Podlahu zde tvořily dřevěné desky, přes které byl nasypán obarvený písek. Spockova smrt byla natočena během tří dnů, během nichž nebyli do studia vpuštěni žádní návštěvníci. Ačkoliv úmrtí této postavy bylo bráno jako konečné, Leonard Nimoy byl s natáčením tak spokojený, že se zeptal, zda by v příštím startrekovském filmu nemohl také hrát. Scéna Spockova splynutí mysli s doktorem McCoyem byla natočena bez předchozího upozornění DeForesta Kelleyho, o co jde. Testovací publikum nereagovalo dobře na Spockovu smrt a temné ukončení celého filmu, proto Harve Bennett nechal doplnit záběry na Spockovu rakev v džungli na nově vzniklé planetě (natočeno v zarostlém rohu sanfranciského Golden Gate Parku s doplněným dýmem) a Nimoyův závěrečný monolog. Sám Leonard Nimoy neměl o této závěrečné scéně ani tušení, dokud neviděl celý snímek.\n\nVětšinu vizuálních efektů vytvořila společnost Industrial Light & Magic (ILM), která také postavila nové modely. Například loď \"Reliant\" je vůbec první hvězdnou lodí Federace, která nepatří do třídy \"Constitution\", jež se přímo objevila ve světě Star Treku. ILM také vyvinulo techniku pro vytvoření škod na lodích, aniž by samotné fyzické modely byly nějak poškozeny. Některé další efekty (paprsky phaserů, reaktor \"Enterprise\", poletující písek na Ceti Alpha V, vylepšený efekt transportního paprsku) pochází z dílny malého studia Visual Concept Engineering. Snímek také jako jeden z prvních obsahuje větší množství počítačem vytvořené grafiky. Firma Evans & Sutherland vytvořila displeje vektorové grafiky na palubě \"Enterprise\" a pole hvězd použité při úvodních titulcích. Naopak z dílny ILM pochází první kompletně počítačem vytvořená demonstrativní simulace použití zařízení Genesis na mrtvé planetě.\n\nKvůli nízkému rozpočtu nebyla možnost získat pro snímek Jerryho Goldsmithe, který složil hudbu pro první film. Po Meyerově návrhu Miklóse Rózsy, který byl kvůli finančním prostředkům rovněž zamítnut, byl vybrán 28letý skladatel James Horner, pro nějž to byla vůbec první velká práce na filmově hudbě. Blízce spolupracoval s režisérem Nicholasem Meyerem, se kterým si v průběhu prací vytvořil přátelský vztah. Meyer, jakožto fanoušek klasické hudby, dokázal Hornerovi popsat efekty a zvuky, které chtěl ve filmu mít. Soundtrack napsal Horner během čtyř a půl týdne, výsledkem bylo 72 minut hudby, které nahrál 91členný orchestr mezi 12. a 15. dubnem 1982 v The Burbank Studios. Doplňující nahrávky vznikly 30. dubna (bitva v mlhovině Mutara) a 3. května (pozměněný závěr filmu) 1982. Pro vedlejší efekty byly využity též syntezátory.\n\n\"Star Trek II: Khanův hněv\" byl uveden v amerických kinech 4. června 1982 a během prvního víkendu vydělal 14 347 221 dolarů, čímž překonal tehdejší historický rekord. Celkový výdělek ve Spojených státech činil 78 912 963 dolarů, což z něj udělalo šestý nejvýdělečnější film roku 1982, celosvětové tržby se nakonec vyšplhaly na 97 milionů dolarů. Ačkoliv to bylo méně než za první startrekovský snímek, díky řádově nižšímu rozpočtu to z něj dělalo výdělečnější film. Rovněž byl vydán stejnojmenný knižní přepis, který napsala Vonda McIntyreová (v češtině tato novelizace vyšla v roce 1993 v nakladatelství Albert Boskovice).\n\nKritické reakce na \"Khanův hněv\" byly většinou pozitivní. Také mezi fanoušky byl film, po vlažných ohlasech na první snímek, přijat dobře a v současnosti bývá hodnocen jako jeden z nejlepších trekovských filmů také díky silnému charakteru hlavní záporné postavy Khana v podání Ricarda Montalbána. Některé negativní reakce kritizovaly výkony herců či kostýmy („santaclausovské tuniky“).\n\nSnímek získal dvě Saturnovy ceny, za nejlepší mužský herecký výkon (William Shatner) a za nejlepší režii (Nicholas Meyer). V roce 1983 byl též nominován na cenu Hugo za nejlepší hrané představení.\n\nV roce 1983 byl \"Khanův hněv\" vydán na VHS a kazetách Betamax, na DVD se poprvé objevil bez jakýchkoliv bonusů v roce 2000. O dva roky později byla na DVD vydána „režisérská edice“ s prodlouženým remasterovaným sestřihem snímku a bonusy ve formě komentáře režiséra, rozhovorů s herci, storyboardů a traileru. V roce 2009 byla remasterovaná původní verze uváděná v kinech vydána též na BD.\n\nV Česku byl snímek poprvé uveden na TV Nova dne 9. března 1994.\n\n"}
{"id": "202647", "url": "https://cs.wikipedia.org/wiki?curid=202647", "title": "Biofyzikální chemie", "text": "Biofyzikální chemie\n\nBiofyzikální chemie je interdisciplinární obor naházející se na pomezí mezi chemií, fyzikou a biologií.\n\nJedna z nejlepších definic je nejspíše taková, že se jedná o obor zabývající se aplikací fyzikální chemie při řešení biologických problémů. Dalším (možná poněkud nepřesným) vymezením tohoto oboru může být jeho připodobnění ke vztahu chemie – fyzikální chemie, tedy biochemie – biofyzikální chemie. Spoustu témat sdílí jak s biofyzikou, tak s farmakologií apod. Přesné vymezení oboru je nejspíše nemožné, neboť většinu svých částí sdílí spolu s některým z jiných oborů.\n"}
{"id": "202648", "url": "https://cs.wikipedia.org/wiki?curid=202648", "title": "Cabaray", "text": "Cabaray\n\nCabaray, také Cabaraya (5869 m n. m.), je neaktivní stratovulkán, nacházející se v západní Bolívii, blízko hranic s Chile, asi třicet kilometrů severozápadně od jezera Salar de Coipasa v pohoří Cordillera Occidental v centrálních Andách. Je prostředním členem řetězu vulkánů Tata Sabaya (5385 m) na východě v provincii Sabaya v bolivijském departementu Oruro, Cabaray a Isluga (5516 m) na chilské straně na západě. V historii nebyly zaznamenány žádné erupce.\n"}
{"id": "202651", "url": "https://cs.wikipedia.org/wiki?curid=202651", "title": "Tata Sabaya", "text": "Tata Sabaya\n\nTata Sabaya je nejvýchodnější stratovulkán z trojice vulkánů Isluga, Cabaray a Tata Sabaya. Masiv vulkánu je tvořen převážně andezity. Koncem pleistocénu nastala masivní erupce, která zapříčinila kolaps masivu a vyprodukovala velkou kamennou lavinu, pokrývající plochu více než 300 km² jižně od vulkánu. Pozdější sopečná činnost během holocénu vytvořila sérii lávových dómů a proudů, tvořících současný vzhled vulkánu. Nejmladší produkty vulkanismu leží na západních a severozápadních svazích sopky.\n\n"}
{"id": "202658", "url": "https://cs.wikipedia.org/wiki?curid=202658", "title": "Isluga", "text": "Isluga\n\nIsluga je nejzápadnější stratovulkán vulkanického řetězu, táhnoucího se od stratovulkánu Tata Sabaya v Bolívii. Isluga už leží v Chile, jen 7 km od hranic s Bolívií. Poslední aktivita byla zaznamenána na začátku 20. století, předcházející erupce v 19. století) zničily lávovými proudy několik blízkých městeček.\n\n"}
{"id": "202661", "url": "https://cs.wikipedia.org/wiki?curid=202661", "title": "Star Trek: Vzpoura", "text": "Star Trek: Vzpoura\n\nStar Trek: Vzpoura (v anglickém originále Star Trek: Insurrection) je americký sci-fi film studia Paramount Pictures a režiséra Jonathana Frakese. Jedná se o devátý celovečerní snímek na motivy světa Star Treku. Jeho premiéra proběhla v roce 1998, celkové tržby dosáhly 113 milionů dolarů. Příběh pojednává o obyvatelích planety Ba'ku v záhadné oblasti Vřesoviště, které tajně sleduje Spojená federace planet společně s rasou Son'a. Posádka hvězdné lodi USS \"Enterprise\"-E pod velením kapitána Jean-Luca Picarda zjistí, že mají v plánu tajně přesunout všechen lid z Ba'ku, neboť se chtějí zmocnit jejich planety, která má zvláštní léčivé účinky. Son'a o ni mají velký zájem a svého cíle jsou ochotni dosáhnout i násilím proti Federaci. Po vyřešení problému s androidem Datem, členem posádky \"Enterprise\", který tyto plány odhalí, za což je následně Son'a poškozen, se část posádky s kapitánem Picardem přemístí na povrch planety a snaží se Ba'ku ukrýt v jeskyních, zatímco se komandér Riker pokouší s \"Enterprise\" uniknout z Vřesoviště, aby mohl zveřejnit, co se v tomto zapadlém koutu Galaxie děje.\n\nDěj filmu se odehrává v roce 2375. Během tajného pozorování mírumilovné rasy Ba'ku na jejich planetě v oblasti zvané Vřesoviště se android Dat porouchá a odhalí základnu Federace a rasy Son'a, o níž původní obyvatelé neví. Na hvězdné lodi USS \"Enterprise\"-E se mezitím koná slavnostní hostina na počest rasy Evora, která se právě připojila k Federaci jako protektorát. K posádce se přidává i nadporučík Worf, který byl nedaleko na misi ze stanice Deep Space Nine a chtěl pozdravit své staré přátele. Admirál Matthew Dougherty, který operaci na Ba'ku velí, požádá \"Enterprise\" o pomoc se zneškodněním nebo zničením Data, jinak také druhého důstojníka \"Enterprise\". Kapitán Jean-Luc Picard se tedy se svou lodí vydává do Vřesoviště, kde Data pomůže zastavit. Kvůli Doughertymu podezřelému naléhání, že pomoc \"Enterprise\" již není potřeba, se Picardovi důstojníci začnou zajímat, proč se Dat porouchal. Při výpravě na povrch planety zjistí, že Ba'ku jsou technologicky vyspělí, ale rozhodli se žít v souladu s přírodou. Díky unikátní metafázové radiaci, kterou vyzařují prstence planety, jsou v podstatě nesmrtelní. I samotný výsadkový tým začne pociťovat omlazující a uzdravující účinky; Geordi La Forge zjistí, že se mu zregenerovaly oči a že již nepotřebuje implantáty, William Riker a Deanna Troi oživí svůj dlouho trvající vztah a kapitán Picard zažije romantické chvíle s Anij, jednou z žen Ba'ku.\n\nPicard se svým týmem na planetě objeví skrytou federační loď s gigantickým simulátorem, který obsahuje simulaci celé vesnice Ba'ku. Ukáže se, že tuto loď před ním nalezl Dat, a právě to zapříčinilo jeho poruchu – následně na něj totiž zaútočili vojáci Son'a, aby tuto skutečnost nevyzradil. Poté, co admirála Doughertyho seznámí se svým objevem, se Picard dozví o společném plánu Federace a Son'a přesídlit veškerý lid Ba'ku na hololoď. Důvodem je chystaný „sběr“ radiace z prstenců pro výzkumy Federace, po jehož provedení by se planeta stala neobyvatelnou. Dougherty poté \"Enterprise\" pošle pryč a nařídí, aby byly veškeré záznamy utajeny. Picard ale pověří Rikera, aby širokou veřejnost za každou cenu seznámil s tím, co se tu děje. Kapitán se s některými dalšími důstojníky přesune na planetu, aby Ba'ku ochránil a zabránil chystanému plánu.\n\nSon'a na planetu vyšlou robotické sondy, které mají za úkol Ba'ku označkovat, a poté je transportovat na jejich loď. Jejich velitel, Ru'afo, mezitím přesvědčí Doughertyho, aby povolil útok dvou lodí Son'a na \"Enterprise\". Riker ale v bitvě jednu z nich zničí a druhou poškodí, díky čemuž může \"Enterprise\" vyletět z prostoru Vřesoviště, odkud se kvůli různým anomáliím nedají vysílat zprávy. Jakmile je plán Federace a Son'a prozrazen, trvá Ru'afo na tom, že se se sběrem radiace musí začít okamžitě, než Picard stačí zjistit, že Ba'ku a Son'a jsou ve skutečnosti jedna rasa. Son'a jsou totiž frakce Ba'ku, která se před 100 lety pokusila neúspěšně kolonii převzít, a po porážce byla planetu donucena opustit. Son'a pomalu umírají, ačkoliv se neustále neúspěšně snaží zachránit si své životy různými formami omlazování. S tím souvisí jejich vzhled a také bezohledný sběr radiace, kterou chtěli Son'a využít, aby přežili. Admirál Dougherty odmítne v Ru'afově plánu okamžitého sběru pokračovat, ten jej proto zabije.\n\nPicard, Anij a řada Ba'ku je při útěku označkována a transportována na palubu lodi Son'a. Picard přesvědčí Ru'afova zástupce Gallatina, aby mu pomohl zabránit sběru radiace. Společnými silami tajně transportují Ru'afa a jeho důstojníky na palubu hololodi, kde vytvořili simulaci můstku lodi Son'a. Ru'afo ovšem odhalí, co se stalo, transportuje se na kolektor a sběr radiace zahájí ručně. Picard jej následuje; nakonec se mu podaří spustit autodestrukční sekvenci, která kolektor zcela zničí a Ru'afa zabije. Kapitán je zachráněn navrátivší se \"Enterprise\". Zbývající Son'a jsou pak přijati zpět mezi Ba'ku, kteří jim vše odpustí; Picard přitom zaranžuje setkání Gallatina a jeho matky. Posádka si poté chvíli užívá omlazující účinky na povrchu, brzy však musí odletět a vrátit se ke svým misím.\n\nV cameo roli jednoho z válečníků Son'a se objevil Tom Morello, známý jako kytarista skupin Rage Against the Machine a Audioslave. Ve filmu hráli i dva herci spojení se seriálem \"\", jejich scény ale byly vystřiženy - Max Grodénchik (ve \"Stanici Deep Space Nine\" jako Quarkův bratr Rom) se zde měl mihnout jako trillský praporčík na \"Enterprise\", Armin Shimerman jako Quark měl být na Ba'ku zrovna na dovolené.\n\nV únoru 1997 oslovil producent Rick Berman scenáristu Michaela Pillera, aby společně vytvořili příběh pro chystaný devátý celovečerní film z prostředí Star Treku. (Autoři předchozích dvou startrekovských filmů Ronald D. Moore a Brannon Braga byli zaměstnáni seriálem \"\" a filmem \"\".) Piller chtěl po temném \"\" vytvořit odlehčenější snímek, který by svým vyzněním víc připomínal původní vizi Gena Roddenberryho. Výsledkem byl první návrh scénáře s názvem \"Star Trek: Stardust\", ve kterém měl kapitán Picard potkat svého spolužáka z Akademie Hvězdné flotily, který v dalekém koutě Galaxie útočí na romulanské lodě. Poté, co by jej zajal, by posádka celé lodi měla začít mládnout díky fontáně mládí z oblasti zvané Vřesoviště. Koncept fontány mládí ale studio shledalo příliš fantastickým, Piller s Bermanem proto příběh změnili. Druhý návrh pojednával o honbě na androida Data, který měl být dokonce zabit. Picard by jej ale nakonec reaktivoval, aby zabránil alianci Federace s Romulany. To však bylo zamítnuto jako příliš politické. Patricku Stewartovi se ale líbila představa fontány mládí, byl také spokojený s akčními scénami Picarda v předchozím filmu. Třetí návrh scénáře již obsahoval některé prvky, které se dochovaly i ve finální verzi. Konflikt s Datem měl tvořit začátek snímku, nová příběhová linie měla představit zápornou rasu Son'i, jejímiž oběťmi měla být rasa dětí Ba'ku. Mělo se zde také objevit uzdravení očí Geordiho La Forge, obnovení romantického vztahu mezi Rikerem a Troi či Worfova puberta. Picard se měl v příběhu obrátit proti jiným důstojníkům Hvězdné flotily, kteří se spikli se Son'i, aby Ba'ku ukradli jejich planetu. Čtvrtý, finální návrh scénáře ovlivnil Ira Steven Behr, producent seriálu \"Stanice Deep Space Nine\". Z Ba'ku se stali dospělí lidé, vznikla postava Anij, která má zájem o Picarda, protivníci byli přejmenováni na Son'a a vylíčeni hrůzněji. Pro název filmu zvažovalo studio podtituly \"Prime Directive\" či \"Nemesis\", nakonec bylo schváleno jméno \"Star Trek: Insurrection\". Rozpočet byl stanoven na 58 milionů dolarů.\n\nVedoucím výpravy byl Herman Zimmerman, dlouholetý designér Star Treku. Pro vyjádření spirituality Ba'ku a jejich splynutí s přírodou se nechal inspirovat v Thajsku, Japonsku, Číně a Polynésii, a vytvořil tak organickou architekturu jejich vesnice. Naopak Son'a ztvárnil jako rasu dychtící po třpytu a po zachování mládí, např. můstek jejich lodě navrhl se stříbrnými i plyšovými předměty. Zařízení, kde se odehrál finální souboj mezi Picardem a Ru'afou, bylo pro Zimmermana výzvou, neboť kombinovalo skutečné dekorace s počítačovou grafikou. V celém filmu bylo použito celkem 55 souborů kulis, o 18 více než v \"Prvním kontaktu\". Hvězdné lodě již byly kompletně vytvořeny počítačem; bylo to poprvé, co ve filmu ze světa Star Treku nebyly použity žádné fyzické modely. Pro Son'a navrhl Zimmerman tři druhy vesmírných plavidel – bitevní křižník (včetně Ru'afovy velicí lodě), průzkumnou loď a vědecké plavidlo. Naopak značkovače, které na planetu vyslali Son'a a které posádka \"Enterprise\" postupně zlikvidovala, byly vyrobeny i fyzicky. Poměrně unikátní masky Son'a vytvořil Michael Westmore, taktéž stálý člen produkce Star Treku. O kostýmy se postarala Sanja Milkovic Haysová, která pro Ba'ku vytvořila pestrobarevné oblečení, aby zdůraznila, že je jejich kultura odvozená od přírody. V kontrastu s tím obdrželi Son'a kostýmy vojenského vzhledu s kovovými prvky, které měly podtrhnout jejich materialistické založení. Protože Industrial Light & Magic, obvyklý dodavatel efektů pro filmy Star Treku, byla plně zaměstnána snímkem \"\", byly počítačové efekty svěřeny společnostem Blue Sky Studios a Santa Barbara Studios.\n\nNatáčení pod dohledem režiséra Jonathana Frakese (režíroval i \"První kontakt\") začalo 31. března 1998 ve studiích v Los Angeles. Přibližně polovina filmu byla natáčena v exteriérech (víc než v kterémkoliv jiném snímku ze světa Star Treku). Poblíž osady Lake Sherwood v Kalifornii byla podle Zimmermanova návrhu postavena celá vesnice Ba'ku s domy, obchody, komunitním centrem a mostem přes řeku. Útěk Ba'ku do hor byl natáčen v pohoří Sierra Nevada nad jezerem Lake Sabrina. Některé záběry dokonce vznikaly v nadmořské výšce 3000 metrů v místě, které bylo dostupné pouze vrtulníkem, který tak musel na „plac“ převézt kompletní štáb i herce. Poslední natáčecí den byl 2. červenec 1998.\n\nHudbu pro \"Vzpouru\" složil Jerry Goldsmith, pro něhož to byl již čtvrtý startrekovský film. Využil jak úvodní Courageovy fanfáry ze 60. let, tak i své vlastní motivy (např. klingonský ze snímku \"\"), které upravil, rozvinul a doplnil novou hudbou. Pro Ba'ku například napsal pastorální téma s opakujícími se harfami, smyčcovou sekcí a sólem pro dechové nástroje.\n\nFilm \"Star Trek: Vzpoura\" byl do kin uveden 11. prosince 1998. Během úvodního víkendu dosáhly tržby ve Spojených státech 22 milionů dolarů. V USA film utržil celkem 70 milionů dolarů, celosvětově snímek vydělal 113 milionů dolarů. Stejně jako v případě předchozích startrekovských filmů byla vydána novelizace, kterou napsala J. M. Dillard.\n\nOhlasy kritiků byly smíšené, shodovali se však v názoru, že se jednalo jen o trochu větší „oslavnou epizodu z televizního seriálu“.\n\nNa DVD film poprvé vyšel v květnu 1999, tato jednodisková verze obsahovala také teaser a trailer, speciální dvojdisková sběratelská edice doplněná řadou bonusů vyšla v červnu 2005. Blu-ray verze s bonusy byla vydána v roce 2009.\n\nV Česku byl film do kin uveden 1. dubna 1999, v televizi se poprvé objevil 3. listopadu 2004 na TV Nova.\n\n"}
{"id": "202667", "url": "https://cs.wikipedia.org/wiki?curid=202667", "title": "Charles Petzold", "text": "Charles Petzold\n\nCharles Petzold (* 2. února 1953 New Brunswick, New Jersey) je americký programátor, autor počítačových publikací o programování pod Microsoft Windows a držitel prestižního ocenění Microsoft Most Valuable Professional.\n\nV roce 1975 promoval jako inženýr matematiky na Stevens Institute of Technology. Dále napsal knihy o programování ve Windows a také přispíval do mnoha počítačových magazínů, včetně do prvního prosincového čísla Microsoft System Journal roku 1986.\n\nJeho kniha \"Programing Windows\" (poprvé vydána Microsoft Press v roce 1988, nyní má 5. vydání) naučila celou generaci programátorů, jak psát aplikace pro Windows.\n\nZa svůj podíl na úspěchu Microsoft Windows byl v květnu 1994 oceněn cenou \"Windows Pioneer\". Tuto cenu udílel \"Windows Magazine\" a společnost Microsoft a obdrželo ji jen 7 lidí, z toho byl Petzold jediný spisovatel.\n\nPo sedmileté známosti se 28. října 2007 oženil s Deirdrou Sinnott.\n\n\n\n\n\n\n\n"}
{"id": "202669", "url": "https://cs.wikipedia.org/wiki?curid=202669", "title": "Merovech", "text": "Merovech\n\nMerovech (cca 400–457) byl franský král a válečník. Byl synem (nebo zetěm) Clodionovým.\n\nVládl sálským Frankům od roku 448 do roku 457. 20. června 451 spolu s římským vojevůdcem Flaviem Aetiem zastavili v bitvě na Katalaunských polích hunského náčelníka Attilu. Měl syna Childericha. Od něj se celá dynastie franských panovníků nazývá Merovejci. Podle pozdějšího franckého kronikáře Fredegara byl Merovech synem Clodionovy manželky a mořského muže či netvora.\n\n"}
{"id": "202670", "url": "https://cs.wikipedia.org/wiki?curid=202670", "title": "Childerich I.", "text": "Childerich I.\n\nChilderich I. (cca 436 – 481) byl franský král z rodu Merovejců, který spolu s Římany bojoval proti Vizigótům a Sasům. Přestože nebyl křesťan, spolupracoval s galskou církví a položil základy království, kterému jeho potomci vládli následující tři staletí.\nS manželkou jménem Basina měl Childerik dva syny – Chlodvíka a Lantechilda a dceru Audofled. Byl synem franského válečníka Merovecha.\n\nChilderik zahynul při tažení v Tournai, kde byl jeho hrob objeven v roce 1653, v něm byl nalezen bohatý poklad se zlatými doplňky destičkové výstroje a výzbroje, zdobené přihrádkovým emailem, almandiny a českými granáty. Byly to: kování záštity římského meče typu scramasax, přezka opasku, kování brašny, zlaté spony, zlatý masivní náramek a desítky drobných ozdob, zlatý pečetní prsten s rytým jménem CHILDERICI REGIS, dále několik stovek zlatých římských a byzantských mincí, vyražených vesměs v Konstantinopoli, a pinzeta (k vytrhávání vousů). Díky uměnímilovnému rakouskému místodržiteli Nizozemska, arcivévodovi Leopoldu Vilémovi, byl poklad ihned zdokumentován a jeho osobní lékař Jean Jacques Chifflet o pokladu vydal knihu s rytinami všech předmětů.\n\nPokladu se později zmocnil císař Napoleon Bonaparte, dal jej převézt do Paříže a využíval pro vlastní reprezentaci výzdobný motiv zlaté včely – ten si zvolil za svůj osobní znak. Poklad byl později téměř celý rozkraden, dochovaly se jen čtyři předměty: zlaté kování meče, včelky, spona a prsten, jež jsou uloženy ve sbírkách Francouzské národní knihovny v Paříži.\n\n"}
{"id": "202671", "url": "https://cs.wikipedia.org/wiki?curid=202671", "title": "Clodion", "text": "Clodion\n\nClodion (nebo Clodio, cca 395–448) – také nazývaný „vlasatý“ nebo „dlouhovlasý“ byl král sálských Franků v letech 428 až 448.\n\nO Clodionovi i jeho otci Pharamondovi se zmiňuje kronikář Řehoř z Tours. Clodion kolem roku 431 přitáhl do oblasti Artois, ale byl odražen Flaviem Aetiem, velitelem římské armády v Galii. Přesto se brzy usadil v oblasti řeky Somme a ustavil Tournai hlavním městem sálských Franků. Měl syna Merovecha, od nějž je odvozeno pojmenování dynastie, ze které vzešli první franští králové.\n\n"}
{"id": "202672", "url": "https://cs.wikipedia.org/wiki?curid=202672", "title": "Operace Magistrála", "text": "Operace Magistrála\n\nOperace Magistrála (rusky: \"Операция Магистраль\") byla jedna z nejvýznamnějších vojenských operací Sovětské armády v rámci Sovětské války v Afghánistánu. Začala 19. Listopadu 1987 a skončila 10. ledna 1988 sovětským vítězstvím. Sovětským vojskům velel generálplukovník Boris Gromov. Za vůdce mudžáhidů je označován Džaláluddín Hakkání. Operace se pod sovětským velením účastnily i jednotky afghánské armády loajální prosovětskému režimu.\n\nHlavním cílem operace bylo prolomení dlouhotrvající blokády města Chóst, nacházejícího se u afghánských hranic s Pákistánem. Sovětská armáda měla získat kontrolu nad silnicí vedoucí z Gardézu do Chóstu, obsadit Čitakandavský průsmyk a výšiny nad silnicí, silnici odminovat a umožnit po ní průjezd kolon se zásobováním do Chóstu. Tento cíl se podařilo splnit.\n\nOperace začala po neúspěšném vyjednávání Sovětů s místním vůdcem mudžáhidů Džaláluddínem Hakkáním.\n\nSověti vyslali do Čitakandavského průsmyku výsadkáře, kteří se ihned ocitli v palbě protiletadlových kulometů a děl. Ze sovětské strany následovaly intenzivní letecké údery a dělostřelecká palba, vedoucí ke zničení hlavního obranného systému mudžáhidů. Výsadkáři v těžkých bojích o kótu 3234 odrazili několik útoků mudžáhidů, kterých se údajně zúčastnily též pákistánské speciální jednotky, tzv. Černí čápi, převlečení za afghánské mudžáhidy.\n\nKoncem prosince 1987 dorazily do Chóstu první sovětské konvoje.\n\nNa základě událostí jedné z epizod operace Magistrála (bitvy o kótu 3234) byl natočen rusko-finsko-ukrajinský film 9. rota, uvedený na trh v roce 2005.\n\n"}
{"id": "202674", "url": "https://cs.wikipedia.org/wiki?curid=202674", "title": "Mexické peso", "text": "Mexické peso\n\nMexické peso ($, Mex$) je zákonným platidlem amerického státu Mexiko. Název „peso“ má mexická měna společný s měnami několika dalších států, které bývaly španělskými koloniemi. Značka pro peso je $, ale pro rozlišení od jiných měn se před tento znak dávají písmena Mex (Mex$). ISO 4217 kód mexické měny je MXN. Jedna setina pesa se nazývá \"centavo\".\n\nPřed rokem 1861 se mexické peso dělilo na 8 realů, od tohoto roku používá desítkovou soustavu. V roce 1993 provedla mexická národní banka měnovou reformu - ta spočívala v tom, že se z 1000 „starých“ pesos stalo 1 „nové“ peso, které dostalo současný kód MXN (původní kód pro mexické peso byl MXP).\n\nV současnosti v oběhu kolují mince v nominálních hodnotách 5, 10, 20 a 50 centavos, 1, 2, 5, 10, 20, a 100 pesos. Cirkulace mincí v hodnotách 20 a 100 je spíše doplňková, protože jsou raženy jako pamětní a navíc ve stejných hodnotách existují i bankovky, kterých je nepoměrně více. Na aversní straně všech mincí je vyobrazen státní znak Mexika. Na mincích 1, 2, 5, 10 jsou na reversních stranách vyobrazeny části tzv. Slunečního kamene.\n\n\n\n\n\n\nOd zavedení mexického pesa vzniklo několik sérií bankovek (AA, A, B, C, D, D1, F). Aktuální bankovky série F jsou tisknuty v hodnotách 20, 50, 100, 200, 500 a 1000 pesos. Bankovky 20 a 50 pesos z polymeru, ostatní jsou z balvněného papíru.\n\nKromě těchto běžných bankovek byly pro rok 2010 vytištěny i pamětní bankovky. Jedná se o polymerovou bankovku 100 pesos jako připomínku stého výročí od propuknutí Mexické revoluce a papírovou bankovku 200 pesos pro připomenutí dvoustého výročí od počátku bojů za nezávislost Mexika na Španělsku.\n"}
{"id": "202679", "url": "https://cs.wikipedia.org/wiki?curid=202679", "title": "Hans Liebherr", "text": "Hans Liebherr\n\nHans Liebherr (1. dubna 1915, Kaufbeuren – 7. října 1993, Bulle, Švýcarsko) byl německý zednický mistr, vynálezce a zakladatel koncernu Liebherr.\n\nKdyž se Hans Liebherr po válce v roce 1945 vrátil domů, převzal stavební firmu svých rodičů ve městě Kirchdorf an der Iller v Bádensko-Württembersku a začal naplňovat své ideje ulehčení těžké práce na staveništích. Do roku 1945 byly stavební jeřáby velmi podobné jeřábům v přístavech a lodích a proto se daly použít jen na velkých stavbách. Na menších stavbách se až do 50. let jeřáby nepoužívaly. \n\nV roce 1949 v Kirchdorfu založil Hans Liebherr svoji vlastní firmu. Ve spolupráci se zámečníky a kováři postavil v roce 1949 první mobilní věžový otočný jeřáb na světě. Jeřáb se dal lehce složit a znovu smontovat. Tento vynález si nechal patentovat. Krátce nato začal jeřáby vyrábět a z jeho stavební firmy se stala firma vyrábějící stavební stroje, ze které později vznikla skupina Liebherr.\n\nSkupina Liebherr-International AG sídlí ve švýcarském městě Bulle v kantonu Fribourg, jejími majiteli jsou výlučně členové rodiny Liebherr. Rodinný podnik vede už druhá generace, sourozenci Isolde a Willi Liebherrovi. \n\nSkupina Liebherr jako přední světový výrobce stavební techniky v současnosti zaměstnává po celém světě (25 továren v 11 zemích) okolo 24 000 lidí a v roce 2005 byl její zisk okolo 5,3 miliardy Euro.\n\nHans Liebherr v roce 1964 obdržel čestný doktorát Technické univerzity v Cáchách, v roce 1974 se stal čestným členem senátu Univerzity v Karlsruhe. O rok později obdržel čestné občanství města Biberach an der Riß a v roce 1986 nejvyšší německé vyznamenání Spolkový záslužný kříž (\"Bundesverdienstkreuz\").\n\n"}
{"id": "202680", "url": "https://cs.wikipedia.org/wiki?curid=202680", "title": "Fan-coil", "text": "Fan-coil\n\nFan-coil (FC, fancoil) je zařízení na bázi konvektoru určené k distribuci tepla nebo chladu do pobytových prostor a zajištění tepelné pohody prostoru. Fancoily jsou komponenty topných soustav.\n\nFancoil je ventilátorový konvektor pracující na principu teplosměnné plochy s nuceným prouděním vzduchu, které zajišťuje vestavěný ventilátor.\n\nJednotky mohou být řešeny jako volně stojící, nástěnné čili zavěšené (s pláštěm), nebo vestavěné, např. stropní, podlahové (bez pláště). Předností některých typů FC je malá hloubka.\n\nFC obsahuje ventilátor a výměník tepla. Do výměníku je rozvody přiváděna otopná voda připravovaná centrálně v kotelně, nebo chladicí voda připravovaná ve strojovně chlazení nebo v lokálním chladiči. Intenzitu vytápění i chlazení lze regulovat škrcením (snižováním průtoku otopného či chladicího média) nebo změnou otáček ventilátoru. Ovládání může být jak místní (termostat je v místnosti), tak dálkové, velínu. Ventilátor žene vzduch přes výměník, kde se vzduch ohřeje nebo ochladí, do temperované místnosti. Při chlazení vzduchu je třeba napojit na FC potrubí odvádějící kondenzát.\n\nFC se používají tam, kde je třeba prostor jak vytápět, tak chladit, např. v administrativních budovách, v hotelích aj. Podlahové konvektory se osazují pod velké prosklené obvodové konstrukce budov, aby se zamezilo rosení skla.\n"}
{"id": "202681", "url": "https://cs.wikipedia.org/wiki?curid=202681", "title": "Parlamentní volby na Slovensku 1994", "text": "Parlamentní volby na Slovensku 1994\n\nPředčasné Volby do Národní rady Slovenské republiky 1994 se uskutečnily v pátek 30. září a v sobotu 1. října. Poměrným systémem s 5% uzavírací klauzulí bylo voleno všech 150 poslanců Národní rady v jednom volebním obvodě zahrnujícím celé Slovensko. Ve volbách zvítězila koalice HZDS a RSS, která získala 34,97% a 61 mandátů. Na druhém místě skončila koalice SV, jež získala 10,42% a 18 mandátů. Na třetím místě skončila koalice MK se ziskem 10,19% a 17 mandátů. Volební účast činila 75,65%. \n\nDo nové NR SR se dostalo celkem 7 politických stran a uskupení. HZDS a RSS získalo 61 mandátů, SV 18 mandátů, MK 17 mandátů, KDH rovněž 17 mandátů, DEÚS 15 mandátů, ZRS 13 mandátů a SNS 9 mandátů.\n\nparlamentní strany\nmimoparlamentní strany\n\n"}
{"id": "202682", "url": "https://cs.wikipedia.org/wiki?curid=202682", "title": "Volby do Slovenské národní rady 1992", "text": "Volby do Slovenské národní rady 1992\n\nVolby do Slovenské národní rady 1992 se uskutečnily v pátek 5. a v sobotu 6. června. Zvoleno bylo všech 150 poslanců Slovenské národní rady. Ve volbách zvítězilo HZDS, které získalo 37,26% a 74 mandátů. Na druhém místě skončila SDĽ, jež získala 14,7% a 29 mandátů. Na třetím místě skončilo KDH se ziskem 8,89% a 18 mandátů. \n\nPo rozdělení federace byla Slovenská národní rada transformována na Národní radu Slovenské republiky.\n\nDo nové SNR se dostalo celkem 5 politických stran a uskupení. HZDS získalo 74 mandátů, SDĽ 29 mandátů, KDH 18 mandátů, SNS 15 mandátů a koalice MK 14 mandátů.\n\n\n"}
{"id": "202683", "url": "https://cs.wikipedia.org/wiki?curid=202683", "title": "Tichonov", "text": "Tichonov\n\nOsoby nesoucí příjmení Tichonov\n\n"}
{"id": "202684", "url": "https://cs.wikipedia.org/wiki?curid=202684", "title": "Pharamond", "text": "Pharamond\n\nPharamond (cca 370–430) je považován za prvního krále sálských Franků, ačkoliv je možné, že byl pouze legendární postavou. Byl snad synem, nebo zetěm Marcomera. Současný historik Prosper Tira o Pharamondovi napsal: Jeho vládnutí bylo popsáno Martinem Bouqetem až mnohem později. V roce 420 údajně vedl svůj lid přes Rýn na západ. Tímto se měl oddělit od ripuárských franků, kteří se usadili poblíž Kolína nad Rýnem. Pharamond byl následován svým synem Clodiem, kterého měl s ženou jménem Argotta. Pharamond se objevuje jako král Francie v pozdějších arthuriánských legendách.\n\n"}
{"id": "202685", "url": "https://cs.wikipedia.org/wiki?curid=202685", "title": "Marcomer", "text": "Marcomer\n\nMarcomer (Marchomer, Marchomir) byl franským vévodou (dux), žijícím na konci 4. století, který roku 388 vpadl do Římské říše, když byl velitel římské Galie Magnus Maximus obležen v Akvileji Theodosiem I. Měl syna Pharamonda. Někteří moderní historikové nepovažují Marcomera za historickou osobu, byť se o něm zmiňuje kronikář Řehoř z Tours.\n"}
{"id": "202691", "url": "https://cs.wikipedia.org/wiki?curid=202691", "title": "Šibeniční vrch (Šluknovská pahorkatina)", "text": "Šibeniční vrch (Šluknovská pahorkatina)\n\nŠibeniční vrch je znělcové návrší v nejsevernější části České republiky, v okrese Děčín, v Šluknovské pahorkatině, nad nádražím ve Varnsdorfu. Na jihovýchodě souvisí s plochým návrším již v Německu, Finkenhübel, 410 m.\n\nNa vrcholku byla 6. srpna 1887 otevřena 8 metrů vysoká dřevěná vyhlídková věž, která sloužila asi 10 let. V roce 1897 byla již zchátralá zapálena. Místní tím oslavili pád vídeňské vlády Kazimira Badeniho, která se snažila o zrovnoprávnění češtiny.\n\nSedlem východně od vrcholu prochází státní hranice. Holé návrší je vyhlídkovým místem na město Varnsdorf, do sousedního Německa a na Lužické hory.\n\n"}
{"id": "202697", "url": "https://cs.wikipedia.org/wiki?curid=202697", "title": "Hipparcos", "text": "Hipparcos\n\nHipparcos (zkratka z High Precision Parallax Collecting Satellite) byl součástí astrometrické mise Evropské kosmické agentury (ESA), zaměřené na měření hvězdných paralax a vlastních pohybů hvězd. Projekt byl pojmenován na počest starověkého astronoma Hipparcha. Nápad na vyslání podobné mise pochází již z roku 1967, teprve roku 1980 ho však ESA schválila.\n\nSatelit byl vynesen do vesmíru na raketě Ariane 4 dne 8. srpna 1989. Původním cílem bylo umístit satelit na geostacionární dráhu, ale selhání přídavných raket způsobilo, že se satelit dostal na vysoce eliptickou dráhu s rozkmitem 507 km až 35 888 km. Navzdory této komplikaci však dosáhl satelit splnění všech svých vědeckých cílů. Spojení se satelitem bylo ukončeno 15. srpna 1993.\n\nProgram byl rozdělen na dvě části: \"Hipparcos Experiment\" měl za úkol měřit pět astrometrických parametrů u cca 120 000 hvězd s přesností 2 až 4 miliarcsec. \"Tycho Experiment\" se věnoval měření astrometrických parametrů a fotometrických náležitostí u dalších 400 000 hvězd s o něco menší přesností.\n\nVýsledný Katalog Hipparcos a Katalog Tycho byl dokončen v srpnu roku 1996 a publikován Evropskou kosmickou agenturou v červnu následujícího roku. Data z obou katalogů byla použita k sestavení \"Millennium Star Atlas\", atlasu více jak jednoho miliónu hvězd do viditelné magnitudy 11; z jiných zdrojů bylo na doplnění katalogu přidáno na 10 000 nehvězdných objektů.\n\n"}
{"id": "202698", "url": "https://cs.wikipedia.org/wiki?curid=202698", "title": "Lehké metro", "text": "Lehké metro\n\nLehké metro je druh městské hromadné dopravy podobný metru nebo jiným městským drahám (například VAL). Na vybudování lehkého metra jsou nutné menší náklady než na to klasické, jeho přepravní kapacita je však nižší, tedy je-li použit srovnatelný počet vlaků.\n\nLehké metro, ale také i rychlodrážní nebo podpovrchová tramvaj, jsou alternativou městské hromadné dopravy zvláště pro města se zhruba půl milionem obyvatel, kde by klasické bylo příliš velké, nákladné a nevytížené. V některých případech jsou tyto systémy však budovány i ve městech větších, a to buď z nedostatku financí, nebo ve snaze vyhnout se případné naddimezované dopravní stavbě. \n\nNevýhodou lehkého metra je nízká kapacita souprav (soupravy jsou často kratší, užší apod.) či menší stanice (právě z úsporných důvodů). Lehké metro bývá často nadzemní (jako například v Istanbulu), pokud bývá vedeno v podzemí tak je založené mělko a díky menším parametrům se mohou trasy lépe přizpůsobit geologickým podmínkám měst (tj. menší poloměry oblouků, větší možné stoupání apod).\n\nSoupravy lehkého metra mohou být automatické a jezdit na speciálních pneumatikách (byť takto bývá provozované i metro klasické, například v Paříži). Aby přepravní výkony dosáhly stejných hodnot jako u metra klasického, musí být vlaků nasazeno více. To může však podle některých kritiků prodražovat provoz celého systému.\n\n\nKoncepce lehkého metra je nejrozšířenější v Evropě, byť i jiná města ostatních kontinentů často disponují systémy, za lehké metro označitelné. Avšak ty bývají často označovány jinak (například americký Light Rail a podobně i v některých asijských metropolích). Tyto provozy se od sebe liší a přecházejí tak od rychlodrážní tramvajové sítě až k plnohodnotným podzemním drahám. To odpovídá situaci, kdy tyto dopravní stavby byly navrhovány na potřeby jednoho konkrétního města, namísto používání šablonových projektů.\n\nKdyž se v zahraničí rozběhl nový systém lehkého metra, začala Praha uvažovat o tomto druhu veřejné dopravy i v hlavním městě. Jako linka lehkého metra by měla být zamýšlená linka D. Jako argument pro tuto variantu slouží příznivcům fakt, že možný větší sklon tunelů by stavbu zlevnil a přiblížil povrchu, a to z toho důvodu, že má linka D překonávat velké rozdíly v nadmořské výšce (především v Nuselském údolí). Naopak nevýhodou by byla nutnost trasu stavět odděleně a hned budovat samostatné depo pro vozy lehké koncepce. Nicméně se Praha stále nedokázala rozhodnout, jestli budovat lehké metro či klasické metro. Metro lehké koncepce, které by bylo méně nákladné na výstavbu a založené mělko pod zemí, prosazuje pražský radní pro dopravu Radovan Šteiner.\n\n"}
{"id": "202703", "url": "https://cs.wikipedia.org/wiki?curid=202703", "title": "Sadi Carnot", "text": "Sadi Carnot\n\nDva slavní členové rodiny Carnot bývají běžně označování jako Sadi Carnot:\n\n"}
{"id": "202704", "url": "https://cs.wikipedia.org/wiki?curid=202704", "title": "Hyády (hvězdokupa)", "text": "Hyády (hvězdokupa)\n\nHyády (také známé jako Melotte 25, Collinder 50 nebo Caldwell 41) jsou výrazná otevřená hvězdokupa vzdálená od Země 153 světelných let v souhvězdí Býka o hodnotě magnitudy 0,5. Hyády jsou se svou vzdáleností 153 světelných let od Země nejbližší hvězdokupou (hvězdná asociace v souhvězdí Velké medvědice je sice blíže, 80 světelných let, nejde ovšem o klasickou hvězdokupu). Uvedenou vzdálenost potvrdil kromě propočtů také satelit Hipparcos, Hubbleův vesmírný dalekohled a infračervené porovnání diagramu barev a magnitudy. Hodnoty získané těmito třemi nezávislými metodami se shodují, proto jsou Hyády důležitou příčkou na kosmologickém žebříku vzdáleností. Díky své velké blízkosti je hvězdokupa častým objektem výzkumů.\n\nHvězdokupu přibližně kulového tvaru tvoří skupina několika stovek hvězd, které mají stejné stáří, místo vzniku, chemické složení a pohyb vesmírným prostorem.\nNa obloze se nachází ve střední části souhvězdí a její nejjasnější hvězdy tvoří písmeno „V“ společně s rudým obrem, hvězdou Aldebaran, která ovšem není součástí hvězdokupy, protože leží blíže k Zemi (proto se zdá být výrazně jasnější) a na hvězdokupu se pouze promítá kvůli úhlu pohledu. 5° severovýchodně od hvězdokupy se nachází otevřená hvězdokupa NGC 1647.\nČtyři nejjasnější členové hvězdokupy Hyády se vyvinuli jako hvězdy hlavní posloupnosti a nyní se nachází ve spodní části větve obrů.\nTyto hvězdy mají Bayerovo označení Gama, Delta¹, Epsilon a Théta Tauri a tvoří asterismus, který se běžně označuje za hlavu Býka. Hvězdu Epsilon Tauri obíhá exoplaneta Epsilon Tauri b, což je plynný obr a první planeta nalezená v otevřené hvězdokupě.\n\nNejjasnější hvězdou v Hyádách je Théta Tauri (θ Tauri). Je to dvojhvězda složená z oranžového obra (spektrálního typu K) a hvězdy spektrálního typu A. Théta2 je proměnná hvězda typu Delta Scuti a mění jasnost v rozmezí 3,35-3,42 mag v periodě 1,82 hodin. Celková jasnost této soustavy je 3,41 mag. Druhá nejjasnější hvězda Hyád je Epsilon Tauri (ε Tauri). Její arabský název je Ain, což znamená \"oko\" (Býka). Ain tvoří spolu s Aldebaranem oči Býka a má jasnost 3,54 mag. Gama Tauri (γ Tauri) bývá označována také jako Hyadum I. Je to oranžový obr typu K a má jasnost 3,65 magnitudy. Hyadum II je jiné označení pro hvězdu Delta Tauri. Je to trojhvězda složená z oranžového obra (Delta1), bílé hvězdy hlavní posloupnosti (Delta2) a bílého podobra (Delta3). Nejjasnější z této trojice, Delta1, dosahuje jasnosti 3,77 mag. \n\nStáří hvězdokupy se odhaduje na 625 milionů let. Jádro hvězdokupy, ve kterém jsou hvězdy nejvíce zhuštěné, má poloměr 2,7 parseků (tedy průměr 17,6 světelných let) a celkový poloměr hvězdokupy je 10 parseků (průměr 65 světelných let). Ovšem přibližně třetina potvrzených členů hvězdokupy se nachází daleko za tímto poloměrem v rozsáhlém halu hvězdokupy; tyto hvězdy pravděpodobně uniknou z gravitačního vlivu hvězdokupy.\n\nNásledující seznam ukazuje členy hvězdokupy Hyády s magnitudou 4,5 a jasnější.\n\nHvězdy v Hyádách jsou na těžké prvky bohatší než Slunce a další běžné hvězdy v jeho okolí, celková naměřená metalicita hvězdokupy je +0,14.\nHvězdokupa Hyády má vztah k dalším skupinám hvězd v blízkosti Slunce. Její stáří, metalicita a vlastní pohyb se shodují s větší a mnohem vzdálenější hvězdokupou Jesličky\na trajektorie obou hvězdokup vychází ze stejné oblasti v prostoru, což naznačuje jejich společný původ.\nDalším společníkem hvězdokupy je hvězdný proud Hyád, velký soubor rozptýlených hvězd, které také sdílí podobnou trajektorii jako Hyády. Studie vydaná v roce 2011 zjistila, že přinejmenším 15 % členů hvězdného proudu Hyád má stejné chemické složení jako hvězdokupa Hyády.\nZhruba kolem 85 % členů hvězdného proudu však má odlišné stáří a metalicitu, a proto spolu nesouvisí; jejich společný pohyb je připisován slapovým jevům otáčející se galaktické příčky uprostřed galaxie Mléčné dráhy.\nMezi zbývajícími členy hvězdného proudu Hyád byla jako uniklý člen původní hvězdokupy Hyády určena hvězda Ióta Horologii, kolem které obíhá exoplaneta.\n\nHyády nesouvisí ani s dalšími dvěma blízkými skupinami hvězd, Plejádami a hvězdným proudem Velké medvědice, které jsou také viditelné pouhým okem.\n\nV řecké mytologii byly Hyády pěti dcerami Atlase a nevlastními sestrami Plejád. Po smrti jejich bratra Hyase byly jeho truchlící sestry proměněny ve skupinku hvězd, jejichž východ oznamoval začátek období dešťů.\n\nJelikož jde o hvězdokupu viditelnou prostým okem, byla známa již ve starověku. Zmínilo se o nich mnoho klasických autorů, např. již Homér roku 750 př.n.l. nebo Publius Ovidius Naso. V 18. knize Illiady se hvězdy Hyád objevují spolu s Plejádami, Velkou medvědicí a Orionem na štítu, který Héfaistos vyrobil pro Achilla. \n\nV Anglii byla hvězdokupa známa jako \"April Rainers\" kvůli spojení s dubnovými dešti, jak se zpívá v lidové písni \"Green Grow the Rushes, O\".\n\nPoprvé byla zapsána do katalogu pravděpodobně roku 1654 Giovannim Batistou Hodiernou a následně se objevila v mnoha atlasech hvězd 17. a 18. století. Charles Messier však Hyády v roce 1781 nezařadil do svého katalogu vesmírných objektů. Postrádá tedy Messierovo označení, na rozdíl od mnoha dalších vzdálenějších otevřených hvězdokup, jako jsou M44 (Jesličky), M45 (Plejády) a M67.\n\nV roce 1869 astronom R. A. Proctor zpozoroval, že mnoho hvězd velmi vzdálených od Hyád s nimi sdílí společný pohyb prostorem.\nLewis Boss roku 1908 poprvé rozpoznal, že jde o hvězdokupu. Podal zprávu o téměř 25 letech pozorování, čímž potvrdil předchozí předpoklad pohybové skupiny hvězd, kterou nazval proud Býka (dnes nazývaný hvězdný proud Hyád). Boss vydal nákres, který pohybu rozptýlených hvězd přisuzuje stejné místo původu.\n\nVe 20. letech 20. století byl široce rozšířen názor, že Hyády sdílí stejné místo původu s hvězdokupou Jesličky,\nprotože Klein-Wassink roku 1927 poznamenal, že tyto dvě hvězdokupy spolu kosmicky souvisí.\nPo velkou část 20. století se vědecký výzkum hvězdokupy soustředil na určení její vzdálenosti, modelování jejího vývoje, potvrzení či vyvrácení jejích možných členů a popis jednotlivých hvězd.\n\nVšechny hvězdy se tvoří ve hvězdokupách, ale většina hvězdokup se rozpadne dříve než za 50 milionů let po skončení tvorby hvězd.\nAstronomický výraz pro tento jev je \"vypařování\". Pouze velmi hmotné hvězdokupy, které obíhají daleko od galaktického jádra, mohou tomuto jevu dlouhodobě uniknout.\nTo se týká i hvězdokupy Hyády, která měla ve svém mládí pravděpodobně mnohem více členů. Odhady její počáteční hmotnosti jsou v rozsahu 800 až 1 600 hmotností Slunce (formula_1), z toho vyplývá ještě větší počet jednotlivých hvězd.\n\nTeorie předpovídá, že ve hvězdokupě této velikosti by měly vzniknout hvězdy a objekty menší než hvězdy všech spektrálních tříd, od horkých hvězd typu O až po temné hnědé trpaslíky. Ovšem výzkumy Hyád ukazují, že tato hvězdokupa postrádá hvězdy na obou koncích rozsahu hmotnosti.\nPři stáří 625 milionů let končí hvězdy hlavní posloupnosti kolem 2,3 formula_1, neboli ze všech hmotnějších hvězd se již stali podobři, obři, nebo bílí trpaslíci, zatímco méně hmotné hvězdy pokračují se slučováním vodíku na hlavní posloupnosti. Rozsáhlé výzkumy odhalily ve středu hvězdokupy 8 bílých trpaslíků,\ncož odpovídá konečnému vývojovému stupni původních hvězd typu B (každá o hmotnosti kolem 3 formula_1). Předchozí vývojový stupeň je v současnosti ve hvězdokupě zastoupen čtyřmi červenými obry. Jejich současný spektrální typ je K0III, ale ve skutečnosti to jsou vysloužilé hvězdy typu A o hmotnosti kolem 2,5 formula_1\nDalší bílý obr typu A7III je hlavní složkou hvězdy Théta2 Tauri, což je dvojhvězda, jejíž druhá složka je typu A; tato dvojhvězda je vizuálně blízko Théta1 Tauri, jednomu ze čtyř obrů, který má také společníka typu A.\n\nZbývající potvrzení členové hvězdokupy jsou mnohé jasné hvězdy spektrálního typu A (přinejmenším 21 členů), F (kolem 60) a G (kolem 50). Všechny tyto typy hvězd jsou seskupeny uvnitř hvězdokupy mnohem hustěji než jak jsou tyto typy zastoupeny ve stejně velké oblasti 10 parseků kolem Země. Pro porovnání, oblast do 10 parseků od Země obsahuje pouze 4 hvězdy typu A, 6 typu F a 21 typu G.\n\nSkupina méně hmotných hvězd (spektrální typ K a M) v Hyádách zůstává málo pochopena i přes velkou blízkost a dlouhé pozorování. Mezi potvrzenými členy je přinejmenším 48 trpaslíků typu K a asi tucet červených trpaslíků spektrálního typu M0 až M2.\nNa potvrzení čekají i další červení trpaslíci, ale pouze pár jich je pozdějšího typu než M3 a ohlášených hnědých trpaslíků je pouze kolem dvanácti.\nTento nedostatek na spodní straně rozsahu hmotností je ve výrazném rozporu se zastoupením hvězd v okolí do 10 parseků od Země, kde se nachází přinejmenším 239 červených trpaslíků, které tvoří kolem 76 % všech hvězd v tomto okolí.\n\nPozorované rozdělení spektrálních typů hvězd v Hyádách ukazuje proběhlé hmotové rozdělení. Vyjma bílých trpaslíků se ve středu hvězdokupy v průměru 2 parseků nachází pouze hvězdné systémy o hmotnosti přinejmenším 1 formula_1. Toto těsné zhuštění hmotných hvězd dodává Hyádám jejich celkový vzhled, kdy je jádro vymezeno těsnou skupinou jasných hvězd a široce rozprostřené halo obsahuje zejména pozdější spektrální typy. Poloměr jádra je 2,7 parseků (8,8 světelných let, trochu více než vzdálenost mezi Sluncem a Siriem), zatímco poloměr poloviny hmotnosti, ve kterém se nachází polovina celkové hmotnosti hvězdokupy, je 5,7 parseků (18,6 světelných let). Celkový poloměr 10 parseků (32,6 světelných let) představuje průměrnou hranici, za kterou není pravděpodobné, že hvězda zůstane gravitačně vázána na jádro hvězdokupy.\n\nV halu hvězdokupy probíhá \"vypařování\" hvězd tak, že hmotní členové vychylují menší hvězdy směrem od jádra. Z hala se pak mohou uvolnit slapovými silami, kterými na ně působí jádro Galaxie, nebo nárazy při srážkách s pohybujícími se oblaky vodíku. Tímto způsobem pravděpodobně Hyády ztratily mnoho svých původních červených trpaslíků a podstatnou část jasnějších hvězd.\n\nDalším důsledkem hmotového rozdělení je soustředění dvojhvězd ve středu hvězdokupy. Více než polovina známých hvězd typu F a G jsou dvojhvězdy a přednostně se nachází ve středové oblasti. Podobně jako v nejbližším okolí Slunce roste počet dvojhvězd s hmotností hvězdy. Poměrné zastoupení dvojhvězd v Hyádách roste od 26 % mezi hvězdami typu K až po 87 % mezi hvězdami typu A. Dvojhvězdy v Hyádách mají často malou vzdálenost mezi složkami a většina jich má velkou poloosu dráhy menší než 50 astronomických jednotek.\nI když není znám přesný poměr mezi jednoduchými a dvojitými hvězdami v této hvězdokupě, má velký vliv na naše porozumění počtu jejích členů. Například Perryman a kol. sepsali kolem 200 vysoce pravděpodobných členů hvězdokupy. Kdyby byl tento poměr 50 %, hvězdokupa by celkem obsahovala přinejmenším 300 jednotlivých hvězd.\n\nVýzkumy ukazují, že 90 % hvězdokup se rozptýlí během 1 miliardy let od vzniku a pouze malá část jich přežije do současného stáří Sluneční soustavy (kolem 4,6 miliard let). Během dalších několika stovek milionů let budou Hyády nadále ztrácet hmotnost a počet členů tím, že její nejjasnější hvězdy opustí hlavní posloupnost a její nejtmavší hvězdy se vypaří z hala. Postupem času může být zmenšena na zbytek čítající tucet hvězdných systémů, většinu z nich dvojhvězd nebo vícenásobných hvězd, které budou dále náchylné na pokračující rozptylující síly.\n\n"}
{"id": "202716", "url": "https://cs.wikipedia.org/wiki?curid=202716", "title": "Jihoafrický rand", "text": "Jihoafrický rand\n\nJihoafrický rand ( \"South African rand\", afrikánsky \"Suid-Afrikaanse rand\") je zákonným platidlem Jihoafrické republiky. Jeho ISO 4217 kód je ZAR (tento kód pochází z nizozemského \"Zuid-Afrikaanse rand\"). Jedna setina randu se nazývá cent. \n\nJihoafrická republika je jedním ze členů Jihoafrické celní unie (další členové jsou Namibie, Botswana, Lesotho a Svazijsko). Tři státy této skupiny utvořily spolu s Jihoafrickou republikou měnovou unii s názvem „Společný měnový prostor“. Jeho fungování spočívá v tom, že měny těchto států jsou pevně navázány na rand v poměru 1:1. Navíc je možné platit v těchto zemích jak místní měnou, tak i randem. V Jihoafrické republice ale měny ostatních států použít nelze.\n\nV koloniálním období byl na území dnešní Jihoafrické republiky používán monetární systém té evropské mocnosti, která zrovna spravovala toto území (především britský a nizozemský). V roce 1920 vznikla jihoafrická libra, která byla pevně navázána na britskou libru v paritním poměru 1:1 a dělila se na 20 šilinků a 240 pencí. Rand byl uvolněn do oběhu v roce 1961, kdy nahradil libru v poměru 1 libra = 2 randy. Zároveň začal používat desítkovou soustavu.\n\nMince randu mají hodnoty 1, 2, 5, 10, 20, 50 centů a 1, 2, 5 randů. Na reversní straně všech mincí se nachází státní znak Jihoafrické republiky. Tato současná série vnikla do oběhu v roce 1989. Mince nejnižších hodnot (1 a 2 centy) se přestaly razit v roce 2002, přesto však zůstávají zákonným platidlem. V běžné cirkulaci se však již prakticky neobjevují, v Jihoafrické republice se používá systém zaokrouhlení na nejbližších 5 centů.\n\nBankovky jsou tisknuty v hodnotách 10, 20, 50, 100, 200 randů. Na reversní straně bankovek jsou vyobrazena místní divoká zvířata - tzv. Velká pětka: nosorožec (10 randů), slon (20 randů), lev (50 randů), buvol (100 randů) a levhart (200 randů). Nejnovější série bankovek tištěných od roku 2012 má na aversní straně portrét Nelsona Mandely. \n\n"}
{"id": "202725", "url": "https://cs.wikipedia.org/wiki?curid=202725", "title": "Ariane 4", "text": "Ariane 4\n\nRaketa Ariane 4 byla navržena Evropskou kosmickou agenturou a vyrobena její dceřinou společností Arianespace.\n\nVývoj započal v roce 1983 a první úspěšný start následoval 15. června 1988. Raketa se stala základem evropského satelitního programu a rovněž rekordmankou v počtu výstupů do vesmíru, když absolvovala 104 misí, z toho 101 úspěšných. Ariane 4 zvýšila užitečné zatížení z 1700 kg (viz její předchůdkyně Ariane 3) až na 4800 kg. Rekordem Ariane 4 bylo 4946 kg.\n\nRaketa byla využívána v mnoha variantách - mohla být doplněna dvěma nebo čtyřmi přídavnými raketovými motory na pevné i kapalné palivo. Raketa také byla vybavena systémem \"Spelda\" (Structure Porteuse Externe pour Lancements Doubles Ariane), který umožňoval dopravit do vesmíru i několik satelitů zároveň.\n\nZákladní verzí rakety byla Ariane 4 AR 40 se třemi stupni. První stupeň byl vysoký 58,4 m, měl průměr 3,8 m a maximální užitečné zatížení 2100 kg při letu na geostacionární dráhu a 5000 kg na nízký orbit. Hlavní sílu raketě poskytovaly čtyři motory Viking 5, každý o tahu 667 kN. Druhý stupeň obsahoval jeden motor Viking a třetí stupeň pak jeden motor HM7 na kapalný kyslík/vodík. AR 44L, plně vybavená čtyřmi dodatečnými raketovými motory na kapalné palivo, byla čtyřstupňová, vážila 470 tun a dokázala dostat na geostacionární dráhu 4730 kg užitečného zatížení nebo 7600 kg na nízkou oběžnou dráhu.\n\nAriane 4 úspěšně odstartovala 101krát, pouze v únoru 1990 a v lednu a prosinci 1994 skončil start katastrofou (dosáhla tak úspěšnosti více než 97 %). Poslední start se konal 15. února 2003, kdy raketa na oběžnou dráhu vynesla satelit Intelsat 907. Nahradila ji raketa Ariane 5 s možností nést větší užitečné zatížení.\n"}
{"id": "202728", "url": "https://cs.wikipedia.org/wiki?curid=202728", "title": "Rudolf Clausius", "text": "Rudolf Clausius\n\nRudolf Julius Emanuel Clausius (2. leden 1822 – 24. srpen 1888), byl německý fyzik a matematik, který je považován za zakladatele termodynamiky.\n\nNa základě prací Jouleových a Carnotových formuloval pojem entropie (roku 1865) a princip jejího růstu, který je základem druhé věty termodynamiky.\n\nClausius se narodil v Köslinu (nyní Koszalin v Polsku) v provincii Pomořansko v Prusku. Jeho otec byl protestanský pastor a školní inspektor a Rudolf studoval ve škole svého otce. Po několika letech odešel studovat na gymnázium do Stettinu (dnes polský Szczecin). Clausius byl graduován na Berlínské univerzitě v roce 1844, kde studoval matematiku a fyziku spolu s G. Magnusem, L. Dirichletem, J. Steinerem a dalšími. Rovněž studoval historii s Leopoldem von Ranke. V roce 1847 obdržel doktorát na univerzitě v Halle za práci o optických jevech v atmosféře Země. Poté se stal profesorem fyziky na Královské dělostřelecké a inženýrské škole v Berlíně a soukromým docentem na Berlínské univerzitě. V roce 1855 se stal profesorem na ETH Zürich, švýcarský spolkový ústav v Zürichu, kde působil do roku 1867. Během roku 1867 se přesunul na univerzitu ve Würzburgu a o dva roky později na univerzitě v Bonnu.\n\nV roce 1870 Clausius organizoval záchranné sbory ve prusko-francouzské válce. Byl zraněn v boji a skončil s trvalými následky. Za své služby byl oceněn Železným křížem.\n\nJeho žena, Adelheid Rimpham, zemřela při porodu v roce 1875, odešla a zanechala mu na starost šest dětí. Pokračoval ve výuce, ale měl poté méně času na výzkum.\n\nV roce 1886 se znovu oženil se Sophií Sack a zplodil dalšího potomka.\n\nDva roky později, dne 24. srpna 1888, zemřel v německém Bonnu.\n\nClausiova doktorská práce zabývající se refrakcí světla vysvětlovala, proč je vidět modrá obloha přes den a mnoho odstínů červené při východu a západu slunce (kromě dalších jevů) díky odrazu a refrakci světla. Později Lord Rayleigh dokázal vysvětlit, že se jedná ve skutečnosti o rozptyl světla, bez ohledu na to, se Clausius svými matematickými vyjádřeními mnohem více přiblížil než jiní badatelé.\n\nJeho nejslavnější práce \"Über die bewegende Kraft der Wärme\" (\"O hybné síle tepla\") byla publikována v roce 1850, a pojednávala o mechanické teorii tepla. Ve své práci ukazoval Clausius na rozpory mezi Carnotovým principem a konceptem zachování energie. Clausius přeformuloval dva zákony termodynamiky, aby překonal zjištěné rozpory (třetí zákon předložil Walther Nernst mezi lety 1906–1912). Tato práce jej mezi vědci proslavila.\n\nClausiovo nejslavnější vyjádření druhého zákona termodynamiky bylo v Německu publikováno v roce 1854, a v Anglii v roce 1856.\nV roce 1857 Clausius přispěl prací na poli kinetické teorie vylepšením Krönigova velmi jednoduchého kinetického modelu plynů zahrnutím translačního, rotačního a vibračního pohybu molekul. Ve své práci představil koncept \"střední volné dráhy\" částic.\n\nClausius odvodil Clausiusovu–Clapeyronovu rovnici z termodynamiky. Tento vztah charakterizuje fázové změny mezi dvěma stavy látek v pevném a kapalném skupenství, původně vztah odvodil v roce 1834 Émile Clapeyron.\n\nV roce 1865 Clausius podal první matematickou verzi konceptu entropie a zároveň ji dal její jméno. Použil, dnes již opuštěnou jednotku \"Clausius\" (symbol Cl) pro entropii. Clausius vybral slovo „entropie“, protože řecký význam slova znamená \"přeměněný obsah\" (\"\").\n\nVýznačnou práci, ve které představil v roce 1865 koncept entropie, končí shrnutí prvního a druhého termodynamického zákona slovy:\n"}
{"id": "202734", "url": "https://cs.wikipedia.org/wiki?curid=202734", "title": "Lesba", "text": "Lesba\n\nLesba (nebo také lesbička) je žena s homosexuální orientací. Lesba je tedy žena, kterou citově a sexuálně přitahují osoby stejného pohlaví – ženy. Označení lesba je odvozeno z řeckého ostrova Lesbos.\n\nLesbismus (též někdy \"sapfismus\") je pak označení pro lesbickou lásku, ženskou homosexualitu či pohlavní chování (v nejširším smyslu) projevující se vztahem mezi ženami.\n\nOdvození výrazu od ostrova Lesbos souvisí se starověkou řeckou básnířkou Sapfó, která na ostrově žila v 6. stol. př. n. l. a v některých svých básních opěvuje ženské tělo a lásku mezi ženami. Ostrov se v této souvislosti stává oblíbenou turistickou destinací lesbických žen. Sami obyvatelé ostrova však touto spojitostí nejsou vždy nadšeni.\n\nMnoho lidí (včetně samotných leseb) má s označením „lesbička“ problém. Vidí v něm nevhodnou zdrobnělinu. Většina komunity se přiklání k označení „lesba“, byť je „lesbička“ preferována mnohými médii. Socioložka Ciprová uvádí, že používání výrazu „lesbička“ má své zastánce i uvnitř „komunity“ – pro ty je výraz „lesba“ příliš drsný a údajně evokuje spojení lesbických žen s maskulinitou. Odpůrci zase tvrdí, že výraz „lesbička“ konotuje nezralost, nevyspělost, která se může pojit i s nejistotou ohledně své identity, a také odráží patriarchální jazykovou dominanci, kdy zdrobnělé je roztomilé, malicherné, nedůležité, dětské.\n\n\n\n"}
{"id": "202736", "url": "https://cs.wikipedia.org/wiki?curid=202736", "title": "Levin August von Bennigsen", "text": "Levin August von Bennigsen\n\nHrabě Levin (Leontij Leonťjevič) August Theophil von Bennigsen (10. února 1745 v Braunschweigu, dnes Německo - 3. prosince 1826 v Banteln (okres Alfeld) u Hildesheimu, dnes Německo) byl generál ruské armády německého původu.\nBennigsen byl syn plukovníka Levina Friedricha von Bennigsen a jeho ženy Henrietty Marie von Rauchhaupt. Ze strany matky byl pravnuk saského maršála Hanse Adama von Schöning. Po krátké výuce privátním učitelem odešel 10letý Benningsen roku 1755 jako páže na hannoverský dvůr. Již o 4 roky později byl přijat do hannoverské pěší gardy jako praporčík. V poslední bitvě sedmileté války - v bitvě u Freibergu roku 1762 bojoval již v hodnosti kapitána. V tomtéž roce zemřel jeho otec a Benningsen převzal dědictví - statek Banteln. Vystoupil z armády, ale neprojevil žádné obchodní nadání, ani zájem o hospodářství. Roku 1768 se oženil s Friederikou Amalií, dcerou hannoverského vyslance ve Vídni Georga Friedricha von Steinberg. Roku 1772 statek zkrachoval a byl prodán v konkursu a tak Benningsen přijal nabídku carevny Kateřiny II. a roku 1773 vstoupil do ruské armády v hodnosti majora a v ruských službách zůstal až do r. 1818.\n\nRoku 1776, krátce po smrti své první ženy se Benningsen žení podruhé. Jeho žena Elisabeth Meyerová však jen několik týdnů po svatbě též umírá. A tak Benningsen opět uzavírá sňatek roku 1777. Jeho třetí ženou se stává Amalie Oelgarde, dcera hannoverského ministra Augusta Wilhelma von Schwichfeldt. Již následující rok je pod velením maršála hraběte Rumjanceva zapojen do tažení proti Turkům a roku 1778 povýšen na podplukovníka a přeřazen ke kavalerii. Dále se vyznamenal pod Potěmkinem a roku 1790 povýšen na plukovníka. Pak roku 1792 velí jezdeckému oddílu v Litevsku a podílel se na porážce Poláků v bitvě u Soly, za což je povýšen na generálmajora. Od carevny Kateřiny II. obdržel velkostatek u Minsku. Dále po bojích v Persii povýšen na generálporučíka roku 1798 a poté roku 1802 na generála jezdectva. Benninggsen byl duší spiknutí proti carovi Pavlu I. a celou akci zavraždění cara 23. března roku 1801 organizoval a koordinoval. Přímo u činu vraždy nebyl přítomen. Nástupcem cara Pavla Alexandrem I. byl jmenován generálním guvernérem Litevska.\n\nRoku 1805 byl postaven do čela severní armády na pomoc Rakousku, ale u Breslau (Wroclaw, Vratislav) obdržel rozkaz k návratu v důsledku bratislavského míru. Potřetí ovdověl a čtvrtou manželkou se stala Marie Leonarde von Andrzejkowicz. S ní měl jednoho syna - Alexandra, narozeného roku 1809. Roku 1806 je Benningsen v čele silného armádního sboru táhnoucího na pomoc Prusům, a v bitvě u Pultusku při útoku francouzské armády pod Napoleonem zachránil včasným ústupem ruskou armádu před zničením (26.12.1806). Car Alexandr jej jmenoval 1. lednem 1807 vrchním velitelem armády. V této funkci svedl 7. a 8.a února 1807 proti Napoleonovi jednu z nejstrašnějších bitev napoleonských válek v mrazu a vánici u Preussisch Eylau (Pruské Jílové). Po dvoudenních bojích byl sice přinucen k ústupu, ale ten proběhl zcela organizovaně a Napoleon již neměl sil k jeho pronásledování. Pak však 14. června roku 1807 utrpěl Benningsen jednu z nejtěžších porážek v bitvě u Friedlandu, po které následoval tylžský mír.\n\nPo podepsání míru Benningsen vystoupil z armády a žil životem velkostatkáře na svých panstvích. Roku 1812 byl však na přání Kutuzova jmenován náčelníkem generálního štábu. Účastnil se bitvy u Borodina a odrazil pak Murata u Tarutina, přesněji u Vinkova (18.10.1812). Ostré spory s Kutuzovem vyústily v několikaměsíční dovolenou Benningsenovu. Ale již začátkem roku 1813 je opět Alexandrem povolán jako velitel rezervní armády tvořící se v Polsku a s touto armádou obsadil Benningsen Velkovévodství varšavské, porazil maršála Gouviona Saint-Cyr u Dohna (česky Donín) a spěchal k Lipsku, kde se podílel na bojích Bitvy národů. Osobně přijal kapitulaci saského krále Friedricha Augusta I.. Ještě v Lipsku byl povýšen carem Alexandrem do stavu ruských hrabat. Pak obsadil Hamburg, Magdeburg, Torgau, Wittenberg a po prvním pařížském míru byl převelen do Besarabie jako velitel jižní armády, zajišťující hranici s Tureckem. Roku 1818 pak odešel do výslužby. Žil se svým synem Alexandrem na statku Banteln, blízko svého rodného města, kde též ve věku 81 let zemřel. Ještě dnes v bantelnském kostele visí na stěně obraz, znázorňující slavného generála na bitevním poli u Hamburku.\n\n"}
{"id": "202740", "url": "https://cs.wikipedia.org/wiki?curid=202740", "title": "Jean-Baptiste Biot", "text": "Jean-Baptiste Biot\n\nJean-Baptiste Biot (21. duben 1774, Paříž – 3. února 1862 Paříž) byl francouzský fyzik, astronom a matematik. Jeho žákem, chráněncem, spolupracovníkem a blízkým přítelem byl Louis Pasteur. Ve české literatuře bývá občas Biotovo jméno uváděno v počeštěné podobě Jan Křtitel Biot.\n\nJean-Baptiste Biot byl absolventem \"École polytechnique\". Na začátku 19. století se zabýval studiem polarizace a vztahy mezi elektrickým proudem a magnetismem. Biotův–Savartův zákon, který popisuje magnetické pole vygenerované ustáleným proudem, byl pojmenován po něm, podobně jako biotit (tmavá slída) a malý kráter na Měsíci. Je mu přičítáno prvenství objevu jedinečných optických vlastností slídy.\n\nV roce 1804 dokončil balón plněný horkým vzduchem a podnikl výstup s Gay-Lussacem do výšky 5 kilometrů, aby prostudoval atmosféru Země. Jeho socha je jednou ze 146 soch umístěných na fasádě budovy Hôtel de ville de Paris.\n\n"}
{"id": "202741", "url": "https://cs.wikipedia.org/wiki?curid=202741", "title": "Nieuport", "text": "Nieuport\n\nNieuport (plným názvem ) byl francouzský letecký výrobce proslavený svými obratnými stíhacími jedenapůlplošníky z doby první světové války.\n\n\"Značení\": AR = \"Arriere\" – pasažér na zadním místě, AV = \"Avant\" – pasažér na předním místě, C.1 = jednomístný stíhač (\"Chasseur\"), A.2 = dvoumístný průzkumný letoun, E.2 = cvičný letoun (\"Ecole\")\n\n"}
{"id": "202743", "url": "https://cs.wikipedia.org/wiki?curid=202743", "title": "Atomic Kitten", "text": "Atomic Kitten\n\nAtomic Kitten je britská dívčí skupina z Liverpoolu, kterou v roce 1997 založil textař Andy McCluskey. Skupina byla nejúspěšnější ve složení Natasha Hamilton, Liz McClarnon a Jenny Frost. Původními členkami Atomic Kitten byly zpěvačky Heidi Range, Kerry Katona a Liz McClarnon, ale v roce 1999 skupinu opustila Heidi Range a v roce 2001 odešla také Kerry Katona. Natasha Hamilton se stala novou členkou v roce 1999, Jenny Frost přišla o dva roky později.\n\nČlenky skupiny Atomic Kitten nazpívaly během svého působení tři singly, které se objevily v britských hitparádách na první příčce. Singl „Whole Again“, později nahraný hudební skupinou Play, se stal čtvrtým nejprodávanějším singlem dívčích skupin všech dob. Dalším úspěšným singlem byl song „The Tide Is High (Get the Feeling)“, který se také objevil na první příčce britské hitparády, byl původně nahrán skupinou The Paragons a později skupinou Blondie v roce 1980. Singl „Eternal Flame“ byl původně nahrán skupinou The Bangles. Skupina vyprodukovala dvě alba, která byla oceněná ve Spojeném království číslem jedna, a to debutové album \"Right Now\" a druhé studiové album \"Feel So Good\". Obě alba byla ve Spojeném království oceněna platinovou deskou. Mnoho dalších singlů Atomic Kitten se dostalo do nejlepší desítky hitparád v mnoha různých zemích Evropy (především v německy mluvících zemích), Asie, Oceánie a Jižní Afriky.\n\nSkupina se rozpadla v dubnu 2004, ale o rok později představila singl „Cradle“. V letech 2006 a 2008 se skupina Attomic Kitten objevila na koncertech. V únoru roku 2012 vydala kapela kompilační album s názvem \"The Essential Collection\", které obsahovalo největší hity kapely, ale neumístilo se v žebříčcích alb. 4. března 2012 Natasha Hamiltonová oznámila, že se skupina znovu sjednotí na letní turné v roce 2012 a ke kapele se s největší pravděpodobností připojí i Kerry Katonová. \n\n"}
{"id": "202744", "url": "https://cs.wikipedia.org/wiki?curid=202744", "title": "Darius Milhaud", "text": "Darius Milhaud\n\nDarius Milhaud (vyslov Dariys Mijó) (4. září 1892, Aix-en-Provence – 22. června 1974, Ženeva) byl francouzský hudební skladatel a pedagog.\n\nNarodil se 4. září 1892 ve francouzském Aix-en-Provence do židovské rodiny. Vystudoval na pařížské konzervatoři, kde byli jeho spolužáky Arthur Honegger nebo Germaine Tailleferre. Kompozici vystudoval pod Charlesem Widorem a harmonii a kontrapunkt ho učil André Gédalge. Kromě toho mu soukromé hodiny dával Vincent d'Indy. Jako mladík působil nějaký čas jako spolupracovník Paula Claudela, významného básníka a dramatika, který sloužil jako velvyslanec v Brazílii.\n\nNa výletě do Spojených států v roce 1922 uslyšel Milhaud poprvé v ulicích Harlemu „autentický“ jazz, což zanechalo na jeho hudbě znatelný vliv. Za použití jazzových motivů pak napsal následujícího roku své \"Stvoření světa\" (La Création du Monde), balet o šesti navazujících scénách.\n\nV roce 1939 opustil Milhaud Francii a přesídlil do Spojených států (jeho židovský původ mu neumožňoval vrátit se do své vlasti až do osvobození), kde získal učitelské místo na Mills College v Oaklandu (Kalifornie). Po válce učil střídavě na Mills College a na pařížské konzervatoři až do roku 1971, kdy musel místa pro špatné zdraví opustit. Nakonec upoután na kolečkové křeslo zemřel v Ženevě v červnu 1974.\n\nMilhaud byl jedním z nejplodnějších autorů 20. století. Byl členem Pařížské šestky (také Skupina šesti - Les Six). Stejně jako pro jeho současníky (Bohuslav Martinů, Paul Hindemith, Heitor Villa-Lobos) bylo i pro Milhauda psaní stejně snadné jako dýchání. Proslul jako extrémně rychlý tvůrce. Mezi jeho nejznámější díla patří \"La Création du Monde\" (Stvoření světa), balet pro malý orchestr a sólo saxofon, ovlivněný jazzem, \"La Boeuf sur le Toit\" (Vůl na střeše) - balet, nebo \"Saudades do Brazil\" (taneční suita). Jeho biografie byla nazvána \"Notes sans Musique\" (Noty bez hudby), později byl název revidován na \"Ma Vie heureuse\" (Můj šťastný život).\n\nMilhaud je také autorem několika extrémně krátkých oper, z nichž sedmiminutový Vysvobozený Théseus (La Délivrance de Thésée) je zapsán jako nejkratší světová opera i v Guinessově knize rekordů.\n\nMezi významné studenty Milhauda patřili například Burt Bacharach, Dave Brubeck, Philip Glass, Vincent McDermott, Karlheinz Stockhausen, Iannis Xenakis.\n\nTento seznam je jen zlomkem jeho celkového díla, opusové číslo jeho prací se zastavilo na čísle 443.\n\n\n\n\n\n\n\n\n\n\n\n"}
{"id": "202747", "url": "https://cs.wikipedia.org/wiki?curid=202747", "title": "Michel Rolle", "text": "Michel Rolle\n\nMichel Rolle (* 21. dubna 1652 — † 8. listopadu 1719) byl francouzský matematik. Známý je především díky formulování důležité věty v diferenciálním počtu – Rolleovy věty z roku 1691.\n\nMichel Rolle se narodil v Ambert, Basse - Auvergne. V roce 1675 se odstěhoval do Paříže. V 1685 byl zařazen do Královské akademie věd. Zemřel v Paříži.\n"}
{"id": "202748", "url": "https://cs.wikipedia.org/wiki?curid=202748", "title": "Filipínské peso", "text": "Filipínské peso\n\nFilipínské peso (filipínsky \"piso\") je zákonným platidlem asijského ostrovního státu Filipíny. Název \"peso\" si filipínská měna zachovala z dob, kdy byly Filipíny součástí španělské koloniální říše, kdy peso bylo měnou v různých španělských koloniích. Slovo \"peso\" ve španělštině znamená \"váha\".ISO 4217 kód filipínského pesa je PHP. Jedno peso tvoří 100 \"sentimos\".\n\nNa Filipínách kolují mince nominálních hodnot 1, 5, 10, 25 centavos, 1, 5, 10 pesos.\nReversní strana všech mincí (s výjimkou 2 centavos) je shodná a objevuje se na ní státní znak Filipín. Centavové mince mají na aversní straně umístěn nápis nominální hodnoty, rok ražby a nápis \"Filipínská republika\" po obvodu. Mince o hodnotách peso mají na aversní straně vyobrazeny významné osobnosti zdejší historie (1 peso - José Rizal, 5 pesos - Emilio Aguinaldo, 10 pesos Andrés Bonifacio a Apolinario Mabini).\n\nBankovky mají hodnoty 20, 50, 100, 200, 500 a 1000 pesos.\n"}
{"id": "202752", "url": "https://cs.wikipedia.org/wiki?curid=202752", "title": "Dopravní zařízení", "text": "Dopravní zařízení\n\nDopravní zařízení je specializovaný druh dopravního značení, které usnadňuje řízení silničního provozu. Doplňuje dopravní značky a světelné signály, a usměrňuje provoz a ochraňuje jeho účastníky. Pojem je v České republice definován v § 66 zákona č. 361/2000 Sb., o silničním provozu.\n\nV České republice je výčet dopravních zařízení uveden v § 26 vyhlášky č. 30/2001 Sb., v její příloze č. 6 je předepsané provedení. Mezi dopravní zařízení patří například:\n\nKromě vybavení komunikace patří mezi dopravní zařízení i osobní návěstidla:\n\nZařízení pro provozní informace řidiči sdělují např.: zprávu o nehodě, uzavírce nebo dopravním omezení, počasí a teplotě vzduchu a vozovky nebo o obsazení parkoviště. Jde o informační tabule s nápisy. Zmiňuje se o nich § 68 zákona č. 361/2000 Sb. a § 28 vyhlášky č. 30/2001 Sb.\n"}
{"id": "202753", "url": "https://cs.wikipedia.org/wiki?curid=202753", "title": "Xubuntu", "text": "Xubuntu\n\nXubuntu je oficiální odnož linuxové distribuce Ubuntu. Je to open source operační systém, který jako desktopové prostředí používá Xfce. Xubuntu je určen spíše pro uživatele s méně výkonným počítačem. Ke Xubuntu přešla řada nespokojených uživatelů Ubuntu kvůli kontroveznímu uživatelskému rozhraní Unity. Xubuntu obsahuje převážně GTK+ aplikace.\n\nPrvní verze Xubuntu byla plánována ve stejné době jako Ubuntu 5.10 (13. října 2005), ale protože nebyly dokončeny všechny práce, bylo Xubuntu dostupné pouze jako balíček \"xubuntu-desktop\". První oficiální vydání bylo Xubuntu 6.06 (1. června 2006), které bylo verzí s dlouhodobou podporou.\n\nKaždých šest měsíců je uveřejněná nová verze Xubuntu a má svoje kódové jméno a číslo. Číslo verze je založené na měsíci jejího uveřejnění, takže například \"4.10\" reprezentuje říjen 2004. Jedná se o tzv. standard Y.MM. Níže je seznam minulých a plánovaných verzí.\n\nV budoucnu má existovat ještě verze s kódovým označením Grumpy Groundhog (mrzutý svišť). Ta bude natrvalo testovací a bude získávat zdroje přímo z verzovacího systému pro množství programů a aplikací, které jsou dodávané s Ubuntu.\n\nJednou za dva roky vychází verze s dlouhodobou podporou (LTS - Long-Term Support), což je verze s 36měsíční podporou. Standardní verze, které vycházejí v půlročních cyklech, měly dříve délku podpory 18 měsíců, od verze Xubuntu 13.04 je délka podpory těchto standardních verzí již jen 9 měsíců.\n\nPoslední vydaná verze LTS je 18.04.\n\nUbuntu používá desktopové prostředí GNOME. Xubuntu naproti tomu používá desktopové prostředí Xfce, které používá méně systémových prostředků, je proto rychlejší a svižnější a pracuje tedy lépe i na starších počítačích. Xubuntu stejně jako GNOME používá primárně aplikace GTK+, které jsou ale koncipovány pro slabší stroje.\n\nLive DVD Xubuntu verze 16.04 vyžaduje alespoň 512 MB RAM.\n\nInstalace Xubuntu na pevný disk vyžaduje alespoň 7,5 GB volného místa na disku.\n\nDoporučené systémové prostředky jsou však vyšší, alespoň 1 GB paměti RAM a 20 GB volného místa na disku.\n\nExistují i jiné derivace Ubuntu určené pro starší počítače. Například Lubuntu s LXDE nebo Ubuntu MATE s MATE.\n\nProjekty podobné Xubuntu byly i Ubuntu Lite, které používalo IceWM jako nadstavbu Xfce nebo Fluxbuntu, které používalo velmi svižný správce oken Fluxbox.\n\n\n"}
{"id": "202754", "url": "https://cs.wikipedia.org/wiki?curid=202754", "title": "Marie Josefa Bavorská", "text": "Marie Josefa Bavorská\n\nMarie Josefa Antonie Walburga Felicitas Regula Bavorská (30. březen 1739, Mnichov – 28. květen 1767, Vídeň) byla manželka císaře Josefa II. a císařovna Svaté říše římské.\n\nPocházela z rodu Wittelsbachů, byla dcerou císaře Karla VII. a Marie Amálie Habsburské, dcery Josefa I.\n\nByla vybrána jako vhodná manželka pro Josefa, syna císaře Františka Štěpána a jeho manželky Marie Terezie. Oba budoucí manželé byli úzce příbuzensky spřízněni (bratranec a sestřenice), jejich rodiče, Josefova matka Marie Terezie a matka Marie Josefy Marie Amálie, byly dcerami bratrů Karla VI. a Josefa I. Ti byli syny císaře Leopolda I.\n\nJosef se po brzké smrti své první manželky Isabely Parmské, kterou velmi miloval, i když ona jeho cit neopětovala, ženit nechtěl. Jeho matka Marie Terezie si však nový sňatek s bavorskou princeznou přála, a proto na Josefa, kterému se Marie Josefa nezamlouvala, naléhala. Pro Marii Terezii měla Marie Josefa význam zejména územní, neboť byla žhavou dědičkou Bavorska.\n\nSvatba mezi 26 letou princeznou a mladým vdovcem se konala 13. ledna 1765 v Mnichově. Půl roku nato zemřel Josefův otec, a mladí manželé se tak stali panovníky Svaté říše římské.\n\nManželství s Josefem II., které trvalo dva roky, nebylo šťastné a zřejmě ani nebylo naplněno. Josef se své manželce vyhýbal a jeho komnaty byly od jejích vzdálené. Někdy dokonce lezl oknem, aby se jí vyhnul. Shledával svou druhou manželku neatraktivní, obtloustlou, s nehezkými zuby a pletí, a vyhledával jinou občasnou ženskou společnost. Když se po Vídni rozšířila nepravdivá fáma, že je Marie těhotná, údajně Josef prohlásil: \"\"jak by k tomu přišla...? \"\". Když roku 1767 Marie Josefa onemocněla neštovicemi, kterým podlehla i Josefova první žena, ani se neobtěžoval navštívit ji. Stejné onemocnění se projevilo také u její tchyně Marie Terezie, která však nemoc, na rozdíl od Marie Josefy, překonala.\n\nTělo Marie Josefy bylo uloženo do Císařské hrobky ve Vídni, Josef II. se pohřbu nezúčastnil.\n\nJeště jednou hrála nemilovaná císařovna v životě svého manžela roli, když roku 1778/79 vznesl neoprávněný nárok na Bavorské kurfiřtství.\n\n"}
{"id": "202758", "url": "https://cs.wikipedia.org/wiki?curid=202758", "title": "Richard Routley", "text": "Richard Routley\n\nRichard Sylvan, narozený jako Richard Routley, (13. prosince 1935 Levin, Nový Zéland – 16. června 1996) byl filosof, logik a ochránce životního prostředí. Byl považován za anarchistu. Vedle prací z oblasti ekologické etiky a o lesích, je autorem či spoluautorem četných prací z logiky. Často spolupracoval s Grahamem Priestem. Jeho filosofické názory budily mezi částí filozofů pobouření, zejména jeho práce o kanibalismu.\n\nRoutley se narodil v Novém Zélandu. Pracoval na katedře filozofie, v australské výzkumné škole sociálních věd – \"National University\". Později si změnil jméno na Richard „Lesa“, na znamení své oddanosti k přírodě. Oženil se s \"Val Plumwoodovou\". Zemřel na Bali v Indonésii.\n\n\n"}
{"id": "202763", "url": "https://cs.wikipedia.org/wiki?curid=202763", "title": "Výsledky Mistrovství Evropy ve vzpírání 2007", "text": "Výsledky Mistrovství Evropy ve vzpírání 2007\n\nPodrobné výsledky Mistrovství Evropy ve vzpírání 2007:\n"}
{"id": "202768", "url": "https://cs.wikipedia.org/wiki?curid=202768", "title": "Karačajevsko-Čerkesko", "text": "Karačajevsko-Čerkesko\n\nKaračajevsko-Čerkesko (Karačajevsko-čerkeská republika) je autonomní republikou Ruské federace. Nachází se na severních svazích Velkého Kavkazu. Na severu sousedí se Stavropolským krajem, na východě s Kabardsko-Balkarskem, na jihu sousedí s Gruzií a na západě s Krasnodarským krajem. Její rozloha je 14 100 km², počet obyvatel je 439 470. Hlavním městem je Čerkesk se 116 244 obyvateli.\n\nNázev republiky pochází od hlavních etnických skupin, turkických Karačajců (Karačajly, doslova znamená Lidé od Černého potoka) příbuzných Balkarů ze sousední Kabardino-balkarské republiky, kteří žili v oblasti od 13. století. Naproti tomu kavkazští Čerkesové přišli na toto území až v 19. století. Součástí Ruského impéria byla však tato oblast již od 17. století.\n\nPo vítězství sovětské moci byla roku 1922 zřízena Karačajevsko-čerkeská autonomní oblast, která byla roku 1926 rozdělena na Karačajevskou AO a Čerkeský národní okruh (od r. 1928 Čerkeskou AO). V letech 1942-43 bylo území načas okupováno nacistickým Německem a po jeho osvobození byli Karačajci obviněni z kolaborace s Němci a násilně přesídleni do Střední Asie a jejich autonomní oblast byla zrušena. K revizi tohoto aktu došlo roku 1957 a karačajskému obyvatelstvu byl povolen návrat. Současně byla znovu vytvořena Karačajevsko-čerkeská autonomní oblast. Po roce 1991 byl statut změněn na autonomní republiku v rámci Ruské federace.\n\nPodle sčítání obyvatel z roku 2002 žijí v Karačajevsko-čerkeské republice následující národnosti: Karačajci s 38,5 % populace republiky, následují Rusové (33,6 %) a Čerkesové (11,3 %). Největší národnostní menšinou jsou Abazinci (7,4 %).\n\nÚředními jazyky jsou: ruština, karačajevsko-balkarština, kabardijanština, abazština a nogajština.\n\nV roce 1987 žily v oblasti kromě Karačajců, Čerkesů, Rusů a Abazinců ještě Nogajci, Oseti a Řekové.\n\nHlavou státu je karačajevsko-čerkeský prezident. Od roku 2007 je prezidentem Mustafa Azret-Alijevič Batdjejev.\n\nZnačným problémem v republice je napětí mezi etnickými skupinami. V květnu 1999 byly v Karačajevsko-Čerkesku uskutečněny první svobodné regionální prezidentské volby. Poté co tyto volby vyhrál Vladimír Semjonov (Karačajec) nad Stanislavem Děrevem (Čerkes) se uskutečnilo několik protestů Děrevových příznivců, kteří obviňovali Semjonova ze falšování výsledků voleb. Soud později potvrdil výsledky voleb i přes protesty tisícovek Děrevových příznivců.\n\nPrůmysl je nejvíce zastoupen v hlavním městě Čerkesku. Největší význam má chemický a potravinářský průmysl.\n\n"}
{"id": "202769", "url": "https://cs.wikipedia.org/wiki?curid=202769", "title": "Chassunská kultura", "text": "Chassunská kultura\n\nChassunská kultura je archeologická kultura mladého neolitu, jejíž vrchol náleží 2. polovině 6. tisíciletí př. n. l. V této době je osidlována asyrská step. Je pojmenována podle sídliště Tell Chassuna jižně od dnešního Mosulu v severním Iráku na řece Tigridu. V nejstarší vrstvě se jednalo o polonomádský tábor, později zde dochází k přechodu k usedlému zemědělství a chovatelství.\n\nDo chassunské kultury náleží ve vlastní Chassuně archeologické vrstvy II a III, dalšími nalezišti jsou Tell Mattare, Ninive (nejstarší vrstvy, tj. 1 až 2a), Tepe Šemšara – vrstvy 14 a 15, postupně sahá osídlení až k Samaře na jihu, zde jde o sídliště Tell es Sauván, vrstvy I-II. V roce 2005 byl podniknut rozsáhlý průzkum nové lokality chassunské a samarrské kultury ve východotureckém Hakemi Use. Lidé této kultury žili v malých vesnicích o velikosti dvou až osmi akrů (tj. 1 až 3 ha).\n\nNejstarší mezopotamské město bylo objeveno roku 1942 iráckým archeologem Fuadem Safarem a v letech 1943–1944 prozkoumáno iráckými archeology. Výška tellu přesahuje 7 m údolí, v němž leží a zabírá obdélníkové prostranství 200 x 150 m. Již v první vrstvě nalezli vědci příznaky zemědělské výroby. Jde vůbec o nejstarší stopy zemědělství na světě.\n\nV Chassuně nalézáme malé domy ze sušených cihel i větší domy o více místnostech. Uprostřed byla jakási náves, kde byly před každým domem zakopány do země nádoby na obilí (pěstuje se pšenice dvojzrnka). Velká kruhová stavba byla snad svatyní nebo shromažďovacím domem. Počet obyvatel Chassuny se odhaduje na 500. Kromě kamenných čepelí i samostatných nástrojů tu nalézáme kameny na mletí obilí a pece. Byly uctívány ženské kamenné sošky, do hrobů byla ukládána potrava pro posmrtný život.\n\nZ Tell es-Sauvánu známe také starou svatyni obdélníkového půdorysu s rituálním výklenkem v čelní stěně. Užívá se asfalt, hlavně na upevňování srpových čepelí do násad. Kromě pšenice se tu pěstoval i ječmen a lidem byla známa technika tkaní látek. Keramika je červeně malovaná se žlutým podkladem (klikatky a trojúhelníky), vystřídala původní archaickou keramiku s větévkovými vzory. Ke konci období na keramice dochází ke kombinování rytí a malování, předznamenávající nástup nové, samarrské kultury. Jsou na ní patrné západní vlivy snad až z Kilikie (Mersin) a v Chassuně sem náleží vrstvy IV-V.\n\n"}
{"id": "202771", "url": "https://cs.wikipedia.org/wiki?curid=202771", "title": "Pantydraco", "text": "Pantydraco\n\nPantydraco („drak z Pant-y-ffynnon“) je nový rodový název pro druh \"Thecodontosaurus caducus\", jenž byl popsán Adamem Yatesem v roce 2003. Jednalo se o bazálního sauropodomorfa ze svrchního triasu nebo spodní jury Velké Británie. Byl zřejmě všežravým tvorem, většinou se pohybujícím pouze po dvou končetinách. Délka tohoto dinosaura činila asi 2,5 metru a jeho hmotnost přibližně 40 kilogramů.\n\n\n"}
{"id": "202772", "url": "https://cs.wikipedia.org/wiki?curid=202772", "title": "Robert Love", "text": "Robert Love\n\nRobert Matthew Love (* 25. září, 1981 jižní Florida) je americký autor, řečník a open source hacker.\n\nNejvíce je znám svými příspěvky k linuxovému jádru — jeho práci na preemptivním jádře, plánovači procesů, vrstvě událostí jádra, subsystému virtuální paměti a inotify. Robert je také aktivní v GNOME komunitě, pracuje na NetworkManageru, GNOME Volume Manageru, Projektu Utopia a Beagle.\n\nV roce 2004 složil Robert titul bakalář z matematiky a informatiky na floridské univerzitě. V září 2005 začal studovat na Harvard University.\n\nOd ledna 2002 do 15. prosince 2003 byl na univerzitě hacker jádra pro MontaVista Software. V MontaVista pracoval na procps a mnoha projektech okolo jádra, včetně nejvíce známém preemptivním jádru.\n\nLove začal pracovat pro Novell 15. prosince 2003, jako šéf architekt Linuxového Desktopu. V Novellu pracoval na mnoha jádrech a GNOME projektech.\n\nLove odešel od firmy Novell 4. května 2007 pracovat pro firmu Google, kde má nyní funkci jako člen kanceláře Open Source Programu.\n\nNyní žije v Bostonu ve státě Massachusetts v USA.\n\nRobert Love je autor knihy \"Linux Kernel Development\" (vývoj linuxového jádra), nyní je dostupné druhé vydání knihy. Obě vydání byly přeloženy do mnoha jazyků.\n\nJe také spoluautorem pátého vydání \"Linux in a Nutshell\" (Linux v kostce), kompletní reference Linux příkazů.\n\nJeho poslední kniha je \"Linux System Programming\", která nese podtitul \"Talking Directly to the Kernel and C Library\". Byla vydaná v srpnu 2007 nakladatelstvím O'Reilly Media.\n\nLove je také přispěvatelem na Linux Journal a častým autorem článků pro tento magazín.\n\nNa svém weblogu míchá technologickou diskuzi, nekonvenční humor a ekonomiku.\n\n\n"}
{"id": "202773", "url": "https://cs.wikipedia.org/wiki?curid=202773", "title": "Quarter Video Graphics Array", "text": "Quarter Video Graphics Array\n\nQuarter Video Graphics Array (také známé jako Quarter VGA nebo QVGA) je termín používaný pro počítačovou obrazovku s rozlišením 320 × 240. QVGA obrazovky jsou nejčastěji obsažené v mobilních telefonech, PDA a v kapesních herních konzolích. Nejčastěji jsou v provedeních na výšku a jejich rozlišení je pak často označováno jako 240 × 320, protože takovéto displeje mají větší výšku než šířku.\n\nJméno je odvozeno od faktu, že displej QVGA nabízí čtvrtinový počet obrazových bodu oproti originálním grafickým kartám IBM VGA (které se na konci 80. let staly \"de facto\" standardem) s maximálním rozlišení 640 × 480. Implementace QVGA nejsou nijak kompatibilní se standardními chipsety a rozhraními VGA, termín je odvozen čistě z podobnosti rozlišení.\n"}
{"id": "202776", "url": "https://cs.wikipedia.org/wiki?curid=202776", "title": "Lhota (okres Praha-východ)", "text": "Lhota (okres Praha-východ)\n\nObec Lhota (též \"Lhota nad Labem\", \"Lhota u Staré Boleslavi\", \"Lhota u Dřís\") se nachází v okrese Praha-východ (do roku 2006 v okrese Mělník), kraj Středočeský. Lhota je vzdálena zhruba 6 km severně od Brandýsa nad Labem-Staré Boleslavi, 18 km jihovýchodně od Mělníka a 24 km severovýchodně od centra hlavního města Prahy. Žije zde obyvatel.\n\nObec je prvně zmiňována roku 1332.\n\nV obci stojí šestiboká kaplička z roku 1915 se zvoničkou.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nLhota tvoří významné rekreační zázemí Prahy – nedaleko obce se nachází velké jezero s čistou vodou, využívané ke koupání a zvané prostě jezero Lhota. Tato vodní plocha vznikla po ukončení těžby štěrkopísku v roce 1983; následně zde byla založena první nudistická pláž v Česku. Ta se tam nachází dodnes. V obci je i malé hřiště a rybník.\n\nDopravní síť\n\nVeřejná doprava 2011\n\n"}
{"id": "202780", "url": "https://cs.wikipedia.org/wiki?curid=202780", "title": "Novell", "text": "Novell\n\nNovell, Inc. je americká softwarová firma patřící od roku 2010 skupině Attachmate, která se specializuje se na síťové operační systémy (dříve Novell NetWare, dnes SUSE Linux), identity management produkty, aplikační integrační řešení ( ) a řešení pro podporu kolektivní spolupráce ( ). Spolu s WordPerfectem byl Novell velmi důležitým prvkem v proměně Utah Valley na středisko vývoje technicky vyspělého software. Dnes je tato oblast plná malých firem, jejichž zaměstnanci původně pracovali pro Novell. Podle posledního měření (z únoru 2007) je Novell 22. největší softwarovou firmou na světě. Novell byl jednou z nejvíce významných a vlivných technologicky inovátorských firem. Během druhé poloviny 80. let a první poloviny 90. let přispěly k nástupu lokálních sítí (LAN) se souborovými servery do firemního prostředí, ve kterém se začaly prosazovat osobní počítače (zejména IBM PC kompatibilní).\n\nNovell vznikl pomocí Eyring Research Institute (ERI) sídlící v Provo ve státě Utah. Dennis Fairclough, Drew Major, Dale Neibaur a Kyle Powell zanechali svoji práci v ERI a přešli do Novellu, kde využili svoje znalosti a zkušenosti k podpoře a vývoji projektu Novell. Dennis Fairclough byl nejen zakladatelem společnosti Novell, ale i členem původního týmu který se podílel na začátcích Novell Data Systems. Do týmu složeného z členů jako byli Drew Major, Dale Neibaur a Kyle Powell vyvíjející SuperSet Software, se později zapojil také Ray Noorda, který přišel do společnosti v roce 1983.\n\nV srpnu 2003 Novell získal Ximian, byla to skupina významných vývojářů svobodného softwaru (Evolution, Red Carpet a Mono). Tento podstatný krok znamenal nový směr Novellu se zaměřením na produkty založené na linuxovém jádře.\n\nV listopadu 2003 Novell kupuje projekt SuSE a získává tím významné vývojáře, díky čímž vlastně došlo k zásadnímu posunu vývoji Linuxových distribucí. IBM se také přidala k distribuování Linuxu a investovala 50 milionů dolarů na podporu přínosu SuSE. Za pomoci openSUSE projektu Novell pokračuje ve vývoji SUSE Linuxu, jako základního pilíře jejich úspěchů na trhu. SUSE Linux je dnes ve verzi 11.1 volně dostupný na Internetu. Dále je nabízena možnost zakoupení krabicové verze s oficiální podporou.\n\nTéhož roku, Novell uvolnil „Novell Enterprise Linux Services“ (NELS). Byly to placené služby spojené s NetWare a SUSE Linux Enterprise Server (SLES) verzi 8.\nPrvní pokus Novellu se dostat na trh desktopových distribucí započal vydáním Novell Linux Desktop v listopadu 2004. Zmíněné desktopové prostředí bylo založeno na Ximianu a SUSE Linuxu Professional 9.1.\n\nNástupce NetWaru, \"Open Enterprise Server\", byl uvolněn v březnu 2005. OES nabízí všechny služby, které byly dříve poskytované NetWarem, dále byla přidaná možnost k volbě těchto služeb používáním buď NetWare v6.5 nebo SUSE Linux Enterprise Server. Tato varianta byla provedena z důvodů, aby postupem času zákazníci přešli na linuxovou distribuci.\n\nV srpnu roku 2006 Novell vydal sérii produktů SUSE Linux Enterprise 10 (SLE 10). SUSE Linux Enterprise Server byl první Enterprise Linux, který umožňoval virtualizaci pomocí hypervisoru Xen. SUSE Linux Enterprise Desktop (znám jako SLED) uvedl uživatelsky nenáročné grafické prostředí (GUI) a možnosti 3D zobrazení založené na XGL. Vydání SLE 10 bylo šířeno pod komerčním heslem „Your Linux is Ready“, které naznačovalo, že všechny tyto produkty včetně zákaznické podpory přímo od Novellu byly připraveny k využívání. Budoucí růst společnosti Novell je do značné míry závislý na tom, jak úspěšné budou na trhu produkty SLE.\n\nNovell a Microsoft spolu uzavřeli dohodu o patentové spolupráci. Jinak řečeno to znamená, že obě společnosti po sobě nebudou vymáhat patentové poplatky ani na svých zákaznících ani na vývojářích svého smluvního partnera. Dále si také přislíbili bližší vzájemnou spolupráci, za účelem vylepšení práce programů s ostatním softwarem, spolupráci na virtualizačních technologiích a postavení společného vývojového střediska. Představitelé obou firem doufali, že tato dohoda bude vést k lepší kompatibilitě mezi Microsoft Office a OpenOffice.org.\n\nSteve Ballmer z Microsoftu prohlásil o dohodě „Tato dohoda značně pomůže překlenout propast mezi svobodným a proprietárním softwarem“.\n\nDohoda zahrnovala také finanční vypořádání, kde Novell obdržel 348 milionů dolarů od Microsoftu. Novell naopak bude splácet 40 milionů dolarů Microsoftu po dobu 5 let a procentuální dávky za každý prodaný SUSE Linux.\n\nJeden z prvních výsledků, které společenství přineslo, byla adaptace OpenXML/ODF Translatoru v OpenOffice.org.\n\nPrvotní reakce členů FOSS (Free Software komunita) na patentní ochranu byly po většinu rozpačité a kritické s projevy obav, že se Novell „prodal“ a pochyb, že GPL licence neumožní distribuci kódu včetně linuxového jádra, pod touto zmiňovanou dohodou.\n\nV dopise na FOSS vývojovou komunitu 9. listopadu vedoucí technologického orgánu Software Freedom Law Center Bradley M. Kuhn popsal dohodu jako „worse than useless“ („horší než k ničemu“). V průběhu vývoje majitel SFLC Eben Moglen oznámil, že Novell nabídl SFLC dohodu o umožnění důvěryhodného auditu pro určení shody s GPL licencí.\nZakladatel Free Software Foundation v listopadu Richard Stallman prohlásil, že přicházející změny s GPL verzí 3 zabrání dohodám takového druhu. Při závěrečném přepracování třetí verze GPL licence bylo rozhodnuto o udělení výjimky (neboli taktéž dědečkovské klauzule) na dohodu mezi Microsoftem a Novellem. Tato klauzule umožňuje společnostem jako je Novell distribuovat software pod licencí GPLv3.\nNovell vydal 2. listopadu prohlášení, se kterým však vývojáři Samby vyjádřili silný nesouhlas a požádali Novell o přehodnocení rozhodnutí. Tým vývojářů Samba tvoří i zaměstnanci od Novellu jedním z nich je Jeremy Allison, který potvrdil poznámkou pro internetový zpravodaj Slashdot, že všichni členové Samba týmu už dávno s prohlášením Novellu souhlasili. Později Allison na protest vystoupil ze společnosti, a prohlásil, že patentová dohoda s Microsoftem byla chyba a bude mít negativní následky pro Novell v budoucnosti.\nV únoru roku 2007 internetový web Routers ohlásil, že Free Software Foundation opětovně prozkoumalo záležitost týkající se dohody Novellu s Microsoftem. V článku uvedli, že by mohlo dojít k zakázání Novellu prodávat Linux. Eben Moglen později řekl, že jeho prohlášení bylo použito mimo kontext. Vysvětloval, že GPL verze 3 bude navržena tak, aby nebylo dále možné uzavírat podobné dohody. V současné době Novell neporušuje GPLv2, pod kterou většina softwaru v Linuxu patří.\n\nNovell uděluje v IT certifikáty:\n\n\n\n"}
{"id": "202781", "url": "https://cs.wikipedia.org/wiki?curid=202781", "title": "Lone Video", "text": "Lone Video\n\nLone Video je album skupiny skupiny Beltaine. Bylo nahráno a smícháno ve studiu Nemethon v průběhu léta a podzimu 2004.\n\n\n\n"}
{"id": "202782", "url": "https://cs.wikipedia.org/wiki?curid=202782", "title": "Federico Mena", "text": "Federico Mena\n\nFederico Mena Quintero je mexický programátor.\n\nKdyž pracoval v Red Hatu, psal GNOME Canvas. Také udržoval program GIMP v chodu a byl jedním z prvních najatých firmou Ximian (nyní Novell), kde pracuje dodnes. Společně s Miguelem de Icazou založil v srpnu 1997 projekt GNOME.\n\nNavštívil mexickou National Autonomous University (UNAM), kde se potkal s de Icazou studujícím informatiku. Poté odešel ke společnosti Red Hat v USA. Nejdéle žil v Ciudad de México, ale v současnosti žije v Xalapě se svou ženou Oralií.\n\n"}
{"id": "202783", "url": "https://cs.wikipedia.org/wiki?curid=202783", "title": "Přívěs", "text": "Přívěs\n\nPřívěs je nemotorové přípojné vozidlo, které je poháněno tažením jiným, zpravidla motorovým, vozidlem (osobním automobilem, přívěsovým tahačem či traktorem). Na rozdíl od návěsu se na tažné vozidlo přenáší jen malá část tíhy přívěsu. Z motorového vozidla, které táhne přívěs v běžném silničním provozu, obvykle bývá technickými prostředky zajištěno správné brzdění taženého vozidla během jízdy a dále elektrická signalizace, tedy ovládání (či elektrické napájení) brzdových, obrysových a odbočovacích světel umístěných na přívěsu. U autobusových a obytných přívěsů se může jednat též o elektrické osvětlení (popř. vytápění) uvnitř taženého vozidla.\n\nExistují různé druhy přívěsů podle účelu a použití.\n\nPřívěs určený k dopravě nákladu, řešení úložného prostoru může být stejné jako u nákladního automobilu.\n\n\nAutobusový přívěs, přesněji přívěs (vlek) určený pro dopravu osob a jejich zavazadel a tažený autobusem (lidově nazývaný \"vlečňák\"), může být v provedení meziměstském nebo dálkovém. Přívěsy pro přepravu osob však jsou legislativou České republiky zakázány. Nejblíže se s ním lze setkat v Rakousku, kde byl po mnohaletém zákazu znovu povolen.\n\nJe speciálně vybavený, a to např. jako požární, s elektrickým agregátem, mobilním kompresorem, vysouvacím žebříkem, dětským kolotočem apod., často se tedy jedná o přívěs převážející jiné další stroje užívané v zemědělství, lesnictví, vodohospodářství, komunální údržbě zeleně, v cirkusech a lunaparcích, k požární ochraně či ve stavebnictví.\n\nObytný přívěs neboli karavan je jednoúčelový přívěs určený a vybavený pro přechodné mobilní ubytování osob. Může být jednonápravový, dvounápravový i větší.\n\nZvláštním typem obytného přívěsu je maringotka – vozidlo užívané začasté v cirkusech či v lunaparcích, dále též v zemědělství, lesnictví, stavebnictví, terénní geodézii apod.\n\nV karavanu i maringotce je v České republice přeprava osob zakázána.\n\nZa speciální přívěsy lze považovat i vozidla původně určená k tažení zvířaty. Jedná se o různé typy osobních vozů (kočárů), nákladních vozů (žebřiňák) atd. Potahová vozidla jsou však v zemích s rozvinutým motorismem na ústupu.\n\nJe speciálně upravený přívěs pro přepravu zvířat. Většinou se ve vleku přepravují koně na závody.\nTyto vleky jsou pro 1-3 koně. K většímu počtu koní na přepravu se používají upravené kamiony (pro 2-10 koní) a autobusy, některé i s obytným prostorem.\n\n"}
{"id": "202788", "url": "https://cs.wikipedia.org/wiki?curid=202788", "title": "Debian-Med", "text": "Debian-Med\n\nDebian-Med je jeden z projektů Debianu, řadící se mezi tzv. Custom Debian Distributions. Cílem této distribuce je kompletovat softwarový systém pokrývající potřeby zdravotní péče, zdravotního výzkumu, lékařských fakult atd. založený kompletně na svobodném software. Debian-Med za tímto účelem sleduje řadu nezávislých projektů a iniciativ svobodného software, které mají význam pro medicínu, s cílem vybrat vhodné kandidáty, debianizovat je a pokud možno je vzájemně integrovat. Projekt vede Andreas Tille.\n\nProjekt Debian-Med se dělí do následujících oblastí:\n\n\n\n"}
{"id": "202789", "url": "https://cs.wikipedia.org/wiki?curid=202789", "title": "Marie Tereza Neapolsko-Sicilská", "text": "Marie Tereza Neapolsko-Sicilská\n\nMarie Tereza Neapolsko-Sicilská (6. červen 1772 Neapol – 13. duben 1807 Vídeň) se v roce 1790 provdala za rakouského arcivévodu Františka a o dva roky později, v roce 1792, se po jeho boku stala císařovnou Svaté říše římské, českou a uherskou královnou.\n\nMarie Tereza byla nejstarší dcerou neapolsko-sicilského krále Ferdinanda I. z rodu Bourbon-Obojí Sicílie (1751–1825) a jeho manželky Marie Karolíny Habsbursko-Lotrinské (1752–1814) (dcera Marie Terezie).\n\nVyrůstala v početné rodině, do jejího sňatku se narodilo dalších 15 sourozenců, z nichž však většina zemřela v dětském věku.\n\nDne 15. srpna 1790 se v Neapoli konala svatba \"per procurationem\" obou starších dcer krále Ferdinanda I. s jejich bratranci, syny císaře Svaté říše římské Leopolda II. a jeho manželky Marie Ludoviky. Mladí manželé byli nejbližšími příbuznými, protože nevěstina matka Marie Karolína a ženichův otec Leopold II. byli sourozenci, stejně jako nevěstin otec Ferdinand I. a ženichova matka Marie Ludovika.\n\nLuisa Maria se provdala za toskánského velkovévodu Ferdinanda III. a Marie Tereza za rakouského arcivévodu Františka. Po náhlé smrti císaře Leopolda II. v roce 1792 se František stal novým císařem Svaté říše římské jako František II.\n\nKorunovace Františka na císaře se konala 14. července, poté se manželský pár přesunul do Prahy, kde byl 9. srpna korunován František a tři dny na to, 12. srpna 1792, proběhla korunovace české královny.\n\nNová císařovna si plnými doušky užívala společenského života a veselí, které jí nové postavení přinášelo, stejně jako kdysi její teta Marie Antoinetta. Pořádala večírky, divadelní představení, ve kterých sama vystupovala, a jen málo dbala rad své matky, která se dceru snažila mírnit v jejich výstřelcích.\n\nMarie Tereza zemřela krátce po porodu své poslední dcery Amálie Terezy 13. dubna 1807.\n\nMarie Tereza porodila svému muži dvanáct dětí, z nichž se sedm dožilo dospělosti. Oba synové, jak následník Ferdinand, tak jeho bratr František Karel, byli vývojově zaostalí, starší z nich navíc trpěl těžkou formou epilepsie.\n\nVšechny ostatní přeživší děti se nevyznačovaly přílišnou inteligencí. Dnes jsou známější především dvě starší děti, francouzská císařovna Marie Luisa a rakouský císař Ferdinand V., a v Brazílii pak bývalá císařovna Marie Leopoldina.\n\n\n\n"}
{"id": "202794", "url": "https://cs.wikipedia.org/wiki?curid=202794", "title": "Frederick Russell Burnham", "text": "Frederick Russell Burnham\n\nMajor Frederick Russell Burnham (11. květen 1861 Tivoli, Minnesota, USA – 15. září 1947 Three Rivers, Kalifornie, USA) byl americký spisovatel. Jeho myšlenky částečně ovlivnily zakladatele skautingu, Roberta Baden-Powella.\n\nvolného díla digitální knihovnou \"Real Soldiers of Fortune\" – Projekt Gutenberg\n\n\n\n"}
{"id": "202795", "url": "https://cs.wikipedia.org/wiki?curid=202795", "title": "Návěs", "text": "Návěs\n\nNávěs je přípojné nemotorové vozidlo, u kterého je část celkové tíhy – na rozdíl od přívěsu – přenášena na tahač návěsů. Dnes se návěsy velmi používají v nákladní silniční dopravě, protože nabízejí velkou ložnou plochu a velkou užitečnou hmotnost. Připojením návěsu k tahači vozidla utvoří jízdní soupravu. \n\nRozdíl mezi obvyklou evropskou soupravou a americkou soupravou je v rozložení náprav. Zatímco v běžné evropské soupravě má tahač dvě nápravy (přední řízenou a zadní poháněnou, na kterou je přenášena podstatná část tíhy návěsu, což ale neplatí ve Spojeném království, Švédsku, Norsku, Finsku či Nizozemí) a návěs tři nápravy, tak v běžné americké soupravě má tahač tři nápravy (jednu přední a dvě zadní) a návěs dvě. O výhodách a nevýhodách obou rozložení panují spory. V některých zemích (Austrálie, USA, Argentina) je povoleno zapojení několika návěsů za jeden nebo i dva tahače. Vznikají tak silniční vlaky, jejich brzdná dráha může činit i dva kilometry.\n\n"}
{"id": "202796", "url": "https://cs.wikipedia.org/wiki?curid=202796", "title": "Zpětné získávání tepla", "text": "Zpětné získávání tepla\n\nZpětné získávání tepla (ZZT) je systém používaný v řadě technických oborů. Důležité je využití ve vzduchotechnických systémech a systémech odpadních vod, které získávají teplo z odpadního vzduchu, odpadní vody a jiných látek. Významnou oblastí zpětného získávání tepla je průmysl, výroba a služby. Typické je to především v hutnictví, kde je vzduch, vstupující do pecí, předehříván teplem odcházejících kouřových plynů. Ale také ve výrobách a službách, kde odchází do kanalizací velké množství teplé až horké odpadní vody. Lze tak ušetřit část energie, kterou by jinak bylo nutné do systému dodat jiným zdrojem tepla.\n\nČasto tento proces bývá označován jako rekuperace, nicméně rekuperace je obecnější pojem zahrnující zpětné získávání jakékoliv formy energie. (Například rekuperace elektrické energie při brzdění tramvaje, kdy se elektromotor chová naopak jako generátor a elektrická energie získaná z pohybu tramvaje se vrací do elektrické soustavy.)\n\nZpětné získávávání tepla z odpadního vzduchu v současné době nachází velké uplatnění v rodinných domech a bytech. Rekuperace řeší dilema mezi přívodem čerstvého vzduchu a ztrátou tepla, které se ztrácí při větrání.\n\nPro zajištění minimálního hygienického množství větracího vzduchu pomocí oken by bylo zapotřebí větrat asi hodinu . Při takovémto větrání se ztratí 50–75 % tepla.\n\nŘízeným větráním pomocí vzduchotechnické jednotky se zpětným ziskem tepla lze zajistit výměnu vzduchu bez významných energetických ztrát. Kvalitní rekuperační zařízení mají účinnost zpětného zisku tepla kolem 90 % v celém rozsahu otáček ventilátoru. Při největších mrazech je rekuperace schopna zajistit, aby do místnosti proudil předehřátý vzduch o minimální teplotě 18 °C. V letním parnu je naopak možné pomocí rekuperace zchladit přiváděný vzduch.\n\nRekuperační zařízení využívá tepla vzduchu odsávaného z interiéru k předehřevu chladného vzduchu z venkovního prostředí v zimním období. V létě – naopak – chladnější odsávaný vzduch zajišťuje předchlazení horkého, venkovního. Samotné předání tepla (chladu) je zajišťován přes protiproudý výměník.\n\nRekuperační systém bývá součástí komplexních vzduchotechnických jednotek, které zajišťují úpravu a dostatečné množství venkovního vzduchu (vlhčení, chlazení, ohřev, filtrace) a odvod vzduchu znehodnoceného (koupelny, kuchyně).\n\nRekuperátory s křížovo-protiproudými výměníky jsou podle většiny výrobců schopny dosáhnout 90% účinnosti. Tato hodnota však často klesá se zvyšující se zátěží, kdy roste objem průtoku vzduchu. Při 100% zátěži může účinnost klesnout až pod 70 %. Nejvíce účinné jsou protiproudé kanálové výměníky s dostatečnou plochou, která by například pro větrací množství vzduchu 300 m³ za hodinu měla být asi 60 m². Takováto zařízení by měla být schopna dosáhnout deklarované 90 % účinnosti.\n\nDochází v nich k přímé výměně tepla mezi proudem vzduchu s vyšší teplotou a vzduchu s nižší teplotou přes teplosměnnou desku.\n\n- účinnost 60-70 %\n\nDochází v nich k přímé výměně tepla mezi teplou odpadní vodou a vodou přiváděnou s nižší teplotou přes teplosměnnou vlnitou plochu šnekovité trubky.\n\n- účinnost 70 – 90%\nRekuperace voda - voda\n\nPřes teplosměnnou plochu vnitřní šroubovice dochází k přenosu tepla do vzduchu příchozího, turbulentní, ne lineární proudění\n-účinnost 50-80 %\nvýměník není potřeba ochraňovat proti mrazu, zamrzlý kondenzát na počátku šroubovice je plynule odmražován odchozím vzduchem\n\nVýměníky jsou umístěny v odváděcím i přiváděcím potrubí, kde teplo akumulujeme v teplonosné kapalině (většinou nemrznoucí směs). Jejich účinnost je přibližně 45-65%.\n\n\n\nVyužívají odpaření a kondenzace teplonosné kapaliny v žebrových trubkách. Trubice jsou postaveny ve svislém směru, jejich konce (horní a dolní) zasahují do odváděcího a přiváděcího potrubí.\nprincip: ohřívaní spodní části trubice vznikají páry, které stoupají vzhůru, nahoře předají tepelnou energii, zkondenzují a stékají po stěnách dolů.\n- účinnost 45 – 60 %\n\n\n\n\nPrincipem je sprchování vzduchu vhodnou kapalinou (např. roztok chloridu lithného LiCl), která snímá z horkého vzduchu nejen teplo zjevné, ve kterém ohříváme přiváděný vzduch.\n-Účinnost až 70%.\n\n\n\nDiskový otáčecí výměník se otáčí buď neustále, nebo vždy o 180° a je postaven kolmo k proudění studeného a horkého vzduchu. Materiál výměníku přenášející teplo je buď suchý nebo je napuštěný roztokem chloridu lithného LiCl (vyšší účinnost). Zařízení lze využít v létě i v zimě k chlazení či ohřevu vzduchu.\n- účinnost 80 %\n\n\npřes akumulační složku proudí střídavě odpadní a přívodní médium. Tento systém je typicky využíván například u vysokých pecí. Je také oblíben u některých konstrukcí teplovzdušných motorů (regenerátor stirlingova motoru)\n\n\n\nVyužívají výhod deskového výměníku, ale pracují se změnou proudění vzduchu výměníkem a tím aktivně pracují s kondenzující párou tak, že:\n\n\nzdroj: http://www.recair.com/recair_enthalpy-for-different-climates.php\n\n"}
{"id": "202799", "url": "https://cs.wikipedia.org/wiki?curid=202799", "title": "Arado Ar 65", "text": "Arado Ar 65\n\nArado Ar 65 byl německý dvouplošný jednomístný stíhací letoun užívaný ve druhé světové válce. Jednalo se o jeden z prvních strojů novodobé Luftwaffe. Letoun vznikl ze svého předchůdce stroje Arado Ar 64. První prototyp Ar 65 vzlétl v roce 1931 a stroj byl postupně modernizován a byly zlepšovány jeho technické parametry. S postupem doby se ukazovalo, že letadlo zastarává, ovšem jako školní stíhačka bylo vyráběno až do roku 1937.\n\nPříchod nacistů k moci v roce 1933 znamenal nevídaný rozmach armády a tím pádem i letectva. Tak se tehdejší letecký odbor RWM (\"Reichskommissariat für die Luftfahrt\") přejmenoval na RLM (Reichsluftfahrtministerium - říšské ministerstvo letectví, a jeho šéfem se stal Hermann Göring, bývalé stíhací eso z první světové války. Ten na přímý rozkaz Adolfa Hitlera začal budovat nové letecké síly, kvůli Versailleské smlouvě dočasně v tajnosti a začaly se nazývat Luftwaffe. Mnohé letecké konstrukční kanceláře získaly štědré financování, které jim umožnilo vývoj nových strojů. Pod kontrolu úřadu RLM se takto dostala i firma Arado Flugzeugwerke, jejíž generálním konstruktérem se stal Ing. Walther Blume.\nJejí předešlý šéfkonstruktér Walther Rethel však ještě před odchodem k Messerschmittovi navrhl nový stíhací letoun s názvem SD-V, později nově označený Ar 65. Konstrukčně navazoval na předešlý typ Ar 64, avšak měl mnohé technické a aerodynamické úpravy, hvězdicový devítiválec Bristol Jupiter (v licenci Siemens) o výkonu 360 kW/490 k byl zaměněn za německý vidlicový, kapalinou chlazený dvanáctiválec BMW VI 7.3Z , s obsahem 46,93 l a vzletovém výkonu 551 kW/750 hp. Nová stíhačka Ar 65 byla smíšené konstrukce: základ trupu tvořila svařovaná trubková přehrada pokryta duralovými plechy a plátnem, nosné a ocasní plochy byly dřevěné s částečně plátěným a překližkovým potahem. První prototyp verze Arado Ar 65a vzlétl na sklonku roku 1931. Zanedlouho následovaly stroje Ar 65b a Ar 65c z jara 1932. „Céčko“ již mělo nové dolní křídlo, na které již přibyla křidélka. Ta byla u prvních dvou exemplářů pouze na horním křídle.\nPo testech provedených s prvními třemi prototypy se ukázalo, že je nutno konstrukci upravit. Výsledkem těchto úprav byl prototyp Ar 65D dokončený v roce 1932, jehož sériová výroba byla zahájena následující rok. Letoun měl snížený hřbet trupu před i za pilotní kabinou a dodatečné vyvážení výškovek. Ve srovnání s Ar 65a se hmotnost prázdného letounu zvýšila z 1290 kg na 1815 kg a celková hmotnost z 1465 kg na 1905 kg. Přesto se výkony podstatně zlepšily. Po zavedení dalších drobných úprav byla zahájena sériová výroba v roce 1933. Tato verze měla instalovanou pumovnici, kde mohlo být vertikálně umístěno 6 pum po 10 kg.\nOdstraněním vnitřní pumovnice vznikla následná verze Ar 65 E, která už měla zabudovanou radiostanici. Změněná byla i výzbroj; starou dvojici kulometů LMG 08/15 ráže 7,92 mm z dob první světové války nahradily nové kulomety MG 17 ráže 7,92 mm s vyšší kadencí.\nPo jistém čase přestala firma Arado stíhat plnit všechny objednávky, a tak se do výroby zapojily i další firmy: AGO-Apparatenbau GmbH (36 ks Ar 65F) a Erla-Maschinenwerk GmbH (24 ks Ar 65G). Výroba tohoto typu skončila v roce 1937.\n\nPrvní stroje Ar 65 obdržela Reklame-Staffel v Berlíně-Staakenu v roce 1933. Dne 1. dubna 1934 byla tato jednotka přejmenována na Reklame-Staffel Mitteldeutschland a postupně rozšířena na tři letky. Od července 1934 se začalo s jejím přezbrojováním na modernější stroje He 51. 14. března 1935 byla jednotka opět přejmenována na Jagdgeschwader 132, pozdější JG 2. Poslední Ar 65 opustily JG 132 koncem roku 1935 a byly přiděleny jako školní stíhací stroje do DVS Jagdfliegerschule ve Schliessheimu. V této roli sloužily až do léta 1944 např. u jednotky A/B 23 v Kaufbeurenu.\n\nPřechodně byla Ar 65 vyzbrojena první jednotka střemhlavých bombardérů Luftwaffe-Fliegergruppe Schwerin, pozdější I./St.G. 162.\nV květnu 1940 měla Luftwaffe ve stavu ještě 117 ks Ar 65, v lednu 1944 jejich počet klesl na 14. Nasazeny byly také na území protektorátu např. u jednotky A/B Fliegerschule 13 v Plzni a také na východní frontě, kde působily od roku 1943. Jejich úkolem bylo tažení nákladních kluzáků DFS 230, na což byly upraveny přidáním háku pod zadní část trupu, osazením nových pneumatik a instalací přídavných palivových nádrží pod horní křídlo. Takto upravené letouny používala např. jednotka 4./ErgGr(S)1.\n\n Bulharsko\n Německo\n\n\n\n\n\n"}
{"id": "202801", "url": "https://cs.wikipedia.org/wiki?curid=202801", "title": "Samopal vzor 61", "text": "Samopal vzor 61\n\nSamopal vzor 61 Škorpion je kompaktní československý samopal používaný v bezpečnostních složkách a armádě od 60. let dvacátého století.\n\nPůvodní popud ke konstrukci Škorpionu dalo československé ministerstvo vnitra (proto volba ráže 7,65 mm Browning, standardní pistolové ráže bezpečnostních složek), ke kterému se následně přidalo i ministerstvo národní obrany.\n\nHlavním konstruktérem vzoru 61 byl inženýr Miroslav Rybář. Vývoj samopalu byl dokončen na přelomu 50. a 60. let dvacátého století. Na počátku 60. let byl zaveden do výzbroje ozbrojených složek československého Ministerstva vnitra a do výzbroje Československé lidové armády.\n\nSamopalem vz. 61 ráže 7,65 Browning byli vyzbrojeni někteří specialisté československé armády (vybrané odbornosti u průzkumných, strážních a speciálních jednotek), ale především byl určen pro potřeby příslušníků Sboru národní bezpečnosti, kteří v té době používali služební pistoli vz. 50 ve stejné ráži. Od šedesátých let jej měli přidělený prakticky všichni příslušníci československého Sboru národní bezpečnosti jako druhou zbraň. Samopal byl rovněž ve výzbroji příslušníků Sboru nápravné výchovy (vězeňská služba).\n\nPro svůj malý dostřel, dobrou ovladatelnost a vysokou rychlost palby je vhodný k boji v uzavřených prostorách a na krátkou vzdálenost, ačkoliv náboj ráže 7,65 mm byl považován už ve své době za příliš slabý pro použití v samopalech.\n\nZ uživatelského hlediska je tento samopal velmi jednoduchou, odolnou a spolehlivou zbraní. Kromě české a slovenské policie a armády je používaný také policejními sbory v mnoha jiných zemích. Mimo jiné byl a je používaný rovněž zločinci a teroristy. Vzor 61 používala i osobní garda Ho Či Mina.\n\nDvousetkusová ověřovací série byla vyrobena v roce 1962 v České zbrojovce Uherský Brod. V příštím roce byla schvalována technická dokumentace a v průběhu roku 1963 zahájena sériová výroba standardního provedení samopalu vz. 61. Po naplnění potřeby (téměř 100 000 ks) byla výroba v polovině roku 1966 zastavena. Pozdější výroba samopalu v ráži 7,65 mm probíhala v letech 1973–1976 (55 000 ks), 1978–1979 (45 000 ks) a 1992–1994, přičemž celkový objem dosáhl asi 210 000 vyrobených kusů. Samopaly vz. 61 byly rovněž exportovány do zahraničí. Oficiálně 30 000 ks z druhé série do Jugoslávie, neoficiálně v rámci „soudružské pomoci“ do mnoha jiných, převážně afrických a asijských států.\n\nKromě Československa se vyráběl také v Jugoslávii, kam byla v polovině 80. let dvacátého století poskytnuta výrobní licence. Výroba probíhala ve zbrojovce Crvena Zastava v Kragujevaci. Samopal byl zaveden do výzbroje jugoslávské armády jako Zastava M84 skorpion.\n\nV roce 2009 obnovila výrobu Sa vz. 61 firma Czech Small Arms, která v současnosti vyrábí Škorpion ve všech již dříve vyráběných rážích, tj. 7,65 mm Browning, 9 mm Browning a 9 × 18 mm Makarov, jakož i v rážích, které nikdy dříve vyráběny nebyly jako např. 9 mm P.A.Blanc a 9 mm P.A.Rubber.\n\nV průběhu výroby vzniklo několik variant lišících se pouze používanými náboji. Samopal vzor 64 používal náboje 9 mm Browning, vzor 65 náboje 9 × 18 mm Makarov a vzor 68 náboje 9 × 19 mm Parabellum. Všechny zůstaly pouze v prototypech a sériově se nevyráběly.\n\nV devadesátých letech dvacátého století firma ČZ Uherský Brod nabízela Škorpion model 82 používající střelivo 9 × 18 mm Makarov a Škorpion model 83 používající náboje 9 mm Browning. Samopal vzor 82 byl vyvíjen na přelomu 70. a 80. let dvacátého století. Jeho vznik souvisel se zaváděním nové armádní pistole vz. 82 používající československý náboj ráže 9 mm vz. 82 (vylepšený sovětský náboj 9 × 18 mm Makarov). Používal dva druhy rovných dvouřadových zásobníků – kratší na 12 nábojů a delší na 24 nábojů. Bylo u něj provedeno zdokonalení spoušťového ústrojí týkající se zjednodušení technologie výroby a snadnější montáže a demontáže zbraně. Napínací hmatníky závěru byly nahrazeny nevelkou napínací klikou, která mohla být umístěna na libovolnou stranu zbraně. Upravená ramenní opěrka byla prodloužena a řešena jako teleskopická. Přestože se jednalo o podstatné vylepšení stávající konstrukce, nový model se nepodařilo prosadit do výzbroje a vývoj skončil pouze výrobou několika prototypů.\n\nPočátkem 90. let dvacátého století vznikla rovněž samonabíjecí verze umožňující střelbu pouze jednotlivými ranami. Zbraň byla označena jako ČZ vz.91S \"(Semiautomatic = poloautomatický)\" a byla nabízena v ráži 7,65 mm Browning, 9 × 18 mm Makarov a 9 mm Browning.\n\nVarianta označená jako CZ Škorpion 9x19, jejíž prototyp byl vystavován roku 1999, používá pevnou plastovou pažbu nebo klasickou sklopnou opěrku. Zbraň doznala určitých konstrukčních úprav, hmotnost prázdného samopalu vzrostla na 2,1 kg. Před zásobníkem je namontována montážní lišta, ke které se dá připevnit přední rukojeť či taktická svítilna. Samopal umožňuje použití kolimátoru a supresoru. Hledí je nastavitelné pro střelbu na 75, 150 nebo 250 metrů. Používané střelivo je 9 × 19 mm Parabellum, variantní zásobníky na 10, 20 nebo 30 nábojů.\n\nXCZ 868 je označení posledních prototypů dále upraveného Škorpionu. Je opět v ráži 9 × 19 mm Parabellum, má novou teleskopickou pažbu, novou plastovou rukojeť, snímatelnou přední rukojeť. Původní napínací hmatníky závěru byly nahrazeny napínací pákou, která zůstává v přední poloze a při střelbě se nepohybuje. Dá se zamontovat na levou i pravou stranu.\n\nV současnosti lze opět sehnat civilní variantu střílející jednotlivými ranami samonabíjecí vyráběnou zbrojovkou v Uherském Brodu pod názvem CZ SKORPION 61 S v ráži 7,65 mm Browning, jakož i modely Sa vz. 61 Pistol od firmy Czech Small Arms v rážích 9 mm Browning a 9 × 18 mm Makarov a dokonce i v malorážném provedení .22LR s polymerovými zásobníky.\n\nSamopal vzor 61 je automatická zbraň s neuzamčeným dynamickým závěrem. Zbraň má pevnou hlaveň se šesti drážkami vývrtu, která je zasazena do pouzdra závěru vyrobeného z plechu. Pouzdro závěru má po stranách dva svislé výstupky jako hmatníky. Zbraň střílí z přední polohy závěru. Výhozní okénko se nachází na horní ploše pouzdra závěru – vystřelené nábojnice jsou vyhazovány nahoru.\nZpožďovací zařízení pro zpomalování kadence prodlužuje funkční cyklus závěru a slouží rovněž jako tlumič zpětného rázu závěru v zadní úvrati. Svislý zpožďovač je umístěn v rukojeti.\nBicí mechanizmus je kladívkového typu s přenosem na zápalník.\n\nPáčka pojistky se nachází na levé straně rámu zbraně. Přesunutím křidélka pojistky do polohy dolů se zablokuje spoušťový mechanizmus. V tomto stavu nelze stisknout spoušť a vypustit kladívko.\nSamopal umožňuje střelbu jednotlivými ranami (páčka pojistky v poloze dozadu) při podobném držení jako u běžné pistole. Po přepnutí páčky pojistky dopředu střílí dávkami, přičemž se předpokládá použití výklopné ramenní opěrky a držení zbraně oběma rukama. Zbraň se i při střelbě dávkou chová mimořádně klidně a stabilně, zpětný ráz je poměrně velmi malý.\n\nTlačítko záchytu zásobníku je umístěno na levé straně rámu mezi lučíkem a zásobníkem. Používané schránkové zásobníky mají kapacitu 10 nebo 20 nábojů.\n\nSamopal měl v původním provedení dřevěnou rukojeť, u pozdějších modelů byla roku 1978 nahrazena rukojetí plastovou. Sklopná ramenní opěrka je vyrobena z hliníkové slitiny a je otočně upevněna k tělu zbraně prostřednictvím vertikálního čepu. K jejímu vyklopení stačí jediný úder dlaní nestřílející ruky zespodu do botky, zbytek dokončí pružina čepu.\n\nZbraň má mechanická otevřená mířidla. Šroubovací kolíková muška je stranově i výškově regulovatelná. Plátkové hledí je nastavitelné na dálku střelby 75 m nebo 150 m. Samopal je velmi přesný, rozptyl zásahů na 50 m se spolehlivě vejde do 100 mm. Účinný dostřel je při střelbě z ruky 50 metrů, s použitím ramenní opěrky 150 metrů. Maximální dostřel náboje 7,65 mm Browning je kolem 1500 m .\n\nSamopal se zpravidla nosí v opaskovém nebo podpažním pouzdře pistolového typu.\n\nPro speciální použití byl pro tuto zbraň zkonstruován i supresor. Dále byly k dispozici rovněž svítící mířidla pro použití za snížené viditelnosti.\n\n\n\n\n\n\nOd osmdesátých let se hovoří o modernizaci výzbroje armády, ke které ovšem dosud nedošlo. Horkým kandidátem v devadesátých letech byl komplet CZ 2000 (LADA).\n\nNástupcem by mohl být v současnosti vyráběný CZ SCORPION EVO 3 se svojí samonabíjecí variantou CZ SCORPION EVO 3 S1 který je ale rozměrově mnohem větší.\n\n\n"}
{"id": "202802", "url": "https://cs.wikipedia.org/wiki?curid=202802", "title": "Brest (Bělorusko)", "text": "Brest (Bělorusko)\n\nBrest, Brest-Litovsk (česky také Brest Litevský), Brest nad Bugem či Běrasce (bělorusky \"Брэст, Берасьце\", rusky: Брест, \"Brest\") je historické město v západním Bělorusku nad řekou Bug. Město leží velmi blízko hranici s Polskem a je nejvýznamnějším hraničním přechodem mezi Běloruskem a Evropskou unií. Město je centrem Brestské oblasti a počtem obyvatel () je 6. nejlidnatější v zemi. Město se stalo jedním z centrem počátečního odporu Rudé armády během 2. světové války, kdy při Operaci Barbarossa sovětští vojáci bránili Brestskou pevnost.\n\nPůvod názvu není jasný a teorie o něm se různí: název může pocházet ze slovanských výrazů \"beresta\" (březová kůra), \"berest\" (jilm) či z litevského \"brasta\" (říční brod). Název města se několikrát měnil: do 17. století se jmenovalo \"Berestě\", od 17. do poč. 20. století \"Brest-Litovsk (Brest Litevský)\", 1921–39 \"Brest nad Bugem\" a později jednoduše \"Brest\".\n\nNázvy v dalších jazycích\n\nBrest vznikl v místě, kde se stýkaly vlivy Polska a Kyjevské Rusi. První zmínka o městě pochází již z roku 1019. Roku 1500 bylo vypáleno patnáctitisícovým tatarským nájezdem. V letech 1569–1795 patřilo město Republice obou národů. Část pravoslavného duchovenstva tohoto soustátí zde roku 1596 uzavřela tzv. Brestskou unii s katolickou církví.\n\nPo 3. dělení Polska se Brest ocitl v Ruském impériu. V průběhu 19. století se z města stala rozsáhlá pevnost, přičemž obytná část města se přesunula vně hradeb a většina starých budov byla zbořena, popř. přestavěna. Z baziliánského kláštera vzniklo mj. kasino pro důstojníky; právě v tomto tzv. Bílém paláci byla 3. března 1918 podepsána Brestlitevská mírová smlouva, která ukončila boje na východní frontě I. světové války. Brestská pevnost sehrála důležitou úlohu v 2. světové válce; v roce 1965 obdržela pevnost oficiální hrdinské vyznamenání.\n\nV letech 1918–1939 byl Brest součástí II. Polské republiky, roku 1921 se stal hlavním městem Poleského vojvodství. Roku 1939 po dohodě s hitlerovským Německem obsadil východní Polsko, dnes západní Bělorusko Sovětský svaz; po 2. světové válce byla odsunuta většina Poláků a z Brestu se stalo centrum Brestské oblasti Běloruské SSR, později samostatného Běloruska (od roku 1991). Příslibem zlepšení spolupráce s Polskem a Ukrajinou je nově ustavený Euroregion Bug.\n\nPodobně jako okolní města měl i Brest od 17. století početnou židovskou komunitu, která v některých obdobích tvořila většinu obyvatel města: např. při sčítání v roce 1897 bylo z celkového počtu 46 586 obyvatel 30 608 židovského vyznání. Po první světové válce jich zůstala zhruba polovina; během holokaustu bylo na konci roku 1942 židovské ghetto zlikvidováno a prakticky všichni židé vyvražděni.\n\nBrest je velmi důležitým dopravním uzlem a hraničním přechodem mezi střední a východní Evropou. Železniční tratě odtud vedou ve směrech na (1) Minsk a Moskvu, (2) Pinsk a Homel, (3) ukrajinský Kovel, (4) polský Łuków a dále na Varšavu, (5) polský Białystok. Denně tudy projíždí také rychlík \"Vltava\" spojující Prahu a Moskvu. Prochází tudy také silniční tah Varšava – Moskva. Městskou hromadnou dopravu zajišťují autobusy a od roku 1981 také trolejbusy. Poblíž města je menší mezinárodní letiště.\n\n"}
{"id": "202803", "url": "https://cs.wikipedia.org/wiki?curid=202803", "title": "Arado Ar 68", "text": "Arado Ar 68\n\nArado Ar 68 byl německý jednomotorový dvouplošný stíhací letoun vyvinutý firmou Arado ve 30. letech 20. století. Stroj byl vyvíjen od roku 1932 jako možná náhrada stíhacích dvouplošníků Heinkel He 51.\nPrvní prototyp Ar 68a (imatrikulace D-IKIN) vzlétl v létě 1934 ve Warnemünde a to ještě s motorem BMW VId o výkonu 550 k, jelikož vývoj definitivního motoru Jumo 210 ještě nebyl dokončen.\n\nDruhý prototyp Ar 68b (D-IVUS) už měl motor Jumo 210 A o výkonu 610 k a byl zalétán v roce 1935. Třetí prototyp Ar 68c (D-IBAS) navíc nesl výzbroj dvou kulometů MG 17 ráže 7,92 mm. Výkony typu však nebyly hodnoceny příliš kladně. Prototyp Ar 68d (D-ITAR) opět poháněl motor BMW VI, zatímco prototyp Ar 68e (D-ITEP), který se stal vzorem konečné sériové verze Ar 68E-1, poháněl motor s dvojstupňovým kompresorem Jumo 210 Da o výkonu 680 k.\n\nAr 68d V4 se stal vzorovým strojem sériové varianty Ar 68 F-1 s instalovanou pohonnou jednotkou BMW VI 7,3 Z. Výroba této verze byla ukončena na podzim 1936.\n\nSériová varianta Ar 68E-1 byla vybavena motorem Jumo 211 Ea o výkonu 750 k, který roztáčel dvoulistou dřevěnou vrtuli Heine.\n\nPoslední verzí byl stroj Ar 68 H (D-ISIX) vyrobený na jaře 1937, který poháněl hvězdicový devítiválcový motor BMW 132 Da chlazený vzduchem o výkonu 625 kW. Tento exemplář s již zakrytou pilotní kabinou dosahoval o 65 km/h vyšší rychlost oproti předchozím verzím. Výzbroj byla posílena další dvojicí kulometů MG 17 v horním křídle. Sériová výroba však nebyla zahájena.\n\nLetouny Arado Ar 68 F-1 byly do služby zavedeny v létě roku 1936. Jedinou jednotkou vybavenou touto verzí se stala nově založená I./JG 134 „Horst Wessel“ ve Werlu, později přeznačená na ZG 26.\n\nAr 68 E-1 se dostaly do výzbroje nově zformované III./JG 141 ve Fürstenwalde.\nV roce 1938 byly dva stroje Ar 68 E-1 testovány v bojových podmínkách Španělské občanské války v jednotce Grupo 9, které velel kapitán Javier Murcia, jako noční stíhací. Zde se ukázalo, že dvouplošníky jsou již zastaralým typem válečného letadla a tak k sériové výrobě dalších zlepšených verzí stroje již nedošlo.\n\nNoční stíhací úkoly plnily od září do konce roku 1939 také letouny Ar 68 E a F ve výzbroji Luftwaffe. V rámci Luftflotte 3 operovaly 10.(Nachtjagd)/JG 72 se 16 stroji a 11.(Nachtjagd)/JG 72 s 12 stroji, které hlídkovaly nad německo-francouzskou hranicí. Obě jednotky byly zanedlouho přejmenovány na 11./JG 2 a 5./JG 52.\n\nDne 26. září 1939 byla 7./JG 53 zreorganizována na 10.(Nachtjagd)/JG 53 a vybavena letouny Ar 68 F-1. Jednotka operovala z letišť v oblasti Oedheim-Heilbronn.\n\nOd roku 1940 byly všechny Ar 68 převedeny do Jagdfliegerschulen k výcviku.\n\n\n\n\n\n"}
{"id": "202806", "url": "https://cs.wikipedia.org/wiki?curid=202806", "title": "Brokovnice", "text": "Brokovnice\n\nBrokovnice je dlouhá lovecká, sportovní, vojenská nebo policejní ruční palná zbraň střílející převážně hromadnou brokovou nebo jednotnou střelu (S-ball, Brenneke).\nBrokovnice má jednu nebo více hlavní. Nejčastěji se vyskytují dvouhlavňové (na dva náboje), s hlavněmi nad sebou (kozlice), nebo s hlavněmi vedle sebe (dvojka). Vyrábí se i varianta se třemi brokovými hlavněmi. Viz. [názvy loveckých brokovnic].\nBrokovnicové hlavně bývají často součástí kombinovaných zbraní.\nV současnosti je nejběžnější vývrt u brokovnic hladký. V minulosti se používaly i vývrty s podélným drážkováním. Existuje i varianta kombinující drážky podélné a šroubovité. Tento vývrt se nazýval struhadlový. \nV brokovnicích byl využíván také speciální vývrt s názvem Paradox. Jde o vývrt, který je hladký s tím, že jistá část hlavně před ústím je doplněna drážkováním. Tento vývrt neovlivňuje tolik střelbu broky, ale je výhodný při střelbě jednotnou střelou. Vývrt Paradox byl patentován výrobcem zbraní Holland & Holland.\nBrokovnice má zvláštní způsob označování ráže. Kalibr neoznačuje průměr hlavně, ale počet olověných kulí stejného průměru vyrobených z jedné anglické libry olova (0,453 kg), které projdou suvně vývrtem hlavně (rozuměj \"právě tak velkých, že projdou vývrtem hlavně\"). Čím vice koulí se ze stejného množství olova udělá, tím jsou koule menší. To znamená, že u ráže brokovnice znamená větší číslo menší průměr hlavně.\nZ toho vyplývají následující hodnoty:\n\nVýjimku ve značení představuje ráže .410, což odpovídá průměru 0,410 anglického palce. Nejrozšířenější je v Evropě kalibr 12, 16 a 20, v Americe 8, 10, 12 a .410. Ostatní, 4, 24, 28, 32 a .410 jsou poměrně vzácné.\nNormy pro průměry hlavní brokovnic byly sjednoceny až v roce 1970 a to jen pro země, které k dohodě přistoupily. I tato dohoda udává pro hlaveň každé ráži toleranci. V praxi je nejdůležitější dodržení minimálního rozměru, protože ten má velký vliv na bezpečnost zbraně. \nKe značení ráže se přidává délka nábojnice po výstřelu. Ta činí podle typu munice 65, 67,5, 70, 76 nebo 89 mm. Ráže Magnum se zvýšeným tlakem používají délky komor 76, nebo 89 mm.Úplné označení ráže je například 12/70 nebo 16/65.\nSpecialitou brokovnic je konstrukční úprava nazývaná zahrdlení (choke). Jde o zúžení hlavně těsně před jejím ústím. Toto zúžení průměru není skokové, ale je provedeno ve formě pozvolného kuželového náběhu, nebo náběhu s průběhem po křivce.\nKromě pevného zahrdlení se vyrábí i zbraně, kde je toto zahrdlení dodáváno jako samostatný zaměnitelný díl hlavně zbraně.\n\nSmyslem zahrdlení je zlepšení střelby brokovým střelivem na větší vzdálenost – tedy ovlivnění krytí. Krytí je parametr podle kterého lze posuzovat brokovnici. Krytí u brokovnice udává kolik procent broků z použitého náboje zasáhlo kruh o stanoveném průměru v určené vzdálenosti od ústí zbraně. Přesná metodika stanovení krytí brokové zbraně se pro jednotlivé země liší. \n\nPři střelbě brokovým nábojem je vytvořen brokový shluk, který se po opuštění hlavně rozšiřuje. V důsledku průchodu brokového shluku zahrdlením na konci hlavně se shluk zúží a protáhne. Pro představu o posouzení vlivu zahrdlení lze říci, že pokud má zbraň krytí cca 40%, lze pomocí nyní používaného maximálního zahrdlení zvětšit krytí na cca 70%. \nNěkteré způsoby označení zahrdlení. \n\nNezúžený průměr hlavně brokovnice ráže 12 je 18,5mm. Maximální používané zahrdlení zužuje tento průměr v ústí na cca 17,25 mm. Uvedené hodnoty zúžení v mm jsou zaokrouhlené. Pro jiné ráže brokovnic jsou absolutní hodnoty zúžení jiné. Zúžení pro jiné ráže se počítá pomocí koeficientů kterými se násobí konkrétní ráže. Například absolutní hodnota zesíleného plného zahrdlení u ráže 36 je 0,7mm. \n\nZa vynálezce zahrdlení lze považovat českého puškaře Dominka Brandejse, který vyráběl zbraně se zahrdlením už na počátku 19. století. Jeho konstrukce předběhla dobu a v praxi se neujala. K uplatnění a rozšíření zahrdlení došlo později, když přišlo na trh jako anglický vynález.\n\nStřelivo pro brokovnice se liší od běžných nábojů tím, že nábojnice, respektive její vrchní část je obvykle vyráběna z papíru, nebo plastu. Existují ale i nábojnice, které jsou celé z mosazi. \nU nábojnic konstruovaných z papíru, nebo plastu je střela v nábojnici uzavřena zalemováním, nebo uzavřením do hvězdy. Díky tomu je zavřený náboj kratší, než otevřená nábojnice.\n\nDélka nábojové komory je zkonstruována tak, aby byla delší, než je plná délka nábojnice. Délky nábojových komor byly mezinárodně normalizovány podle původních britských rozměrů. Nábojové komory se vyrábí v délkách 65, 67,5, 70, 76 nebo 89 mm. Ráže Magnum se zvýšeným tlakem používají délky komor 76, nebo 89 mm.\n\nPodle české technické normy se střelné zbraně z hlediska charakteru střelby dělí na jednoranové, opakovací, víceranové, automatické.\nBěžné lovecké brokovnice jsou jednoranové, nebo víceranové. Jde tedy o palné zbraně bez zásobníku nebo jiného podávacího ústrojí. Nabití se provádí ručním vložením náboje do nábojové komory nebo do nábojových komor u vícehlavňových zbraní. Tyto brokovnice patří podle zákona o zbraních mezi zbraně kategorie C.\n\nZástupcem opakovacích zbraní jsou jednohlavňové brokovnice se zásobníkem. Zásobník bývá například trubicový umístěným pod hlavní. Typické nabíjené opakovacích brokovnic je posunem předpažbí - odtud název \"pumpovací brokovnice\". Brokovnice existují i v samonabíjecí variantě (též zvané poloautomatické) využívající k nabití tlaku plynů při výstřelu. Dle platné legislativy některé takové brokovnice patří do kategorie zbraní B, pokud zásobník pojme více než dva náboje.\nExistují i plně automatické modely brokovnic určené pro vojenské využití (první návrhy vznikly už v 70. letech), ale v praxi nejsou příliš rozšířené.\n\nBrokovnice se používá především pro lov drobné zvěře. Podle současné legislativy (2019) se v ČR smí lovit na naháňkách prase divoké jednotnou střelou.\n\nPro některé lovecké brokovnice jsou v češtině ustáleny názvy podle počtu hlavní a dalších konstrukčních detailů. Uvedená terminologie je součástí testových otázek (platné v roce 2017) pro získání zbrojního průkazu oblasti nauky o zbraních a střelivu.\nLupara je brokovnice s krátkou hlavní, původně pohotová zbraň sicilských pastevců na obranu proti vlkům. \n\nV pozdější době se jako lupara označovala každá brokovnice se záměrně zkrácenou hlavní. Pro svou nenápadnost se stala oblíbenou zbraní mafie, pro tento účel se nabíjela směsí broků, zvířecí srsti a soli, měla za úkol zabíjenému člověku způsobit co největší utrpení. Používala se na Sicílii k vendetě (krevní msta) a v USA mezi mafiány italského (sicilského) původu. \n\n"}
{"id": "202811", "url": "https://cs.wikipedia.org/wiki?curid=202811", "title": "Havoc Pennington", "text": "Havoc Pennington\n\nRobert Sanford Havoc Pennington je programátor. Svou slávu ve světě open source software si získal prací na projektech GNOME, Metacity, GConf, D-Bus a dalších. Byl jedním z hlavních vývojářů Debian GNU/Linux. V roce 2000 založil freedesktop.org. Po promoci v roce 1998 na University of Chicago byl až do roku 2008 zaměstnaný ve společnosti Red Hat jako desktop manager. \n\n"}
{"id": "202826", "url": "https://cs.wikipedia.org/wiki?curid=202826", "title": "Focke-Wulf Fw 200", "text": "Focke-Wulf Fw 200\n\nFocke-Wulf Fw 200 Condor byl německý čtyřmotorový dálkový průzkumný námořní, bombardovací nebo transportní letoun. První prototyp V1 (D-AERE) původně civilního letounu vzlétl 27. července roku 1937 a stroj se začal ihned vyrábět. Letouny byly dokonce prodávány do zahraničí. Jejich proslulost byla tak velká, že některé z nich byly speciálně upravené a sloužily k přepravě nacistických vůdců včetně Adolfa Hitlera.\n\nNa přelomu let 1935/36 vytvořil Kurt Tank po rozhovoru s Dr. Stüsselem plán čtyřmotorového letounu s možností užitečného vysokého zatížení a rychlosti. Na počátku roku 1936 dal podnět Ing. Bamsemirimu k vytvoření podrobnějších nákresů. Současně se snažil přesvědčit Říšské ministerstvo letectví, aby jeho letounu přidělili prestižní číslo 200, které tehdy zdaleka neodpovídalo množství typů letadel Focke-Wulf. V červnu byly plány Fw 200 „Condor“, jak ho Tank nazýval, hotovy. Tou dobou byl projekt nabídnut von Gablenzovi (ředitel Lufthansy) a Dr. Stüsselovi. Přesně o rok a 11 dní později byl první prototyp připraven na startovací dráze (červenec 1937). Prototyp V-1 (D-AERE) měl čtyři motory Pratt & Whitney Hornet S1E-G chlazené vzduchem, o výkonu 760 koní. Měly dvoulisté vrtule. Zkušební lety probíhaly tak přesvědčivě, že společnost DHL první sérii odkoupila celou. Aby Tank demonstroval výkonnostní schopnosti svého letounu, zhotovil seznam dálkových letů, které měl Fw 200 vykonat. Tyto lety předcházely výstavě FAI, výstavě pro letecké rekordy.\n\nPro všechny tyto náročné lety musel být D-AERE přestavěn. Kromě přídavných nádrží obdržel také nové jméno D-ACON a byl označen jako Fw 200 S-1. Ohlasy a zájem o tento stroj na sebe nenechaly ze zahraničí dlouho čekat. První nákup letounu uzavřelo Dánsko, jeho letecká společnost (Det Danske Luftfartselskab) obdržel nejprve v červenci 1938 stroj, který pojmenovala „Dania“ a poté v listopadu stroj „Jutlandia“. Další objednávka přišla z Jižní Ameriky, dále z Japonska (konkrétně Japonsko-Mandžuská letecká společnost – Dai NIppon Kabushiki Kaisha) a z Finska. V roce 1940 se zrodila myšlenka přestavět Fw 200 na vojenský letoun. Mohl sloužit jako vojenský transportér, ničitel balónů, námořní letoun, či bombardér pro japonské vojenské letectvo. Ale tyto pokusy neprokazovaly žádné potěšující výsledky, protože křehká konstrukce pro přepravu osob nebyla dosti silná. Byly dokonce postaveny dva kusy speciálně pro Hitlera a jeho doprovod. Později měl takto upravený Fw 200 i Göring.\nNepřítomnost dálkového bombardéru pocítila RLM v polovině roku 1940, dala proto rozkaz pro vývoj Fw 200 C. Tato verze s nezměněným drakem, jako dálkový průzkumný bombardér s mnoha střeleckými pozicemi a zvýšeným výkonem však těmto požadavkům nestačil. I přes tyto problémy dokázal mezi lety 1940 a 1944 dosáhnout mnoha úspěchů při podpoře ponorek a bombardování konvojů. Mezi lety 1940 a 1944 bylo postaveno 262 kusů Fw 200.\n\n\nŽádný z Fw 200 se nedočkal konce války – připravuje se projekt, který chce jeden kus civilní verze Fw 200 postavit znovu. Projekt připravuje Lufthansa.\n\n\n\n\n\n\n\n"}
{"id": "202839", "url": "https://cs.wikipedia.org/wiki?curid=202839", "title": "Srážení krve", "text": "Srážení krve\n\nSrážení krve, neboli hemokoagulace, je soubor enzymatických reakcí, jejichž výsledkem je přeměna tekuté krve v nerozpustný gel. Je důležitým procesem hemostázy, tedy zástavy krvácení.\n\nPrincipem srážení krve je tvorba nerozpustné sítě tvořené fibrinem, do které se zachytí červené krvinky a krevní destičky. Vzniklý červený trombus, tedy „krevní sraženina“ ucpe defekt ve stěně cévy a zamezí tak krvácení.\n\nPři poranění cévy dochází ke krvácení, kdy krev uniká z cévy do okolních tkání, dutých orgánů nebo mimo tělo. Ztráta krve je pro organismus velmi nebezpečný stav, neboť krev zajišťuje přenos dýchacích plynů, živin, metabolitů ale i mnoho dalších funkcí. Za akceptovatelné množství ztráty krve se počítá 10 % objemu (cca 500 ml), hraničních je 750 ml. Při větší ztrátě už dochází k permanentnímu poškození a bez transfúze nastává šok a smrt.\n\nPoškozená céva se rychle stáhne, tak se omezí průtok krve. Krevní destičky adherují na kolagen v obnaženém subendotelovém vazivu, navzájem se shlukují, mění svůj tvar (kulovitý s četnými pseudopodiemi), uvolňují obsah svých cytoplazmatických granul a nakonec navzájem splývají. Vlastní srážení krve je dílem tzv. koagulačních faktorů, které tvoří enzymovou kaskádu nakonec vedoucí ke vzniku nerozpustné fibrinové sítě.\n\nKoagulační faktory jsou plazmatické globuliny, glykoproteiny přirozeně přítomné v krevní plazmě. Tvoří se v játrech a jejich syntéza je závislá na vitamínu K. Většina reakcí koagulační kaskády je závislá na iontech vápníku, který se proto někdy označuje jako faktor IV.\n\nSrážecích faktorů se popisuje dvanáct; jsou označeny římskými číslicemi v pořadí, v jakém byly objeveny. U aktivovaných faktorů se k číslici připojuje malé a.\n\nVětšina koagulačních faktorů má charakter serinových proteáz. V plazmě ale kolují v neaktivní formě a jejich aktivace spočívá v jejich štěpení enzymem, který byl aktivován v předchozí reakci.\n\nAktivace koagulační kaskády může probíhat dvěma způsoby: v případě, že je spouštěcím impulzem reakce na nějakým způsobem abnormální cévní stěnu nebo omezení toku krve, uplatňuje se tzv. vnitřní systém, je-li to odpověď na poškození tkání, vstupuje do hry tzv. vnější systém koagulace. Oba dva systémy nicméně splývají ve společnou dráhu, která vede k samotné tvorbě fibrinové sraženiny.\n\n\n\n\nProces srážení krve musí být citlivě regulovaný, aby nedošlo ke vzniku nežádoucích krevních sraženin. Trombin sám se váže na trombomodulin na povrchu endotelových buněk, což vede k aktivaci proteinu C. Protein C společně s proteinem S degradují faktory Va a VIIIa (negativní zpětná vazba). Kromě toho se v plazmě vyskytují další látky, působící proti koagulaci:\n\n\nPo výronech a vnitřních krváceních se může krevní sraženina uvolnit a přes srdce se dostat kamkoli do těla, kde ve zužujícím se řečišti opět uvízne. Toto je obzvláště nebezpečné např. u mozku, protože část mozku za ucpanou tepnou je odříznutá od zásobování, především kyslíkem. Důsledkem pak může být např. mrtvice.\n\n\n\n\n"}
{"id": "202842", "url": "https://cs.wikipedia.org/wiki?curid=202842", "title": "Autobusová doprava", "text": "Autobusová doprava\n\nAutobusová doprava je silniční doprava pro přepravu osob, osobní doprava uskutečňovaná autobusy.\n\n\n\n\n\nOd roku 1905 na území Rakouska-Uherska jezdily poštovní autobusy, které kromě zásilek dopravovaly i omezený počet osob. Rakouský Postbus slavil v roce 2007 výročí 100 let společnosti od roku 1907.\n\nV českých zemích byly první poštovní linky zavedeny roku 1908, a to linka Pardubice – Bohdaneč (11 km, 64 minut) a Pardubice – Holice. Na linkách jezdily autobusy Laurin & Klement s dřevěnou karoserií, čtyřválcovým benzinovým motorem a řetězovým pohonem zadních kol a s dřevěnými koly s obručemi z plné gumy. Při optimální rychlosti 26 km/h (maximální dovolená rychlost byla 28 km/h v obci a 15 km/h za tmy) měl vůz spotřebu až 62 litrů benzinu na 100 km. Po roce 1910 vznikaly soukromé linky veřejné dopravy například na trasách Mariánské Lázně – Kynžvart, Mariánské Lázně – Karlovy Vary, Příbram – Dobříš, Praha – Mělník i jinde. Kromě vozů Laurin & Klement se používaly ještě vozy Austro Daimler.\n\nKoncese na provozování autobusové dopravy začaly rakouské úřady udělovat kolem roku 1911. V roce 1914 bylo koncesováno již 23 linek rakouské poštovní autobusové dopravy o délce 4706 km. Za první světové války byl provoz přerušen, ale po ní se dále rozvíjel. V roce 1927 zřídila první autobusovou linku mezi Chrudimí a Pardubicemi i správa železnic. Ke sloučení silniční dopravy státních pošt s autobusovou dopravou ČSD došlo v roce 1933.\n\nVe Švýcarsku byl poprvé poštovní koněspřežný omnibus nahrazen autobusem 1. června 1906 na lince Bern – Detlingen a od října 1906 na lince Bern – Papierműhle. Po první světové válce odkoupila pošta od armády 100 nákladních automobilů a z nich 40 přestavěla na autobusy, jejichž síť navazovala na železnici. Od roku 1919 začaly autobusové linky postupně překonávat i alpské průsmyky. Od roku 1924 se používaly jen autobusy s pneumatikami. Poslední koněspřežná poštovní linka, Avers – Juf, fungovala až do roku 1961.\n\n"}
{"id": "202847", "url": "https://cs.wikipedia.org/wiki?curid=202847", "title": "Josef Rabas", "text": "Josef Rabas\n\nJosef Rabas (28. října 1908, Žatec – 23. srpna 2003, Würzburg) byl německý římskokatolický kněz původem z Československa.\n\nV Žatci, kde se narodil, rovněž navštěvoval gymnázium. Později studoval dva roky na gymnáziu v Linci, aby následně přešel na biskupské gymnázium do Bohosudova a díky tam dosaženým výsledkům jej litoměřický biskup Josef Groß doporučil k teologickým studiím v Římě, která absolvoval v letech 1929–1934. Na sklonku svých studií se v Římě poprvé setkal s biskupem Weberem. V Římě byl 15. července 1934 vysvěcen na kněze. Po návratu do diecéze nejprve působil jako kaplan v Postoloprtech. Dne 1. března 1937 byl na návrh generálního vikáře Adolfa Šelbického jmenován sekretářem biskupa Antona Aloise Webera. Vedle úřadu sekretáře zastával i funkci kazatele při litoměřické katedrále a zároveň vyučoval náboženství na některých litoměřických školách, což mu bylo v roce 1942 zakázáno kvůli jeho „nepřátelskému postoji k nacistickému režimu“. V tomto směru byl skutečným souputníkem biskupa Webera, po jehož boku vytrval až do roku 1946, kdy odešel nejprve do freiburské arcidiecéze, kde působil jako duchovní pro odsunuté sudetské Němce. Od roku 1950 působil jako učitel náboženství v Ansbachu a Bayreuthu, později se stal řádným profesorem pastorální teologie na univerzitě ve Würzburgu. Nadále však nespouštěl ze zřetele problematiku odsunutých Němců i situaci církve v Československu. Svědčí o tom i jeho publikace, z nichž si největší pozornost vysloužily \"Ostkunde im katholischen Religionsunterricht\" (\"Věda o Východu ve vyučování katolického náboženství\"), ediční řada \"Materialien zur Situation der Katholischen Kirche in der CSSR\" (\"Materiálie k situaci katolické církve v ČSSR\") či právě životopis biskupa Webera. V letech 1976–1991 pak vedl \"Pracovní a kontaktní centrum Ackermann-Gemeinde\" v Římě, odkud se snažil podporovat utlačovanou katolickou církev v Československu. Této činnosti, zvláště v pomocí „mateřské“ litoměřické diecézi intenzivně pokračoval zejména po roce 1989. Za své zásluhy byl pak 25. září 1998 jmenován čestným kanovníkem litoměřické katedrální kapituly. Zemřel 23. srpna 2003 ve Würzburgu, o týden později jej v nedalekém Rottendorfu pochoval tehdejší litoměřický biskup Josef Koukl.\n\n\n\n\n"}
{"id": "202848", "url": "https://cs.wikipedia.org/wiki?curid=202848", "title": "Vimalamitra", "text": "Vimalamitra\n\nVimalamitra (tib. Dime Šeňen) byl buddhistický mnich z osmého století ze země zvané Uddijána (tib. Orgjän), což kdysi mělo být skutečné království rozprostírající se na území dnešního severního Pákistánu. Dle tradice měl být Vimalamitra známý jako největší indický učenec své doby. Narodil se ve středně zámožné rodině (dle tradice údajně jako syn krále Dhahenácady a jeho ženy Simhy Sriptiky). Nejprve byl žákem tantrického mistra \"Buddhaguhje\". Při pocházce s jiným učencem jménem Džňánasútra se jim zjevil buddha Vadžrasattva a vyzval je, aby se vydali do Číny a vyhledali zde mistra jménem Šrí Simha (nebo také Šrí Singha). Vadžrasattva jim měl údajně sdělit, že byli pět set minulých životů učenci a nedosáhli osvícení a když budou i nadále postupovat stejným způsobem, opět se jim to nepodaří. Vimalamitra uposlechl a vydal se do Číny, kde se setkal s dzogčhenovým mistrem Šrí Simhou, u něhož studoval dvacet let. Když se vrátil do Indie a vyprávěl o svých zkušenostech Džňánasútrovi, nakonec i on odešel do Číny za Šrí Simhou. Později se Vimalamitra stal žákem Džňánasútrovým, jelikož ten měl od Šrí Simhy obdržet hlubší nauky. Dle tradice se měl Vimalamitra po smrti svého učitele Šrí Simhy stát učitelem jakéhosi indického krále a následně měl dalších sedm let praktikovat na pohřebišti.\n\nPoté Tibetský král Thisong Decän pozval Vimalamitru do Tibetu. Tak měl vedle Padmasambhavy a Vairóčany zásadní význam pro přenesení buddhismu a obzvlášť dzogčhenu do této země. Vimalamitra se proslavil hlavně tím, že do Tibetu přenesl právě učení dzogčhenu v jeho podobě \"Mengagde\". K jeho nejvýznamnějším pracím patří soubor pojednání s názvem \"„Vima ňingthig“\", které se zabývá nejvnitřnější esencí (\"ňingthig\") dzogčhenu. Vimalamitra přeložil řadu textů a získal si tak jméno „krále překladatelů“ a jednoho z nejučenějších mezi Tibeťany.\n\nPo třinácti letech působení v Tibetu odešel do Číny a zde dosáhl realizace tzv. duhového těla. Slíbil, že se každé století znovuzrodí v Tibetu, aby tady udržoval a šířil dzogčhenovou nauku o nejvnitřnější podstatě (\"ňingthig\"), dokud bude trvat Buddhova Dharma.\n\n"}
{"id": "202849", "url": "https://cs.wikipedia.org/wiki?curid=202849", "title": "EPOC", "text": "EPOC\n\nEPOC [ˈiːpok] je rodina operačních systémů původně vyvíjená firmou Psion pro přenosná zařízení, primárně PDA.\n\nEPOC16 (což je retronymické označení, původně šlo pouze o EPOC) je operační systém vyvinutý firmou Psion na konci 80. a počátku 90. let 20. století pro Psiony „SIBO“ (SIxteen Bit Organisers). Všechny zařízení se systémem EPOC16 měly procesor z rodiny 8086 a 16bitovou architekturu. EPOC16 je jednouživatelský preemptivní multitaskingový operační systém napsaný z části v assembleru a zčásti v jazyce C. Je navržen pro dodání v paměti ROM.\nZařízení SIBO zahrnují: MC200, MC400, Series 3, Series 3a, Series 3c, Series 3mx, Siena, Workabout a Workabout MX. Workabout MX se stále prodává.\n\nPrvní verze EPOC32, Release 1 se objevila na zařízení Psion Series 5 ROM v1.0 a to v roce 1997. Následovala \"Series 5mx\", \"Revo\" / \"Revo plus\", Series 7 / \"netBook\" a \"netPad\".\n\nOperační systém EPOC32, v té době označován pouze jako EPOC, byl později přejmenován na Symbian OS. Navzdory podobnosti názvů EPOC32 a EPOC16 šlo o naprosto rozdílné operační systémy. EPOC32 byl napsán v jazyce C++.\n\nEPOC32 je jednouživatelský preemptivní multitaskingový operační systém s ochranou paměti („“). Řada PDA od fy. Psion přichází s grafickým uživatelským rozhraním nazvaným EIKON.\n\nEPOC32 byl původně vyvinut pro rodinu procesorů ARM, zahrnující ARM7, ARM9, StrongARM a intelský XScale, ale mohl být zkompilován pro zařízení používající několik jiných typů procesorů.\n\nOd verze Release 6 je EPOC znám pouze jako Symbian OS.\n\nByl považován za nejlepší OS pro přenosné systémy; na rozdíl od konkurenčních Windows CE byl navržen přímo pro tato zařízení.\n\nProgramátorům byly k dispozici tři vývojová prostředí:\n\n\n\n\n"}
{"id": "202854", "url": "https://cs.wikipedia.org/wiki?curid=202854", "title": "Rachel Weisz", "text": "Rachel Weisz\n\nRachel Hannah Weisz (* 7. března 1970 Londýn, Anglie, Spojené království) je britská filmová herečka. Za roli Tessy Quayle ve filmu \"Nepohodlný\" () z roku 2005 získala Oscara za nejlepší ženský herecký výkon ve vedlejší roli.\n\nNarodila se v Londýně a vyrůstala na předměstí Hampstead Garden. Její matka, Edith Ruth (rozená Teich) se narodila ve Vídni a původním povoláním byla učitelka, později psychoterapeutka. Její otec, George Weisz byl maďarský vynálezce, který s celou rodinou uprchl do Anglie kvůli nacistické perzekuci. Otec Rachel Weisz byl aškenázský Žid a její matka je zmiňována buď jako katolička, jako Židovka, nebo osoba židovského původu. Rachel vyrůstala v intelektuální židovské domácnosti a samu sebe označuje jako Židovku. Má sestru, Minnie Weisz, která je umělkyní. Rachel vystudovala anglistiku na univerzitě v Cambridge.\n\nBěhem studií hrála ve studentských představeních souboru \"Talking Tongues\", který spolu se spolužáky založila. Přelomová byla její role Gildy v muzikálu \"West End\" v divadle Gielgud Theatre. Svoji první televizní roli obdržela v seriálu \"Scarlet & Black\". První menší filmovou roli ztvárnila ve filmu Bernarda Bertolucciho \"Svůdná krása\" (\"Stealing Beauty\") z roku 1996. Do širšího povědomí vešla až rolí ve válečném filmu \"Nepřítel před branami\".\n\nByla zasnoubená s americkým režisérem Darrenem Aronofským, s nímž udržovala vztah v letech 2002–2010. Dne 31. května 2006 se jim narodil syn Henry Chance. Pár bydlel v East Village na Manhattanu. Předpokládalo se, že budou mít tradiční židovskou svatbu v nejstarší synagoze v New Yorku.\n\nPo rozchodu s předchozím partnerem se v roce 2011 provdala za herce Daniela Craiga. V roce 2018 se jim narodila dcera.\n\n\n"}
{"id": "202855", "url": "https://cs.wikipedia.org/wiki?curid=202855", "title": "Arado Ar 234", "text": "Arado Ar 234\n\nArado Ar 234 \"Blitz\" byl druhým německým letounem s reaktivním pohonem a prvním proudovým bombardérem vůbec. Byl to také první letoun na světě standardně vybavený brzdícím padákem pro zkrácení dojezdu během přistání. \n\nPráce na konstrukci nového typu letounu byly zahájeny v projektovém týmu firmy Arado Flugzeugwerke GmbH tehdy se sídlem v Brandenburgu-Neuendorf již na podzim roku 1940, a to na základě objednávky ministerstva letectví (tzv. Reichsluftfahrtministerium – RLM). RLM objednalo vývojové práce na rychlém průzkumném letadle, které mělo být poháněno proudovými motory. Proudové motory byly v té době vyvíjeny společnostmi Junkers a BMW (Bayerische Motorenwerke GmbH). Z návrhů překypujících technickou fantazií, předkládaných vedoucím konstruktérem firmy Arado inženýrem Walterem Blumem ministerstvu byl 24. října roku 1941 přijat vcelku konvenčně řešený projekt (ozn. Ar E-370) dvoumotorového hornoplošníku s přímým křídlem a s motory umístěnými v gondolách pod ním. Dlouho se uvažovalo nad koncepcí podvozku a nakonec bylo přijato řešení předpokládajíc použití tříkolového startovacího vozíku s tím, že letadlo bude přistávat pomocí velké výsuvné lyži upevněné pod trupem a stabilitu stroje zajistí pomocné lyže vysunuté z motorových gondol. Hmotnost přistávacího zařízení u takto vybaveného letadla neměla převyšovat 3% z celkové hmotnosti stroje.\n\nFirma Arado získala objednávku na stavbu šesti zkušebních strojů a později, v prosinci 1942, byl tento počet zvýšen na dvacet. Všechny nesly označení Ar 234 V1 až V20 (V jako \"Versuchs\" … – zkušební). Současně se objevily úvahy o využití nového typu jako rychlého bombardéru a v únoru 1943 RLM také rozhodlo o stavbě více prototypů Ar 234 s příďovým zatahovacím podvozkem.\n\nV únoru 1943 konečně do firmy Arado dorazily dva předsériové proudové motory Jumo 004 A-0, které byly ihned zabudovány do Ar 234 V1. Následně byly provedeny pojezdové zkoušky, které však brzy ukázaly, jak jsou nové motory slabé. Dávaly totiž nedostatečných 8,23 kN (840 kp tahu).\n\nDne 18. července 1943 byl dokončený prototyp \"Arado Ar 234 V1\" (Werk-Nr.130001, TG+KB) demontován a přepraven na letiště Rheine. První let prototypu, již s letovými motory Jumo 004, se uskutečnil 30. července roku 1943, který provedl šéf zkušebních pilotů firmy Arado Flugkapitän (čestný titul, udělovaný civilním pilotům po nalétání 1000 hodin) Heinz Selle. Dne 19. srpna 1943 byl Ar 234 V1 po zkušebním letu těžce poškozen v důsledku chyby pilota při přistání a musel být vyřazen.\n\nFlugkäpitan Selle zalétal 13. září 1943 také druhý prototyp \"Ar 234 V2\" (Werk-Nr.130 002, DP+AX) a 29. září i třetí prototyp \"Ar 234 V3\" (Werk-Nr.130 003, DP+AW), který byl vybaven přetlakovou kabinou a vystřelovací sedačkou. Dne 1. října 1943 havaroval také Ar 234 V2 v jehož troskách Heinz Selle zahynul. Novým šéfem zalétávacích pilotů firmy Arado se stal Flugkapitän Joachim Carl.\n\n26. listopadu 1943 Walter Kröger zalétal \"Ar 234 V4\" (Werk-Nr.130 004, DP+AV). Téhož dne byl třetí prototyp předveden Adolfu Hitlerovi na výstavě nových leteckých konstrukcí v Insterburgu ve Východním Prusku.\n22. prosince 1943 provedl zkušební pilot U. Janssen první lety s \"Ar 234 V5\" (Werk-Nr.130 005, GK+IV). Měl již nové motory Jumo 004 B-0, jejichž tah se příliš nezměnil, ale byly o 90 kg lehčí. Při zkouškách byly neustálé problémy s odhazovacími podvozky (jejich hmotnost byla 600 kg a při odpoutání stroje je musel brzdit padák).\n\nV některých případech startovala Arada s pomocí dvojice kapalinových raketových motorů typu Walter 109-500A-1 o tahu 4,19 kN každý, umístěnými pod vnějšími částmi křídla. Se zásobou peroxidu vodíku a manganistanu sodného na 30 sekund chodu vážil tento motor 280 kg. Po startu a vyčerpání paliva byly pomocné raketové motory odhozeny a pomocí padáku dopraveny na zem pro opětovné použití. Systém navzájem propojených elektrických tlakových spínačů zajišťoval v případě poruchy jednoho z motorů vypnutí druhého, aby se předešlo asymetrii tahu.\n\nPrototyp \"Ar 234 V6\" (Werk-Nr. 130 006, GK+IW) měl instalovánu čtveřici proudových motorů BMW 003 A-0 o tahu po 7,84 kN ve čtyřech samostatných gondolách. Během zkušebního letu 1. června 1944 došlo k poruše všech čtyř pohonných jednotek a pilot Janssen při následném nouzovém přistání na poli vážně poškodil spodní trupovou část.\n\nPrototyp \"Ar 234 V7\" (Werk-Nr.130 007, GK+IX) byl identický s V5, byl však navíc vybaven dvěma kamerami Rb 50/30 v zadní části trupu. Oba prototypy byly v červnu 1944 předány do Oranienburgu 1. Staffel zkušebního oddílu velitelství Luftwaffe. Letouny dostal na starost Oberleutnant Horst Götz a Leutnant Erich Sommer, kteří se začali s novými stroji připravovat na operační nasazení.\n\nNásledující prototyp \"Ar 234 V8\" (Werk-Nr.130 008, GK+IY) byl poháněn čtyřmi turbokompresorovými proudovými motory BMW 003 A-0 umístěnými ve zdvojených gondolách pod křídlem. \n\nOd neperspektivních prototypů eventuální sériové verze A, vzlétajících pomocí odhazovatelných startovacích vozíků, se pozornost zaměřila na verzi B (projekt E371) se zatahovacím podvozkem a s motory Jumo 004 B-1 o tahu 8,72 kN (890kp). První prototyp \"Ar 234 V9\" (Werk-Nr.130 009, PH+SQ) vzlétl 12. března 1944. Další prototyp „Béčka“ \"Ar 234 V10\" (Werk-Nr.130 010, PH+SR) absolvoval první let 7. dubna téhož roku. Oba stroje byly vybaveny přetlakovou kabinou. 7. dubna 1944 Leutnant Kurt Zechner provedl první let s letounem V9 se zavěšenou pumou SC 1000 pod trupem a o tři dny později se dvěma pumami SC 500 zavěšenými pod motorovými gondolami.\n\nDne 10. května 1944 provedl Walter Kröger premiérový let s dalším prototypem verze B, \"Ar 234 V11\" (Werk-Nr.130 011, PH+SS), který byl vybaven autopilotem Patin PDS-11.\n\nPrvní kus nulté série \"Ar 234 B-2\", jejichž výroba byla zahájena v květnu 1944, byl zalétán 8. června Flugkapitänem Carlem. 27. července 1944 došlo během testovacího letu ke ztrátě prototypu V10 v důsledku požáru levého motoru. Samotné letouny nulté série byly využívány jako prototypy pro zkoušky rozličného vybavení. Druhý vyrobený letoun byl vybaven autopilotem Patin PDS a bombardovacím zaměřovačem Lofte 7K, třetí stroj nulté série měl prodloužený trup a osmý sloužil k testům zaměřovače pro střemhlavé bombardování BZA 1B.\n\nProdukce prototypů pokračovala \"Ar 234 V12\" (Werk-Nr. 130 0012, PH+ST) s premiérovým letem 5. října 1944 (Flugkapitän Kunz), který byl zkoušen s přídavnými nádržemi, \"Ar 234 V13\" (Werk-Nr.130 013, PH+SU) se čtyřmi motory BMW 003 A-1, \"Ar 234 V14\" (Werk-Nr.130 014, PH+SX) testovaný s rádiovou aparaturou a \"Ar 234 V15\" (Werk-Nr.130 015, PH+SY) s instalovanými čtyřmi motory BMW 003 A-1 sloužil k jejich zkouškám a výškovým letům. Prototyp V16 měl být opatřen šípovým křídlem ing. Kosina s úhlem šípu 37° u kořene a 25° na vnějších částech. Nové křídlo dokončené v dubnu 1945 však nebylo namontováno z důvodu obsazení výzkumného střediska britskými vojsky.\nCelkem bylo vyrobeno 238 letadel (v jiných pramenech se uvádí 210 kusů) Arado Ar 234, z toho 32 prototypů V1 až \"V32\", 20 letadel nulté série verze B-2 a 186 sériových strojů této verze.\n\nLetouny Ar 234 byly vyráběny v závodech v Brandenburgu, Neubrandenburgu a ke konci války v Alt Lönewitz v Sasku. Konstrukční kanceláře společnosti Arado byly před kapitulací přemístěny do Landeshutu (Kamienna Góra) v Dolním Slezsku. \n\nPrůzkumné jednotky Luftwaffe, které se pokoušely fotografovat spojenecké jednotky vyloděné v Normandii, utrpěly těžké ztráty od hlídkujících stíhačů a často ani nepronikly nad své cíle. Velitelé německých pozemních vojsk tak zůstávali v téměř naprosté nevědomosti o situaci za linií fronty. Aby byl tento nedostatek překonán, obdržel Horst Götz po návrhu Oberstleutnanta Knemeyera z Technisches Amtu RLM rozkaz, aby se přesunul se svým oddílem z Oranienburgu do Juvincourtu nedaleko Remeše ve Francii. 25. července 1944 vzlétla obě Arada Ar 234 V5 a V7 z Oranienburgu, avšak Götzův letoun se musel pro poruchu motoru vrátit. Erich Sommer pokračoval bez nehody na své nové působiště.\n\nK první průzkumné akci letounu Arado Ar 234 V7 odstartoval E. Sommer 2. srpna 1944. Během tří rovnoběžných průletů od linie pobřeží směrem do vnitrozemí vyfotografoval na 380 snímků, na které zachytil téměř celé území ovládané Spojenci v Normandii. V ten samý den do Juvincourtu dorazil také Horst Götz s druhým Ar 234. Během následujících tří týdnů oba letouny vzlétly ke třinácti dalším akcím. 28. srpna obdržel Horst Götz rozkaz o přesunutí obou Ar 234 z Juvincourtu do Chievres před postupující americkou armádou. \n\nGötzův stroj byl před přistáním na nové základně poškozen vlastní protiletadlovou palbou. Pilot se rozhodl nadále letuschopný Blitz přelétnout do Oranienburgu, kde mohl být náležitě opraven. Zde byl letoun opět poškozen při nouzovém přistání na břicho, které proběhlo bez vysunutých klapek při rychlosti 300 km/h. Téměř ihned po dosednutí vjel do Ar 234 V5 startující letoun Focke-Wulf Fw 190, který průzkumnému letounu vrtulí zdemoloval ocasní plochy. Poraněný Götz skončil na několik týdnů na léčení, ze vzácného stroje byl vrak. Sommer se svým Aradem přistál v Chievres bez obtíží, avšak o několik dní později se musel opět přesunout před postupujícími americkými tanky do Volkelu v Nizozemí. Po náletu více než stovky letounů Avro Lancaster Royal Air Force 3. září 1944 na toto letiště, přélétl na druhý den Sommer svůj Blitz na novou základnu Rheine u Osnabrücku. Zde se Götzova jednotka, nyní označovaná Kommando Sperling, postupně rozšířila až na devět Ar 234 B.\n\nKromě letů nad Francií, Belgií a Nizozemím uskutečnilo Kommando Sperling 5. a 6. října operční lety nad Anglií. Dne 25. listopadu zahynul při nehodě stroje Ar 234 B-2 (Werk-Nr.140 304) Feldwebel Wendt z tohoto útvaru. Začátkem roku 1945 se Götzovo Kommando Sperling rozrostlo na 1. Staffel Fernaufklärungsgruppe 123.\n\nV listopadu 1944 vznikla na letišti Biblis nedaleko Wormsu druhá jednotka nazvaná Kommando Sommer pod velením Oberleutnanta Sommera s piloty Leutnantem Güntherem Gniesmerem a Feldwebelem Arnoldem. Se svými třemi Blitzi operovalo z italského letiště Udine a sledovalo pohyby spojeneckých armád na italské frontě. 11. dubna 1945 byl Gniesmer sestřelen dvojicí North American P-51 Mustang z 52. stíhací skupiny USAF, které sedlali poručíci Hall a Cooper. Při opuštění poškozeného letounu utrpěl těžká zranění, kterým 13. dubna podlehl v nemocnici ve městě Ferrara. Krátce po sestřelení Gniesmera poškodil Arnold svůj letoun při nočním přistání a do 24. dubna prováděl bojové lety pouze Sommer.\n\nZačátkem roku 1945 byly Ar 234 B-2 vybaveny další průzkumné jednotky. Jednalo se o 1.(F)/33 pod velením Hauptmanna Heffena, která v dubnu 1945 operovala z letiště Grove v Dánsku, 1.(F)/100 Hauptmana Holterta operující nad Bavorskem a Rakouskem s úkolem zjišťovat směry útoků americké 3. armády a 1.(F)/123 pod velením Hauptmanna Feldena. Felden zahynul 11. února 1945, když byl sestřelen osmičlennou skupinou letounů Hawker Tempest z 274. perutě RAF pod velením Squadron Leadera Davida Fairbankse a na jeho místo byl dosazen Horst Götz, povýšený na Hauptmanna. Letka 1.(F)/123 byla od 23. března do 6. května 1945 postupně umístěna na letištích v Rheineslenu, Blankesee a Höhnu. Zde byly po kapitulaci zničeny všechny její stroje, aby nepadly do rukou spojencům.\n\nPrůzkumná verze Ar 234 se na konci II. světové války nacházela rovněž ve výzbroji 1.(F)/5 dislokované na norské základně Stavanger-Sola. Jedinou jednotkou vybavenou bombardovacími Ar 234 byla KG 76.\n\nV červenci 1944 byl na letišti Alt Lönnewitz zahájen výcvik pilotů III./KG 76 na letounech Ar 234 B-2. V prosinci 1944 byla na letišti Münster-Hendorf vytvořena Einsatzstaffel III./KG 76 se šestnácti Ar 234 pod velením Hauptmanna Diethera Lukesche, která na Blitzech prováděla bojový výcvik. 24. prosince 1944 Lukesch odstartoval z Münster-Hendorfu s dalšími osmi Ar 234 k uskutečnění prvního náletu proudovými bombardéry v dějinách letectví, když stroje z III.KG 76 dvakrát během dne bombardovaly Lutych 500 kg pumami. Při dalším náletu následujícího dne byl sestřelen letoun Ar 234 Leutnanta Alfreda Franka Tempestem P/O R. Verrana z 80. perutě RAF, který byl nucen nouzově přistát v Holandsku. Značné ztráty utrpěla III./KG 76 také při nehodách. V 6./KG 76 zahynul jeden pilot, v 7./KG 76 dva a další čtyři byli zraněni. Situace se zlepšila v lednu 1945, když byla cvičná jednotka II./EKG 1 (původní Einsatzstaffell III./KG 76) vybavena dvoumístnou verzí Messerschmitt Me 262 B-1a. 1. ledna 1945 vyvedl Lukesch čtyři Ar 234 B na první noční bombardovací akci proudových strojů. Hlavním cílem letu však bylo zmapovat počasí nad Belgií a Nizozemím v rámci přípravy Operace Bodenplatte. Pumy byly odhozeny na Brusel a Lutych. Později téhož rána vedl Lukeschův zástupce Oberleutnant Artur Stark šest Ar 234 k náletu na britské letiště Gilze Rijen v Nizozemí. Pro nepříznivé meteorologické podmínky byly během ledna provedeny pouze čtyři další bombardovací akce Blitzů. 2. ledna Lutych, 14. ledna Bastogne a 20. a 24. ledna Antverpy. Během tohoto období byly proudovými Arady přezbrojovány I. Gruppe a zbytek III. Gruppe KG 76, která byla ve třetím lednovém týdnu v plném stavu. 23. ledna přelétlo 18 letounů 7. a 8. Staffel na novou operační základnu v Achmeru. Nad letištěm však byly atakovány stroji Supermarine Spitfire 401. (kanadské) perutě, které tři Ar 234 sestřelily a dvě poškodily.\n\n8. února napadlo sedm strojů Ar 234 cíle nedaleko Bruselu a 16. února byly provedeny dva nálety III./KG 76 na britské oddíly u Cleve, kterého se účastnilo po šestnácti Blizech. 21. února 1945 bylo vykonáno 37 náletů na pozice britských pozemních jednotek u Cách. Akce Ar 234 v obdobném rozsahu pokračovaly po zbytek února až do března.\n\nPo přezbrojení III. Gruppe byla s přechodem na proudová bombardovací Arada další na řadě II. Gruppe KG 76. Koncem února byla za bojeschopnou prohlášena její 6. Staffel, která se přemístila do Hesepe.\n\nBojové ztráty bombardovacích Ar 234 vzrostly 24. února, kdy byl sestřelen Blitz (Werk-Nr.140 173, F1+MT) americkými stíhačkami Republic P-47 Thunderbolt z 364. stíhací skupiny. Letoun nouzově přistál u Segelsdorfu, kde byl zabaven americkými jednotkami a neprodleně odeslán k prozkoumání do britského zkušebního střediska ve Farnborough. Další dvě proudová Arada (Werk-Nr.140 166 a 140 178) byla ztracena 2. března 1945 při náletu na britské tanky u Dürenu, včetně pilotů Oberleitnantů Rogeleho a Starka. Od 7. března se III./KG 76 pokoušela zničit Ludendorffův most spojující břehy Rýna u Remagenu, který obsadili američané. Během náletu na most tří Ar 234 9. března byl jeden bombardér sestřelen protiletadlovou obranou. Bez úspěchu skončilo také 18 náletů na Ludendorffův most 12. března, podobně jako nálet devatenácti Blitzů o den později. 14. března za pokus o zničení mostu zaplatila jednotka čtveřicí z jedenácti útočících Ar 234, které si na konto připsali hlídkující britští a američtí stíhači.\n\n19. března se čtyři proudová Arada vydala proti cílům v oblasti Bruselu. Při této akci Leutnant Croissant odhodil tříštivou 500 kg pumu na letiště Melsbroek, která poškodila jeden ze stíhacích strojů Gloster Meteor 616. perutě RAF.\n\n5. dubna 1945 se zbylé Ar 234 KG 76 přesunuly do Kaltenkirchenu nedaleko Hamburku. Jednotka byla vysílána proti cílům na západní i východní frontě. 6. dubna provedly Ar 234 nálet na most přes průplav u Vinte, 7. dubna na sovětské pozemní jednotky v oblasti Jüterborg-Zossen jižně od Berlína, 10. dubna na dálnici mezi Bad Oeynhausen a Hannoverem atd.\n\nPosledním letadlem Luftwaffe, které se objevilo během války nad Velkou Británií bylo právě Arado Ar 234B-1, které 10. dubna 1945 vzlétlo k průzkumnému letu nad Skotsko z letiště Sola u Stavangeru v Norsku.\n\nDalší Ar 234 KG 76 byl Thunderbolty sestřelen 12. dubna u Brém a o týden později dorazily u Osnabrücku Mustangy 78. stíhací skupiny protiletadlovou palbou poškozený další Blitz. Následující den zlikvidovaly dva stroje Hawker Typhoon 182. perutě RAF stojící Ar 234 na letišti Nordholz. 29. dubna americké Mustangy u Berchtesgadenu sestřelily Ar 234 z 1.(F)/100 a posledním Blitzem ztraceným ve vzdušném boji se stal přistávající Ar 234 na letišti Holm piloty 350. stíhací perutě belgického letectva. Většinou se ale spojenečtí piloti shodovali, že Ar 234 mohlo za určitých podmínek uletět každé spojenecké stíhačce díky rychlosti.\n\nK poslední zaznamenané operační akci KG 76 došlo 3. května 1945, kdy s Blitzem III. Gruppe 8. Staffel vzlétl odpoledne z Lecku Feldwebel Drews proti vozidlům jižně od Bremerförde.\n\nPro úkoly nočního stíhání byly Ar 234 B-2 vybaveny radarem FuG 216 Neptun V s anténami na přídi letounu. Vlastní zařízení bylo instalováno místo kamer, kde se také nacházelo stanoviště operátora. Hlavňovou výzbroj tvořila dvojice kanónů MG 151/20 umístěná v demontovatelném pouzdře pod trupem. Do konce roku 1944 byly na verzi \"Ar 234 B-2/N Nachtigall\" přestavěny tři Ar 234 B-2 a Ar 234 V12. Dne 11. prosince 1944 byla na příkaz velitele Luftwaffe Reichsmarrschalla Hermanna Göringa vytvořena zkušební noční stíhací jednotka Einsatzkommando Nacht 234 (EKO N 234) se základnou na letišti Oranienburg. Velením jednotky byl pověřen Hauptmann Josef Bisping. Bisping spolu se svým navigátorem-radarovým operátorem Hauptmannem Albertem Voglem provedli do 23. února 1945, kdy zahynuli při nevydařeném startu, více než deset bojových letů. 1. března dorazila na letiště Oranienburg druhá posádka ve složení pilot Oberleutnant Kurt Bonow, který převzal velení a radarový operátor Feldwebel Bepp Marchetti. Přestože několikrát narazili na stroje De Havilland Mosquito, nepodařilo se jim žádný sestřelit. Také třetí osádka EKO N 234 (také Kommando Bonow), která byla k jednotce přidělena koncem března 1945, Oberleutnant Gustav Francsi a Oberleutnant Josef Putzkühl, nesestřelila do konce války žádný nepřátelský stroj. \nNěmci stihli do konce války vyrobit 210 až 238 kusů (liší se podle zdroje) Ar 234, zhruba dvě třetiny z nich byly odeslány ke svým jednotkám.\n\nPo skončení války letadla Arado Ar 234 získali Spojenci, kteří využili poznatky této nové konstrukce (Jedenáct letounů testovali Britové, čtyři Američané, dva Francouzi a jeden Sověti). Hodnocení Ar 234 bylo příznivé. Teprve po válce se zjistilo, že Arado 234 byla vybavena zařízením \"Egon\" k bombardování naslepo. Přesný bod odhozu pum byl určován v součinnosti s dvojicí pozemních radiolokátorů typu \"Freya\". Jeden z mnoha pilotů, kteří zkoušeli po válce Ar 234 byl i kapitán Eric Brown, známý britský zkušební pilot.\n\nAr 234B-0\nJde o fotoprůzkumnou verzi letadla se sadou kamer Rb 50/30 nebo Rb 75/30 (Reihenbildkamera).\n\nAr 234B-1\nPrůzkumná verze s autopilotem Patin PDS a s možností nést nádrže.\n\nAr 234B-2 „Blitz“\nUniverzální verze použitelná k průzkumu i bombardování. Mohla nést jednu pumu pod trupem a celkem dvě až čtyři na závěsnících pod motorovými gondolami. Stroje byly dodávány s variabilním vnitřním vybavením.\n\nAr 234B-2/bpr\nTato jeho podverzi měla zabudovaného autopilota (p), kamery (b) a mohla nést přídavné nádrže (r).\n\nAr 234C\nV únoru 1944 byl vyzkoušen stroj Ar 234 V8, prototyp čtyřmotorové verze Ar 234C s motory BMW 003A a časem byly do zkoušek zařazeny další letadla s různým uspořádáním motorových gondol pod křídly. Nakonec bylo přijato rozhodnutí umístění dvojic motorů pod křídly vedle sebe ve velkých motorových gondolách a o využití zatahovacího podvozku; také se experimentovalo s prosklením kabiny, ale k dokončení prototypů základních verzí-víceúčelové C3, bombardovací C2 a dálkově – průzkumné C1 už nepřišlo.\n\n\n\n\n\n"}
{"id": "202860", "url": "https://cs.wikipedia.org/wiki?curid=202860", "title": "Dusičnan stříbrný", "text": "Dusičnan stříbrný\n\nDusičnan stříbrný je chemická sloučenina s chemickým vzorcem AgNO. Tato stříbrná sůl kyseliny dusičné je fotosenzitivní přísadou fotografických filmů. Má korozivní vlastnosti. Rozpustné stříbrné soli jsou vysoce toxické pro bakterie a jiné nižší formy života. Důležité je využití v klasické fotografii, kde slouží dusičnan stříbrný k výrobě světlocitlivých sloučenin. Stříbrné ionty projevují velkou ochotu se nechat redukovat na kovové šedo-černé stříbro, proto pokud je dusičnanem stříbrným kontaminováno oblečení či kůže vznikají špatně odstranitelné skvrny.\n\nDusičnan stříbrný lze připravit rozpuštěním kovového stříbra v kyselině dusičné za horka a následným odpařením roztoku. Reakce probíhá podle následující rovnice:\n3Ag (s) + 4HNO (aq) → 3AgNO (aq) + 2HO (l) + NO (g)\n\nPři výrobě fotografického filmu dusičnan stříbrný reaguje s halogenidem sodným či draselným za tvorby nerozpustného halogenidu stříbrného in situ ve fotografické želatině, která je poté nanesena na pásy fólie acetátu celulosy nebo polyesteru. Fotony ze slunečního světla, rentgenového záření či jiných zdrojů jsou schopny iniciovat chemickou řetězovou reakci, při níž foton, který zasáhne krystal halogenidu stříbrného uvolní elektrony z iontové mřížky. Tyto volné elektrony se pohybují krystalem a usídlí se ve strukturních poruchách. Ty pak přitahují kladné stříbrné kationy, jež jsou následně neutralizovány za tvorby shluků elementárního stříbra. Jedná se o takzvaný latentní obraz. Tento je pak možno pomocí vývojky přeměnit na obraz fotografický (U chloridů vzniká viditelný obraz i bez vývojky).\n\nDusičnan stříbrný slouží jako výchozí sloučenina pro přípravu některých třaskavin jako jsou fulmináty, azidy či acetylidy stříbrné.\n\nDusičnan stříbrný lze použít jako zdroj stříbrných iontů při přípravě roztoků k pokovování.\n\nDusičnan stříbrný má antiseptické vlastnosti. Někde je dodnes jeho roztok kapán do očí novorozeňat k zamezení nakažení pohlavně přenosnými chorobami od infekční matky. Toto použití se však ukázalo jako nevhodné, protože může docházet ke vzniku toxické konjunktivitidy a navíc není dusičnan stříbrný v používané koncentraci dostatečně účinný proti chlamydiím a dalším mikrobům. Například jodovaný povidon je výrazně účinnější a současně je v očích lépe tolerován.\n\nBývá také používán jako prostředek k chemickému vypalování lézí, bradavic, či k zastavování krvácení.\n\nV histologii a biochemii je dusičnan stříbrný používán jako prostředek k vybarvování stříbrem, sloužícímu k důkazu proteinů a nukleových kyselin.\n\nVe směsi s okrem se používá k výrobě stříbrné lazury.Při výpalu v peci (560 °C) dochází k difuzi iontů do povrchové vrstvy skla.Po umytí okru zůstává na skle průzračné teple žluté zbarvení,odstín závisí na složení lazurovací směsi,ale hlavně na chemickém složení skloviny.\n\nPomocí dusičnanu stříbrného je možno zjistit přítomnost chloridových, bromidových či jodidových anionů.\n\nNejprve je nutné okyselit AgNO přidáním kyseliny dusičné, čímž dosáhneme odstranění rušivých iontů, jako jsou např. uhličitany nebo siřičitany. Tímto zamezíme vylučování siřičitanu či uhličitanu stříbrného a máme tak jistotu, že vyloučená sraženina je velkou pravděpodobností halogenid stříbrný.\n\n2H(aq)+SO→SO(g)+HO(l)\n2H(aq)+CO→CO(g)+HO(l)\nPo přidání AgNO(aq) ke vzorku roztoku halogenidu vzniká nerozpustná sraženina. Její barva nám umožňuje identifikovat, jestli se jedná o chlorid, bromid či jodid.\n\nAg(aq)+Cl(aq)→AgCl(s) bílá\nAg(aq)+Br(aq)→AgBr(s) světle žlutá\nAg(aq)+I(aq)→Agl(s) žlutá\nPokud je AgCl nebo AgBr vystaven silnému světlu postupně zešedne v důsledku fotolýzy. (Vytváří elementární stříbro.)\n\nStejně jako většina stříbrných solí i dusičnan stříbrný je toxický. Již požití 2 gramů může být letální.\nJako první pomoc se často podává vaječný bílek či mléko, neboť obsahují velké množství bílkovin. Bílkoviny jsou schopné svými volnými karboxylovými či thio skupinami vázat stříbrné ionty a zabránit tak otravě.\n\n"}
{"id": "202861", "url": "https://cs.wikipedia.org/wiki?curid=202861", "title": "Orlická kasárna", "text": "Orlická kasárna\n\nOrlická kasárna jsou soustava budov v Žamberku, postavených ve 30. letech minulého století a sloužící pro potřeby vojenských posádek v Žamberku umístěných.\n\nPro zvýšení prestiže okresního města, usilovali ve 20. letech 20. století tehdejší radní o umístění vojenské posádky. První do města umístěná vojenská posádka, měla provizorní dřevěné budovy a cvičiště v cípu mezi Lukavskou ulicí a ulicí 28. října. Protože tyto prostory nevyhovovaly, začalo se brzy jednat o výstavbě kasáren. Jako první byly navrženy pozemky pod Černým lesem, v místech, kde je dnes sportovní areál (stadion, tenisové kurty). Vzhledem k tomu, že pozemky byly v zátopové oblasti, bylo rozhodnuto hledat vhodnější lokalitu a kasárna tak byly nakonec postaveny v městské části nazývané „Na skalách“, na vyvýšeném místě nad řekou Divoká Orlice.\n\nKasárna byla zrušena.\n\n"}
{"id": "202866", "url": "https://cs.wikipedia.org/wiki?curid=202866", "title": "Junkers Ju 188", "text": "Junkers Ju 188\n\nJunkers Ju 188 Rächer byl německý dvoumotorový bombardovací letoun užívaný ve druhé světové válce.\n\nV červenci 1939 vyhlásil Technický úřad RLM specifikace bombardéru, který by nahradil sériové letouny Junkers Ju 88 a Heinkel He 111. Společnost Junkers do konkurzu přihlásila letoun Junkers Ju 288, jehož vývoj se však neustále prodlužoval. Firma proto v roce 1941 z vlastní iniciativy zahájila práce na nové verzi Ju 88, která obdržela označení Ju 88 E. V září 1941 byl jeden stroj Ju 88 E-0 vybaven dvojicí hvězdicových motorů BMW 801 ML a obdržel nové označení Ju 88 V27 (imatrikulace D-AWLN). Křídlo mělo zvětšené rozpětí, čímž vzrostla nosná plocha na 56,00 m². Inovovaný tvar měly i ocasní plochy.\n\nV říjnu 1942 bylo změněno označení mezitím postaveného Ju 88 V44 (NF+KQ) na Ju 188 V1 a současně byl objednán druhý prototyp Ju 188 V2 (Werk-Nr.260 151), který byl zalétán v lednu 1943. V únoru 1943 byly dohotoveny tři kusy Ju 188 E-0 s pohonnými jednotkami BMW 801 ML, které posloužily jako vzorové pro sériovou variantu Ju 188 E.\n\nPrvních sedm vyrobených Ju 188 E-1 bylo dokončeno v březnu 1943, které byly osazeny dvojicí vzduchem chlazených čtrnáctiválcových motorů BMW 801 C-2 o vzletovém výkonu po 1250 kW. Během následujícího měsíce bylo vyprodukováno dalších osm strojů této varianty. První výrobní série E-1 byly vybaveny aerodynamickými brzdami pod křídlem, které snižovaly rychlost během střemhlavého bombardování. Hlavňovou výzbroj tvořil pohyblivý kanón MG 151 v přední části trupu, pohyblivý kulomet MG 131 v otočné věži na hřbetě trupu, stejná zbraň byle instalována i v zadním horním střeleckém stanovišti a dvojkulomet MG 81 ráže 7,92 mm v dolním střeleckém stanovišti.\n\nZ čtyřmístné verze E-1 vycházel průzkumný Ju 188 F-1 vybavený dvěma kamerami Rb 50/30 nebo Rb 75/25 a dvěma kamerami pro noční fotografování NRb 40/25 nebo NRb 50/25.\n\nNásledující verzí byl námořní bombardovací a torpédový Junkers Ju 188 E-2. Na závěsnících pod centroplánem mohl nést dvě letecká torpéda LTF 5b o hmotnosti 765 kg, nebo dvě torpéda LT 1b o hmotnosti 800 kg, nebo čtyři miny LMA o hmotnosti 500 kg, nebo také dvě miny LMB o 1000 kg. Z důvodu snížení hmotnosti prázdného letounu byla často demontovaná horní střelecká věž.\n\nNámořní průzkumný Ju 188 F-2 měl pumové závěsníky určeny k zavěšení přídavných nádrží. K obvyklému vybavení obou námořních variant patřily radary určené k vyhledávání nepřátelských plavidel. Základním typem radaru byl FuG 200 Hohentwiel.\n\nKoncem roku 1943 byly zkompletovány první tři předsériové stroje Ju 188 A-1, které byly vybaveny dvanáctiválcovými řadovými motory chlazenými kapalinou Junkers Jumo 213 A-1 o vzletovém výkonu 1306 kW. První sériovou verzí A byl Ju 188 A-2 s pohonnými jednotkami Jumo 213 A-1 se zařízením na vstřikování metanolu a vody MW 50, které zvýšilo vzletový výkon motoru na 1647 kW. Kulomet MG 131 ráže 13 mm, dříve umístěný ve hřbetní střelecké věži, nahradil letecký kanón MG 151 ráže 20 mm.\n\nSouběžně s variantou Ju 188 A-3, která svým vybavením odpovídala námořním E-2, byly vyráběny také průzkumné Ju 188 D-1 a D-2, které zase odpovídaly strojům F-1 a F-2. Tyto letouny neměly pohyblivý kanón MG 151 instalovaný v přídi a jejich posádka byla zredukována na 3 osoby.\n\nPro případ útoku ze zadní polosféry na Ju 188 byl letoun Ju 188 C-0, vycházející z verze A, vybaven dálově ovládaným střelištěm MG 131Z/FA 15 s dvojkulometem MG 131 zaměřovaný periskopickým zaměřovačem PVE 11. Díky problémům s tímto zbraňovým systémem nebyla sériová výroba zahájena. Dálkově ovládaná výzbroj v zadní části trupu tak byla nahrazena standardním střeleckým stanovištěm vybaveným dvěma kulomety MG 131, které ovládal zadní palubní střelec. Takto upravený prototyp Ju 188 V2 dostal označení Ju 188 G-0. Také tato verze zůstala pouze ve fázi prototypu.\n\nDo konce roku 1943 byly v továrně v Bernburgu vyrobeny 283 exempláře Ju 188 a od začátku roku 1944 se na výrobě těchto strojů podílely rovněž firmy ATG v Lipsku a Siebel v Halle. Různé konstrukční celky vyráběla řada dalších závodů, například Fokker střední a zadní části trupů.\n\nV létě 1944 byla v továrně v Bernburgu zastavena výroba Ju 188, pokračovaly však práce na adaptaci letounu Ju 188 E na noční stíhačku Ju 188 R-0. Tři vyrobené kusy měly motory BMW 801 G-2 o maximálním výkonu 1250 kW, palubní radar FuG 220 Lichtenstein SN-2 a útočnou výzbroj složenou ze dvou kanónů MK 103 ráže 30 mm, nebo čtyřech kanónů MG 151. Testy prokázaly nižší výkonnost než již vyráběné Ju 88 G.\n\nKonstrukční tým v Dessau vyvinul ještě dvě výškové varianty poháněné řadovými motory Junkers Jumo 213 E-1 s dvoustupňovým třírychlostním turbokompresorem a zařízením GM 1, což umožňovalo zvýšit vzletový výkon na 1594 kW. Bombardovací výšková verze nesla označení Ju 188 S-1 a průzkumná Ju 188 T-1. Na začátku léta 1944 vyrobila továrna ATG nevelký počet těchto strojů. Několik kusů S-1 bylo dokončeno v podobě bitevních Ju 188 S-1/U s 50 mm protitankovým kanónem.\n\nPrvní Ju 188 E-1 převzala v květnu 1943 Stab/KG 6, u které zpočátku operovaly v rámci zvlášť vytvořené jednotky Erprobungskommando der Luftwaffe 188. V srpnu 1943 byla tato jednotka přejmenována na 4./KG 66, jejímž velitelem se stal Major Helmut Schmidt. Poprvé se do boje zapojila trojice Ju 188 E-1 18. srpna 1943, kdy bombardovala průmyslové podniky v Lincolnu ve Velké Británii. Na začátku října byla celá I./KG 6 přezbrojena na Ju 188 E-1. První operační ztrátou této jednotky byl Ju 188 E-1 (Werk-Nr.260 204) sestřelený noční stíhačkou de Havilland Mosquito. Dne 20. října 1943 měla I./KG 6 ve stavu 28 strojů Ju 188 E-1.\n\nPrvní bojové akce Ju 188 F-1 se uskutečnily v Rusku v září 1943 v rámci 3. Staffel der Fernaufklärungsgruppe 121. Do konce roku byly stroje této verze dodány jednotkám 4.(F)/11 a 3.(F)/22 na východní frontě a 3.(F)/22 dislokované ve Francii. Ve stejném období byly jednotce KG 26 přiděleny Ju 188 E-2 a Ju 188 F-2.\n\nJedinou jednotkou Luftwaffe vyzbrojenou výhradně Ju 188 byla KG 6. Sloužily však také v III./KG 26, I./KG 66 a v jedné letce I./KG 200.\n\nJediným zahraničním uživatelem těchto letounů byla Francie, která objednala v podniku SNCA de Sud-ESF v Toulouse několik Ju 188 E. Zkompletovány byly z konstrukčních celků zanechaných Němci ve Francii po jejím osvobození. Následně byly zařazeny k námořnímu letectvu.\n\nÚdaje platí pro Ju 188 A-2\n\n\n"}
{"id": "202869", "url": "https://cs.wikipedia.org/wiki?curid=202869", "title": "Volby do Evropského parlamentu na Slovensku 2004", "text": "Volby do Evropského parlamentu na Slovensku 2004\n\nVolby do Evropského parlamentu v roce 2004 se na Slovensku uskutečnily 13. června 2004.\n\nVoleb se zúčastnilo 17 politických stran nebo volebních koalicí. Účast voličů dosáhla 16,96 %, což byla jedna z nejnižších účastí v Evropské unii. Úplné výsledky jsou v následující tabulce:\n\n\n"}
{"id": "202871", "url": "https://cs.wikipedia.org/wiki?curid=202871", "title": "Xanthofyly", "text": "Xanthofyly\n\nXanthofyly jsou sloučeniny ze skupiny karotenoidů, barviv, vyskytují se u mikrobiologických, rostlinných a živočišných druhů, která barví svého nositele od žluté až po červenofialovou barvu.\n\nU rostlin se tyto pigmenty vyskytují ve všech zelených rostlinách a mnohých fotosyntetizujících bakteriích. Xanthofyly jsou velmi významná přídatná fotosyntetická barviva, jsou hojná zejména v světlosběrných komplexech. Podzimní listí je zbarveno právě především xanthofyly, zbarvují od žluté po červenou barvu. Xanthofyly mají velmi podobnou strukturu jako karoteny, ale v jejich molekulách se vyskytují také atomy kyslíku.\n\nXantofyly se účastní xantofylového cyklu.\n\n\n"}
{"id": "202876", "url": "https://cs.wikipedia.org/wiki?curid=202876", "title": "Seznam politických stran a politických hnutí na Slovensku", "text": "Seznam politických stran a politických hnutí na Slovensku\n\nNa Slovensku v současnosti působí 64 politických stran a hnutí.\n\n\n\"strany jsou seřazeny abecedně, seznam je aktuální k 26. srpnu 2016\"\n\n\"Seznam není úplný. Tento článek pojednává zrušených stranách jestli vás zajímá o zrušených nebo současných stranách Československu.- Seznam politických stran a hnutí v Československu\"\n\n\n\n"}
{"id": "202877", "url": "https://cs.wikipedia.org/wiki?curid=202877", "title": "Rady zkušeného ďábla", "text": "Rady zkušeného ďábla\n\nRady zkušeného ďábla (orig. \"The Screwtape Letters\") je křesťanské dílo C. S. Lewise, poprvé publikované v roce 1942.\n\nKniha má podobu série dopisů zkušeného pekelného úředníka Zmarchroba (orig. \"Screwtape\") jeho synovci Tasemníkovi (orig. \"Wormwood\"), který se teprve učí jak svádět člověka („pacienta“) ke hříchu a zajistit mu tak věčné zavržení. C. S. Lewis v knize vykresluje sklony a slabosti člověka, jakož i důsledky, kam mohou vést, a nepřímo tak poskytuje čtenáři mnohé informace ohledně křesťanského života a morálky. Jedná se o jednu z nejúspěšnějších Lewisových knih, která byla přeložena do desítek cizích jazyků. V současné době se pracuje na jejím zfilmování. Volným pokračování díla je kniha Jima Foresta \"E-maily z pekla\". C.S. Lewis tuto knihu věnoval svému příteli J. R. R.Tolkienovi.\n\n\n"}
{"id": "202880", "url": "https://cs.wikipedia.org/wiki?curid=202880", "title": "Véhicule automatique léger", "text": "Véhicule automatique léger\n\nVéhicule Automatique Léger, (automatické lehké vozidlo) zkráceně VAL je francouzský systém lehkého metra. \n\nVyznačuje se hlavně automatizací (tj. vozy nemají strojvedoucího a jsou řízeny z dispečinku) a koly s gumovými pneumatikami místo ocelových kol. VAL je tím taky podoba systémů Automated People Movers. Základy systému VAL navrhl profesor Robert Gabillard pro právě připravovaný systém lehkého metra v Lille. Nástupiště stanic VAL jsou vybaveny skleněnými dveřmi, aby nehrozil případný pád cestujících do kolejiště – v takovém případě by totiž automatizovaný vlak nedokázal včas reagovat.\n\nPrávě odtud pochází název celého systému – přestože dnes zkratka VAL vystihuje technickou podstatu celého druhu dopravy, ve svých začátcích se jednalo o první písmena názvu trati, tedy Villeneuve d' Ascq – Lille. \n\nPo otevření VAL v Lille v roce 1983 byly podobné systémy zprovozněny i v dalších městech. Roku 1991 byl otevřen Orlyval, tedy automatizovaná dráha, která spojuje pařížské letiště Orly s městem a dalšími druhy dopravy (RER, linka B). Dalšími francouzskými městy, která se mohou tímto systémem pyšnit jsou Toulouse (1993) a Rennes (2002). Druhé významné pařížské letiště, Letiště Charlese de Gaulla, zprovoznilo vlastní dráhu pod názvem CDGVAL roku 2007.\n\nKromě Francie se ale také tento systém uplatnil i v jiných městech. Jedná se například o trať k letišti O'Hare v Chicagu, Muzha line v Tchaj-peji, či turínské Metrotorino. V 90. letech se také s vybudováním systému VAL počítalo i v Bratislavě, avšak realizace zkrachovala.\n\n"}
{"id": "202885", "url": "https://cs.wikipedia.org/wiki?curid=202885", "title": "Uršula", "text": "Uršula\n\nUršula je ženské křestní jméno latinského původu. Jméno vzniklo ze slova \"ursa\" a znamená „malá medvědice“. Podle starého kalendáře má svátek 21. října. Další variantou jména je Voršila.\n\nJméno v Česku nepatří mezi nejpoužívanější. V roce 2007 v Česku neslo jméno Uršula 411 občanek a registrovaných cizinek (z 409 toho samostatně a 3 spolu s jiným jménem), významně zastoupené jsou ale varianty Ursula (296 žen, z toho 266 samostatně) a polská verze Urszula (262 žen, z toho 198 samostatně), i když oboje patrně nosí hlavně cizinky.\n\n\n\n"}
{"id": "202887", "url": "https://cs.wikipedia.org/wiki?curid=202887", "title": "Radek Ťoupal", "text": "Radek Ťoupal\n\nRadek Ťoupal (* 16. srpen 1966 Písek, Československo) je bývalý český hokejový útočník a trenér.\n\nS hokejem začínal v Milevsku a v sezóně 1982/1983 přešel do prvoligových Českých Budějovic, kde strávil většinu své hokejové kariéry. Byl také reprezentantem československého, resp. českého výběru na olympiádách v Albertville (bronz) a Lillehammeru (5. místo) a na dvou MS v hokeji. S hokejem skončil v roce 2001. Je členem Klubu hokejových střelců deníku Sport (46. místo) a Klubu 300 MF Dnes (49. místo).\n\nOd roku 2001 se věnoval se podnikatelské činnosti - má realitní firmu Ťoupal Reality s.r.o. K hokeji se vrátil v průběhu sezóny 2003/04, kdy jej generální manažer HC České Budějovice Jaroslav Pařízek přemluvil, aby se s Ladislavem Koldou ujali týmu, který směřoval k baráži. Ani pod Ťoupalovým vedením se nepodařilo zabránit sestupu z extraligy. Poté vedl českobudějovické juniory a po sezoně 2005/06 z hokejové scény odešel a znovu se vrátil v sezóně 2009/10 jako trenér mladšího dorostu.\n\n\n"}
{"id": "202888", "url": "https://cs.wikipedia.org/wiki?curid=202888", "title": "Diskrétní vlnková transformace", "text": "Diskrétní vlnková transformace\n\nDiskrétní vlnková transformace ( ', zkratkou DWT) je v numerické a funkcionální analýze transformace odvozená z vlnkové transformace pro diskrétní vlnky (wavelety).\n\nPrvní DWT byla objevena maďarským matematikem jménem Alfréd Haar. Pro vstup reprezentovaný seznamem formula_1 čísel je Haarova vlnková transformace považována za nejjednodušší spárování (tvořit pár) vstupních hodnot – uložením rozdílu a předáním součtu (do dalšího stupně transformace). Tento proces je opakován rekurzivně (na součty). Konečný výsledek transformace je formula_2 rozdílů a jeden celkový průměrný součet.\n\nNejznámější diskrétní vlnkové transformace byly formulovány belgickou matematičkou jménem Ingrid Daubechies v roce 1988. Tyto formulace jsou založeny na použití rekurentních vztahů ke generování postupně se zjemňujících diskrétních vzorků původní mateřské funkce. Každé rozlišení je dvojnásobkem předchozího stupně. Ve svých pracích odvozuje rodinu vlnek, první z nich je Haarova vlnka.\n\nMezi další formy diskrétní vlnkové transformace patří stacionární vlnková transformace (kde je vynecháno podvzorkování), paketová vlnková transformace (svazková, waveletové balíčky, rozkládá se výstup horní i dolní propusti) a např. komplexní vlnková transformace.\n\nDiskrétní vlnková transformace má mnoho aplikací ve vědě, strojírenství, matematice a informatice. Nejvýznamnější je použití DWT ke kódování signálu, kde jsou vlastnosti této transformace využívány k reprezentaci diskrétního signálu ve více redundantních formách, často jako předběžná úprava pro kompresi dat.\n\nDWT signálu formula_3 lze spočíst jeho průchodem skrze řetězec filtrů. Nejprve se vzorky nechají projít skrze dolní propust (\") s impulzní odezvou formula_4 vyplývající z konvoluce:\n\nSignál je také současně rozložen s použitím horní propusti (\") formula_6. Výstupy dávají podrobné (detailní) koeficienty (z horní propusti) a přibližné (aproximované) koeficienty (z dolní propusti). Je důležité, že tyto dva filtry jsou vzájemně komplementární a také umožňují perfektní rekonstrukci signálu – označují se jako kvadraturně zrcadlové filtry.\n\nPolovina frekvencí signálu byla v každé větvi odebrána a tedy polovina vzorků může být s využitím Nyquistova pravidla zahozena. Výstupy filtrů jsou tudíž dále podvzorkovány dvěma (každý druhý vzorek je zahozen):\n\nS podvzorkovacím operátorem formula_9\n\nmohou být výše uvedené rovnice zapsány stručněji jako\n\nPočítání celé konvoluce formula_13 s následným podvzorkováním může mrhat výpočetním výkonem. Rychlý algoritmus, kde jsou tyto dva výpočty prokládány, se označuje jako .\n\nK dalšímu zvýšení frekvenčního rozlišení se tento rozklad opakuje. To může být znázorněno jako binární strom s uzly reprezentujícími podprostor s rozdílným umístěním času/frekvence. Takovýto strom se označuje jako banka filtrů.\n\nNa každém stupni v diagramu výše je signál rozložen do nízkých (') a vysokých (') frekvencí. Pro úplný rozklad musí být vstupní signál násobkem formula_1, kde formula_15 je počet stupňů rozkladu.\n\nNapříklad signál s 32 vzorky, frekvenčním rozsahem 0 až formula_16 a 3 úrovněmi rozkladu, výstupem jsou 4 různá měřítka signálu:\n\nDiskrétní vlnková transformace s Haarovou vlnkou (bez normalizace) v jazyce C:\n\nDopředná (\"\") jednorozměrná transformace:\nZpětná (inverzní) jednorozměrná transformace:\nPozn. Rychlá implementace (pomocí schématu lifting) diskrétní vlnkové transformace s biortogonální vlnkou CDF 9/7 v jazyce C (použitá mj. ve standardu JPEG 2000) je k dispozici zde.\n\n\n"}
{"id": "202890", "url": "https://cs.wikipedia.org/wiki?curid=202890", "title": "Ubinas", "text": "Ubinas\n\nUbinas je jednou z nejaktivnějších sopek v Peru, od objevení evropskými cestovateli bylo zaznamenáno více než 15 erupcí, většinou jen s malými následky. Masivní stratovulkán, na vrcholu ukončený kalderou s průměrem 1,4 km, se nachází asi 70 km východně od města Arequipa a společně se sopkami Huaynaputina a Ticsani leží bokem od hlavního sopečného řetězu v Peru.\n\nSopka vznikla na základech starší sopky, vulkanology označované jako Ubinas I. Po jejím zániku nastal ve středním pleistocénu vývoj dnešní vulkanické stavby, označované jako Ubinas II. Sopka je tvořena převážně andeziticko-ryolitovými horninami, ve svrchních částech převládají trachyandezity.\n\nErupce před 3700 lety, způsobená kolapsem jihovýchodní stěny, vyprodukovala masivní kamennou lavinu, která zasáhla až do vzdálenosti 10 km. Přibližně v 11. století se opět vyskytla velká erupce, objem vyvrhnuté tefry byl 2,8 km³. Všechny další erupce byly relativně klidné.\nDo roku 2006 byla sopka po čtyřicet let v klidu. 22. dubna 2006 vulkán vytvořil nové fumaroly a sloup popela.\n\nO den později, 23. dubna, vyhlásilo Peru stav ohrožení pro oblast kolem vulkánu. 28. dubna 2014 sopka Ubinas opět vyvrhla vysoký sloup popela. Japonský systém ASTER pro dálkový průzkum Země na satelitu Terra jej tentýž den zaznamenal na svém snímku.\n\nV září 2015 následovala erupce, při níž během 30 sekund vznikl 4000 metrů vysoký sloupec popela. Přitom bylo zaznamenáno i zvýšení teploty v kráteru.\n\n"}
{"id": "202891", "url": "https://cs.wikipedia.org/wiki?curid=202891", "title": "Kresťanskodemokratické hnutie", "text": "Kresťanskodemokratické hnutie\n\nKresťanskodemokratické hnutie (zkratka KDH, čes. \"Křesťanskodemokratické hnutí\"), je politická strana působící na Slovensku. Vznikla 17. února 1990 ustanovujícím sněmem v Nitře (registrace Ministerstvem vnitra SR od 23. února 1990), čímž se stala jedním z nejstarších subjektů na politické scéně Slovenska po roce 1989. Při zakládání a profilaci KDH sehráli významnou úlohu hlavně lidé z katolického disentu, ale i lidé blízcí VPN. Ideová profilace strany se dá považovat za pravicovou a konzervativní. Jejím předsedou je od června 2016 Alojz Hlina.\n\nV letech 1990-1992, 1994, 2002-2006 a 2010-2012 byla součástí vládních koalic, naposledy ve vládě Ivety Radičové. V letech 2012-2016 byla v opozici, v březnových parlamentních volbách 2016 překvapivě získala pouhých 4,9 % a poprvé v celé své historii se tak nedostala do Národní rady SR.\n\nHnutí vzniklo 17. února 1990 na ustavujícím sněmu v Nitře, u Ministerstva vnitra SR byla zaregistrována 23. února. Stalo se tak jedním z nejstarších subjektů na politické scéně Slovenska po roce 1989. Při zakládání a profilaci KDH sehráli významnou roli zejména lidé z katolického disentu, ale i lidé blízcí VPN. Prvním předsedou hnutí byl zvolen Ján Čarnogurský.\n\nJeho vznik podnítila výzva ze 30. listopadu 1989 na zakládání Křesťanskodemokratických klubů (KDK) na Slovensku. Kluby vznikaly zpočátku společně, na smíšených územích jako \"dvojjazyčné\" (slovenské a maďarské), ale i pouze maďarské. V březnu 1990 došlo k definitivnímu oddělení maďarských křesťanských demokratů od KDH a jejich zástupci se rozhodli na svém zasedání v Bratislavě 17. března vytvořit samostatné Maďarské Křesťanskodemokratické hnutí (později sloučeno do dnešní Strany maďarské koalice).\n\nHnutí si v první polovině roku 1990 vytvořilo zájmové organizace a svazy, vznikly Křesťanskodemokratická mládež Slovenska (slovensky Kresťanskodemokratická mládež Slovenska, KDMS), Svaz křesťanských lékařů a zdravotníků (Zväz kresťanských lekárov a zdravotníkov, ZKLaZ), jehož předsedou se stal Alois Rakous, Sdružení Křesťanskodemokratické zemědělců Slovenska (Združenie kresťanskodemokratických poľnohospodárov Slovenska, ZKDPS), Křesťanskodemokratický svaz pracovníků vědy a školství (Kresťanskodemokratický zväz pracovníkov vedy a školstva, KDZPVŠ), Křesťanskodemokratický svaz žen Slovenska (Kresťanskodemokratický zväz žien Slovenska) a Křesťanskodemokratické sdružení ekologů Slovenska (Kresťanskodemokratické združenie ekológov Slovenska).\n\nV prvních svobodných volbách na Slovensku v roce 1990 získalo hnutí 19,2 % a umístilo se tak na druhém místě za VPN. V obou federálních volbách skončilo hnutí rovněž na druhém místě: Sněmovna lidu 18,9 %, Sněmovna národů 16,66 %. Výsledky byly však zklamáním, jelikož KDH v průzkumech veřejného mínění dlouhodobě vedlo. Následně se KDH stalo součástí vládní koalice pod vedením Vladimíra Mečiara (1990-1991). V komunálních volbách v listopadu 1990 získalo KDH nejvíce poslanců ze všech kandidujících stran, tedy 10 564 (27,4 %) a 541 starostů a primátorů (19,8 %).\n\nNa začátku roku 1991 mělo KDH přibližně 50 tisíc členů. Po rozdělení VPN a pádu Mečiarovy vlády se v dubnu 1991 stal novým předsedou vlády Ján Čarnogurský (viz vláda Jána Čarnogurského). Na sněmu KDH v listopadu 1991 byl Ján Čarnogurský za předsedou hnutí zvolen opětovně, jeho protikandidátem byl Jan Klepáč. Skupina kolem Klepáče navrhovala konfederativní uspořádání ČSFR a případné referendum o samostatném Slovensku. Pro neshody uvnitř KDH se tato skupina následně rozhodla založit v březnu 1992 vlastní Slovenské křesťansko-demokratické hnutí (SKDH).\n\nDo voleb v roce 1992 šlo KDH s volebním heslem \"Stabilita dnes - prosperita zítra\". Ve volbách do SNR získalo pouze 8,89 % a stalo se opoziční stranou. Vládu utvořil Vladimír Mečiar z HZDS, které získalo 37,26% (druhá skončila SDĽ se ziskem 14,70 %). Na sněmu v září 1992 změnilo hnutí svou strukturu na politickou stranu. Za předsedu byl opět zvolen Ján Čarnogurský, do funkcí místopředsedů byli zvoleni František Mikloško (pro tisk a vnější působení), Ivan Šimko (pro vnitřní politiku), Emil Komárik (pro zahraniční politiku) a Anton Anderko (pro regionální politiku).\n\nV lednu 1993 navrhlo KDH na prezidenta Antonína Neuwirtha, jejich kandidát však neuspěl. Během celého roku působila strana v opozici. Po pádu druhé Mečiarovy vlády v roce 1994 se KDH na krátký čas stalo součástí vlády Jozefa Moravčíka, v níž mělo KDH 5 křesel: Ivan Šimko (místopředseda vlády pro legislativu), Mikuláš Dzurinda (doprava, spoje a veřejné prace), Ladislav Pittner (vnitro), Július Brocka (práce, sociální věci a rodina) a Lubomír Roman (kultura).\n\nVe volbách do NR SR v roce 1994 kandidovali na kandidátce KDH i bývalí členové VPN a ODÚ. KDH získalo 10,08% a skončilo na čtvrtém místě (za HZDS-RSS, levicovou koalicí Společná volba a Maďarskou koalicí). KDH se opět stalo součástí opozice. V komunálních volbách získala KDH 6 920 poslanců a 415 starostů. Na sněmu v prosinci 1994 byl opět zvolen Ján Čarnogurský za předsedu strany. Za místopředsedy byli zvoleni František Mikloško, Ivan Šimko, Mikuláš Dzurinda a Ján Figeľ.\n\nVe volebním období 1994-1998 působilo KDH jako nejsilnější opoziční strana. KDH v tomto období důrazně vystupovalo proti autoritativním praktikám Mečiarovy vlády, spoluorganizovala např. mítinky na náměstí SNP v Bratislavě, kterých se zúčastnily desetitisíce lidí. V roce 1996 vznikla tzv. \"Modrá koalice\" (KDH-DÚ-DS). Ta zorganizovala mj. petici za přímou volbu prezidenta (více než 550 tisíc podpisů) a Petici za spravedlivé volby (470 tisíc podpisů). Modrá koalice byla v roce 1997 po přičlenění SDSS a SZS přejmenována na \"Duhovou koalici\". Před volbami v roce 1998 byla koalice přetvořena na politickou stranu a změnila svůj název na Slovenská demokratická koalícia. Jejím mluvčím a předsedou se stal Mikuláš Dzurinda.\n\nParlamentní volby v září 1998 sice vyhrálo HZDS se ziskem 27 % hlasů, na vytvoření vlády to však nestačilo. Vládní koalici tak vytvořila Slovenská demokratická koalice (členové KDH byli na její kandidátce), která skončila druhá se ziskem 26,33 % hlasů. Součástí koaliční vlády byly kromě SDK i SDĽ, SMK a SOP. Předsedou vlády se stal Mikuláš Dzurinda, předseda KDH Ján Čarnogurský se stal ministrem spravedlnosti.\n\nPo sporu uvnitř SDK se část poslanců KDH v čele s Mikulášem Dzurindou oddělila a v roce 2000 založila novou stranu s názvem Slovenská demokratická a kresťanská únia (SDKÚ). Strana si v roce 2000 zvolila po deseti letech nového předsedu Pavla Hrušovského, Ján Čarnogurský již nekandidoval. Volební zisky strany se od této doby pohybovaly v rozmezí cca 8-10%.\n\nV parlamentních volbách v roce 2002 se strana umístila až na pátém místě se ziskem 8,25 % hlasů. První bylo tradičně HZDS pod vedením Vladimíra Mečiara, druhá SDKÚ, třetí SMER Roberta Fica a čtvrtá SMK-MKP. Po pověření bývalého člena KDH Mikuláše Dzurindy, nyní předsedy SDKÚ, sestavením vlády, bylo KDH přizváno do jeho druhé koaliční vlády. V únoru 2006 KDH koaliční vládu opustilo. Stalo se tak v důsledku sporu o smlouvu s Vatikánem. Ministři KDH podali demise, 8. února jmenoval prezident republiky nové tři ministry a předseda vlády zároveň souhlasil s konáním předčasných voleb v červnu téhož roku.\n\nV předčasných parlamentních volbách v červnu 2006 skončilo KDH na šestém místě se ziskem 8,31 % hlasů. V následujícím volebním období (2006-2010) působila strana pouze v opozici, jelikož vládu sestavil Robert Fico ze strany SMER.\n\nNa sněmu v září 2009 bylo zvoleno nové vedení, novým předsedou se stal bývalý europoslanec Ján Figeľ, který tak po devíti letech vystřídal Pavla Hrušovského.\n\nV následných parlamentních volbách v červnu 2010 skončila strana na čtvrtém místě se ziskem 8,52 % hlasů. V nadcházejícím volebním období byla součástí koaličního kabinetu pod vedením Ivety Radičové z SDKÚ-DS. Předseda strany Ján Figeľ byl do vlády jmenován do funkce jejího místopředsedy a ministra dopravy. Celkem získala strana ve vládě 3 posty (kromě Figeľa ještě Daniel Lipšic vnitro a Ivan Uhliarik zdravotnictví). Vládě nebyla 11. října 2011 vyslovena důvěra, na březen 2012 bylo proto vyhlášeny předčasné parlamentní volby.\n\nVe volbách v březnu 2012 získala strana 8,82 % a byla tak jedinou z vládních stran, která si v parlamentu od minulého období polepšila, a to o jeden mandát. Od dubna 2012 je strana v opozici.\n\nV parlamentních volbách 2016 strana překvapivě získala pouhých 4,9 % a poprvé v celé své historii se stala mimoparlamentní stranou.\n\n\nVolební preference strany v procentech podle Statistického úřadu SR (slovensky). (\"Pozn.: Od června 2006 do dubna 2007 se zkoumaly sympatie k politické straně.\")\nTučně vyznačené preference znamenají překročení hranice 5 % potřebné pro vstup do parlamentu.\n\n"}
{"id": "202894", "url": "https://cs.wikipedia.org/wiki?curid=202894", "title": "Alanin", "text": "Alanin\n\nAlanin (Ala, A) je proteinogenní, nepolární, neesenciální α aminokyselina.\nNa jeho α uhlík je navázána methylová skupina, což z něj dělá jednu z nejjednodušších α-aminokyselin. Kromě funkce v proteinech se jedná o významný meziprodukt mnoha metabolických drah, a zprostředkovává alaninový cyklus umožňující svalům efektivně získávat energii z aminokyselin. Alanin je jednou z nejobvyklejších aminokyselin v proteinech, jeho průměrný výskyt je 7,7 %, je kódován kodony GCU, GCC, GCA a GCG.\n\nAlanin byl chemicky syntetizován roku 1850 Adolphem Steckerem z acetaldehydu, amoniaku a kyanovodíku. Stecker očekával kyselinu mléčnou, namísto toho ale izoloval jinou látku, kterou pojmenoval \"alanin\", \"al-\" značí původ z aldehydu. Jím použitý postup se dnes nazývá Streckerova syntéza aminokyselin. V proteinech byl alanin jednoznačně identifikován roku 1888 T. Weylem, alanin je tedy aminokyselina, která byla dříve syntetizována, než nalezena v proteinech.\n\nAlanin obsahuje, podobně jako většina aminokyselin, chirální uhlík, je tedy opticky aktivní. Vyskytuje se ve dvou formách (enantiomerech): L-alanin a D-alanin, pro syntézu proteinů na ribozomu se využívá ovšem pouze L-alanin. V polypeptidech a proteinech se ovšem může vyskytovat i D-alanin, pokud je tam připojen po syntéze, jako je tomu v případě dermorfinu některých pralesních žab.\n\nMethylová skupina alaninu je málo reaktivní, nepolární a není silně hydrofóbní, proto se alanin téměř nikdy nepodílí na funkci proteinu přímo. Jeho role může být například v rozeznání substrátu kvůli své interakci s málo reaktivními atomy, jako je uhlík. Díky svému hydrofóbnímu charakteru se podílí na hydrofobních interakcích napříč vláknem proteinu.\n\nAlanin je významný pro tvorbu alfa-helixů, protože ze všech proteinogenních aminokyselin nejvíce stabilizuje tento typ struktury. Peptidy tvořené výhradně z alaninů jsou ovšem \"konformačními chameleony\" a mohou zaujímat alfa helixy, nebo pokud jsou dostatečně dlouhé, i beta-listy, což je klinicky významné u některých dědičných chorob vyvolaných zmnožením trinukleotidových opakování kódujících alanin, vyskytujících se například v proteinu PABPN1 (podobně jako zmnožení úseků kódujících glutamin v huntingtinu provází Huntingtonovu chorobu).\n\nProtože je methylová skupina alaninu málo reaktivní, a pouze vzácně nese nějakou specifickou funkci, alanin může být snadno zaměněn za jinou aminokyselinu. Naopak, záměna aminokyseliny za alanin změní funkci proteinu za předpokladu, že daná aminokyselina je pro funkci proteinu důležitá. Této skutečnosti se používá v genovém inženýrství při alaninovém skenování, kdy se zaměňuje zkoumaná aminokyselina za alanin a zkoumají se změny ve funkci proteinu. I když se teoreticky nabízí záměna za ještě jednodušší glycin, alanin je vhodnější, protože zaujímá konformace běžné pro aminokyseliny, na rozdíl od poměrně neobvyklého glycinu.\n\nAlanin se kromě výstavby proteinů také podílí na dopravě amoniaku ze svalů do jater a na glukoneogenezi v alaninovém cyklu, ve kterém je z pyruvátu transaminací ve svalu vytvořen alanin, který je pak dopraven krví do jater, kde je opět transaminován za vzniku pyruvátu. Přenesená aminoskupina je pak pomocí močovinového cyklu přeměněna na močovinu (a vyloučena z těla ven), zatímco pyruvát slouží jako prekurzor pro syntézu glukózy v procesu glukoneogeneze.\n\nPodle mezinárodní studie Imperial College London existuje korelace mezi hladinou alaninu, vysokým krevním tlakem, příjmem energie, hladinou cholesterolu a indexem tělesné hmotnosti.\n\nAlanin není esenciální, tedy při nedostatku může být v těle vytvořen. Zdrojem alaninu jsou veškerá bílkovinná jídla, např. maso, vajíčka, mléčné výrobky nebo plody moře. Z vegetariánských jídel hodně alaninu obsahují luštěniny, ořechy, kvasnice, hnědá rýže nebo obilí.\n\nAlanin může být v těle tvořen z pyruvátu nebo z aminokyselin s větveným alifatickým řetězcem tedy například z valinu, leucinu a izoleucinu.\n\nNejběžněji je alanin tvořen enzymem alaninaminotransferázou transaminací pyruvátu, který vzniká glykolýzou glukózy. Protože transaminační reakce jsou reverzibilní a pyruvát všudypřítomný, alanin snadno vzniká v úzké vazbě s metabolickými drahami jako glykolýza, glukoneogeneze a citrátový cyklus. Protože jsou tyto pochody reverzibilní, při nadbytku může alanin vstoupit do stejných drah, kterými je tvořen a je tak degradován, hlavní degradační reakce je transaminace enzymem alaninaminotransferázou: alanin+alfa-ketoglutarát→pyruvát+glutamát.\n\nRacemická směs alaninu se dá připravit kondenzací acetaldehydu s chloridem amonným za přítomnosti kyanidu draselného Streckerovou syntézou nebo amonolýzou kyseliny 2-brompropionové:\n\nI když platí, že pro syntézu proteinů využívají živé organismy pouze L-aminokyseliny, D-alanin je poměrně často používán pro jiné účely. V proteinech může být připojen až po syntéze specializovanými enzymy, jako je tomu u proteinu dermorfinu některých pralesních žab. Také se může vyskytovat v neribozomálních peptidech, příkladem může být cyklosporin.\n\nD-alanin je významnou složkou bakteriálního peptidoglykanu (mimo jiné spolu s D-glutamovou kyselinou). Přítomnost D-alaninu chrání bakterie před působením defensinů a dalších antibakteriálních enzymů a je důležitá pro tvorbu biofilmu.\n\nMořští korýši, mlži, a pravděpodobně řada dalších bezobratlých využívá D-alanin ve slaném prostředí jako osmolyt pro vyrovnání osmotického tlaku. Předpokládá se, že D-forma alaninu je používána proto, že nemůže být využívána enzymy a její nadbytek neovlivňuje metabolismus. Tyto organismy mohou získávat D-alanin od symbiotických bakterií nebo z potravy, ale také nesou gen pro alanin-racemázu vytvářející D-alanin z L-alaninu. D-alanin je využíván i savci, jeho funkce ale není známá a jeho původ není dobře prozkoumán – získávají D-alanin ze symbiotických bakterií, také ale mohou nést zatím neobjevenou alanin-racemázu. U savců se D-alanin vyskytuje v nervovém systému a některých orgánech, především v endokrinním systému. D-alanin je sekretován buňkami Langerhansových ostrůvků po stimulaci glukózou, a jeho koncentrace v krvi se mění podle cirkadiánního rytmu, což naznačuje, že se může jednat o hormon s neznámou funkcí.\n\n\n"}
{"id": "202895", "url": "https://cs.wikipedia.org/wiki?curid=202895", "title": "Coropuna", "text": "Coropuna\n\nCoropuna je neaktivní stratovulkán, nacházející se v západní části Peru. S výškou 6425 m je to nejvyšší a nejrozlehlejší vulkán v Peru a třetí nejvyšší hora této země. Podle jiných zdrojů je jeho nadmořská výška 6377 metrů.\n\nLeží asi 150 kilometrů severozápadně od města Arequipa a 110 km od pacifického pobřeží. Vrchol andeziticko-dacitového masivu je zaledněný a pokrytý šesti kužely v ose východ-západ. Několik mladých (holocénních) lávových proudů se nachází na severovýchodní, jihovýchodní a západní straně. Mimo ně a fumarolové aktivity není z nedávné doby známa žádná sopečná činnost masivu.\n\n"}
{"id": "202896", "url": "https://cs.wikipedia.org/wiki?curid=202896", "title": "Jeseter bílý", "text": "Jeseter bílý\n\nJeseter bílý (\"Acipenser transmontanus\"; Richardson, 1836) je největší sladkovodní rybou Severní Ameriky.\n\nTělo je mohutné, bez šupin. Místo nich má na těle pět řad kostěných štítků. Na hřbetě je v řadě 11-14 štítků, na boku 38-48 a na břiše 9-12 štítků. Hřbet je šedý až olivově zelený. Bezzubá ústa jsou opatřena 4 vousky. Dorůstá délky až 610 cm a hmotnosti 680 kg. Dožívá se i více než 100 let.\n\nObývá spodní, pomalu tekoucí části velkých toků, včetně zálivů a brakických vod Severní Ameriky.\n\nJeho strava je značně variabilní. Živí se mrtvými rybami, mihulemi a jinými rybami, korýši a měkkýši.\n\nNa začátku léta se jeseteři shromažďují ke tření v místech se štěrkovým dnem. Samice naklade až 100 000 hnědých jiker, které se lepí na dno. K líhnutí potěru dochází přibližně po týdnu.\n\n"}
{"id": "202902", "url": "https://cs.wikipedia.org/wiki?curid=202902", "title": "Chladicí zařízení", "text": "Chladicí zařízení\n\nChladicí zařízení je specializované technické zařízení (stroj nebo přístroj) určené pro chlazení (ochlazování), což znamená úmyslné snižování teploty v nějakém uzavřeném prostoru odvodem tepla mimo chlazený prostor nebo předmět. Jde o reverzní proces k vytápění (vyhřívání), který teplotu naopak zvyšuje.\n\nRůzní se především podle fyzikálního principu přebírání tepla\na podle způsobu odvodu přebytečného tepla – vnějšího chlazení\n\nPáry chladiva se v kompresoru stlačují a přivádí do kondenzátoru, kde zkondenzují. Díky tomu že svojí tepelnou energii předají do okolního prostoru. Z kondenzátoru zkapalněné chladivo přechází do sběrače chladiva, vlastní energií, odkud se přesouvají přes expanzní ventil nebo expanzní kapilára nebo trysku do výparníku. Zde dojde k prudkému snížení tlaku a tím i teploty chladiva. Dojde k přeměně z kapalné fáze na plynnou ⇒ (vznik chladu). Chladivo bere energii z okolního prostoru a tím se ohřeje a zvýšení teploty chladiva a postupným vypařování vychází z výparníku páry chladiva. Z výparníku se vrací plynné chladivo do kompresoru.\n\n\nDrátové (mají žebrování) Mají přirozenou cirkulaci vzduchu což je výhoda že nepotřebují ventilátor. Nevýhodou jsou velké rozměry využití pouze u malého chladicího zařízení.\n\nLamelové (mají lamely) mají nucenou cirkulaci vzduchu a proto potřebují ventilátor. Výhodou jsou malé rozměry i pro velké chlazení.\n\nDeskové výměníky je to uzavřený výměník do kterého vstupuje chladivo a zvlášť kapalina. jsou zde komory odděleny slabými dobře tepelně vodivými stěnami přes které si tyto dvě média předávají energii.\n\nKotlové výměníky fungují podobně jako deskový ale konstrukce je jinačí místo desek se tu nachází šnek a chladivo prochází přes něj a kapalina se nachází okolo něj.\n\nLamelové skrápěné vodou jako u lamelových výměníku neodebírá energii vzduch ale voda. \n\n\nPrincip jako u chlazení vodou, ale je intenzivnější, např. při vyšší teplotě, případně dvouokruhové (vodou se chladí horké chladivo). Trubky, ve kterých je vedeno horké chladivo, jsou sprchovány ⇒ odpařování ⇒ ochlazování povrchu trubek. Odpařování zlepšujeme prouděním vzduchu od ventilátorů\n\n\nKondenzátor je chlazen nemrznoucí kapalinou (např. glycerin) která obíhá v uzavřeném okruhu – po ohřátí je kondenzátor chlazen v lamelovém výměníku, např. proudem vzduchu.\n\n\n\n"}
{"id": "202905", "url": "https://cs.wikipedia.org/wiki?curid=202905", "title": "Ján Sokol", "text": "Ján Sokol\n\nJán Sokol (* 9. října 1933 Jacovce) je slovenský římskokatolický duchovní, bývalý první arcibiskup trnavský (2008–2009). Předtím byl v letech 1989–2008 prvním a jediným arcibiskupem arcidiecéze bratislavsko-trnavské.\n\nVystudoval gymnázium v Topolčanech a bohosloveckou fakultu v Bratislavě. 23. června 1957 byl vysvěcen na kněze biskupem Ambrozem Lazíkem. Poté 11 let působil jako kaplan postupně v Šuranech, v Levicích a v Bratislavě. V roce 1968 byl jmenován prefektem kněžského semináře v Bratislavě. V roce 1970 byl z funkce odvolán a poslán do Seredi ve funkci kaplana. V roce 1971 se stal správcem farnosti a v roce 1975 děkanem. V roce 1987 by zvolen administrátorem trnavské arcidiecéze, v roce 1988 byl jmenován biskupem a v roce 1989 se stal arcibiskupem. V roce 1995 byla jeho arcidiecéze přejmenována na bratislavsko-trnavskou a v roce 2008 byla rozdělena na metropolitní arcidiecézi bratislavskou, v jejímž čele stanul Stanislav Zvolenský, a sufragánní arcidiecézi trnavskou, v jejímž čele setrval Sokol, který zároveň dostal od papeže jako osobní výsadu právo i nadále nosit \"pallium\". V roce 2009 arcibiskup Sokol rezignoval z důvodu vysokého věku, papež jeho demisi přijal a jeho nástupcem jmenoval Róberta Bezáka.\n\nVelké kontroverze vzbuzuje nacionalistický pohled arcibiskupa Sokola na slovenské dějiny, konkrétně Slovenský stát a Josefa Tisa. Kritiky 1. Slovenské republiky velmi pobouřilo např. jeho prohlášení z rozhlasového rozhovoru z 27. prosince 2006, kde řekl: \"„Ja si vážim pána prezidenta Tisu a veľmi vážim, lebo sa pamätám ako dieťa. My sme boli veľmi chudobní, a keď on bol, sme boli teda na úrovni. (...) Tu bol blahobyt. Nič nám tu nechýbalo, pritom bola vojna.“\" Četní kritici, v jejichž čele stáli představitelé Židů na Slovensku, na to zareagovali upozorněním, že ten blahobyt vznikl z rozkradeného majetku 70 tisíc slovenských Židů, které Slovenský stát předal Němcům. Ján Sokol projevil svůj postoj k Tisovi a jeho státu vícekrát, např. slavnostní bohoslužbou za Tisa a oslavnými bohoslužbami k 60. výročí vzniku nezávislého státu, které sloužil v roce 1998 či účast na uvedení knihy Milana Ďurici, obhajující Tisa, v roce 2006.\n\nExistují kontroverze okolo jeho minulosti, někteří jeho odpůrci mu vyčítají údajnou spolupráci s StB, podle Ústavu pamäti národa existují k jeho osobě v archívech StB svazky agenta s krycím jménem \"Svätopluk\" a existují i záznamy o schůzkách a přijímání nemalých odměn z roku 1988. Arcibiskup sám prohlásil, že s StB nikdy nespolupracoval. Jeho příznivci argumentují, že ještě v roce 1987, kdy byl církví navržen na biskupský post, jej komunistický stát odmítl jako nepřijatelného. Naopak odpůrci upozorňují, že v roce 1989, ještě před pádem komunistického režimu, byl státem akceptován.\n\nOsoba Jána Sokola byla inspirací pro postavu biskupa Jastraba v románu Dominika Dána, Rudý kapitán. Knižní předloha je i zfilmována. Krycí jméno Svatopluk i další indície jasně ukazují na jasnou spojitost. Nejde však o historický dokument ale o detektivní příběh se značnou mírou autorské licence.\n\nV prosinci 2008 slovenská soukromá televize Joj zveřejnila informaci, že arcibiskup Sokol převedl v roce 2007 darovací smlouvou 30 km² církevních pozemků na nadaci \"Fundatio Ecclesiae Sancti Ioanni Baptistae\" (Nadace chrámu svatého Jana Křtitele), jíž je zakladatelem a statutárním zástupcem (podle Joj smlouvu podepsal za obě strany). Podle Joj transakce vyvolala ostrý spor uvnitř katolické církve na Slovensku, který vyústil ve stížnost na Sokolovo jednání u Svatého stolce.\n\nTrnavská arcidiecéze v reakci na toto nařčení upozornila, že \"Fundatio Ecclesiae Sancti Ioanni Baptistae\" není soukromá nadace řízená Jánem Sokolem, jak se pokusila Joj sugerovat divákům, ale církevní nadace, jejímž statutárním zástupcem je arcibiskup trnavský (nikoliv tedy Ján Sokol osobně). Převedený majetek tak nadále zůstává církevním majetkem.\n\nTV JOJ dne 15. září 2010 zveřejnila o 19.30 ve svém hlavním zpravodajství následující správu:\n„Dňa 28.12.2008 bola v spravodajstve TV JOJ odvysielaná reportáž o prevode cirkevných pozemkov, v ktorej bola uvedená nesprávna informácia, že Mons. Ján Sokol obdaroval sám seba prepisom obrovských pozemkov. Pravdou je, že k darovaniu cirkevných pozemkov došlo medzi Rímskokatolíckou cirkvou Trnavská arcidiecéza a cirkevnou organizáciou Fundatio Ecclesiae Sancti Ioanni Baptistae, ktorých štatutárom bol v tom čase Mons. Ján Sokol. Pri prevode majetku neprišlo k obohateniu sa Mons. Jána Sokola. Pánovi arcibiskupovi Sokolovi sa týmto ospravedlňujeme.“\n\nV květnu 2009 přinesl slovenský časopis Týždeň a následně další média informaci, že Sokol údajně v roce 1998 zpronevěřil více než 500 milionů slovenských korun (asi 441 milionů Kč), které pocházely z prodeje církevních pozemků. Peníze měl Sokol posílal na konto bývalého agenta komunistické StB Štefana Náhlika, který žije v Kanadě a v 80. letech 20. století byl klíčovou osobou akce StB, jejímž cílem bylo rozložit tajný řád františkánů. Náhlik v té době ministroval v bratislavském kostele Blumentál, kde byl kaplanem Sokol. Peníze měly pocházet z prodeje církevních pozemků např. na Zlatých Píscích v Bratislavě. Mluvčí slovenské biskupské konference označil obvinění za „závažné informace“ a potvrdil, že se případem zabývají církevní úřady na Slovensku a ve Vatikánu. Arcibiskup Sokol všechna obvinění popřel. Televizní stanice Markíza, jejíž redaktoři údaje dodané Týždněm prověřovali, později ve své reportáži řadu jeho tvrzení zpochybnila.\n\n"}
{"id": "202906", "url": "https://cs.wikipedia.org/wiki?curid=202906", "title": "Státní znak České republiky", "text": "Státní znak České republiky\n\nČeská republika používá již od roku 1990 státní znak, který má dvě varianty: malý státní znak a velký státní znak. Jejich současná podoba, jakož i způsoby užití jsou stanoveny ústavním zákonem číslo 3/1993 Sb. přijatým 17. prosince 1992.\nVelký státní znak i malý státní znak patří mezi státní symboly České republiky.\n\nVelký státní znak tvoří čtvrcený francouzský štít. V prvním a čtvrtém poli je historický znak Čech - stříbrný dvouocasý lev ve skoku se zlatou zbrojí a zlatou korunou na červeném poli. Ve druhém poli se nachází znak Moravy – orlice stříbrno-červeně šachovaná se zlatou zbrojí a korunou na modrém poli (moravská orlice). Ve třetím poli je znak Slezska – černá orlice se stříbrným perisoniem (půlměsícového tvaru), uprostřed s křížkem, ukončeným trojlístky, se zlatou korunou a červenou zbrojí na zlatém podkladu.\n\nVelký státní znak reprezentuje spojení všech historických zemí státu. Autorem návrhu i výtvarného provedení je heraldik Jiří Louda. Velký státní znak slouží k vnější reprezentaci státu a k označení budov, ve kterých sídlí orgány státní správy, státní úřady apod. Jeho originál je v tuto chvíli (od roku 2006) ztracen.\n\nOficiální popis velkého státního znaku:\n\nMalý státní znak je tvořen gotickým štítem s červeným polem, na kterém je umístěn historický znak Čech: stříbrný dvouocasý lev ve skoku se zlatou zbrojí a zlatou korunou. Je malým státním znakem od roku 1990 nejprve jako znak České republiky v rámci ČSFR. Dnes je používán na místech, kde dochází k rozhodnutí ze státní moci. Např. na razítkách a pečetidlech úřadů státní správy a samosprávy nebo na cedulích označujících památné stromy. Malý státní znak se také používá k označení sídel orgánů, které byly pověřeny výkonem státní moci – soudy, exekutoři, hygienické stanice apod.\n\nOficiální popis malého státního znaku:\n\nČeský lev, původně jednoocasý, nahradil ve 12 .století plamennou orlici sv. Václava. Druhý ocas byl ke lvu ve znaku přidán patrně jako odměna za pomoc, kterou poskytl císaři Přemysl Otakar I. v boji proti Sasům, přesvědčivým důkazem je však až pečeť, kterou používal Přemysl Otakar II. Heraldika však obecně chápe zdvojenost nepárových orgánů (ocas či hlava) erbovních zvířat jako znak mužského pohlaví vyobrazeného zvířete.\n\n\n"}
{"id": "202907", "url": "https://cs.wikipedia.org/wiki?curid=202907", "title": "Ústav paměti národa", "text": "Ústav paměti národa\n\nÚstav paměti národa (slovensky \"Ústav pamäti národa\") je slovenská veřejnoprávní instituce, která shromažďuje a zpracovává všechny druhy informací, vztahujících se na dobu nesvobody v letech 1939-1989 a zpřístupňuje dokumenty po bývalých bezpečnostních složkách státu. \n\nÚstav sídlící v Bratislavě byl založený a řídí se zákonem č. 553/2002 Z.z. o zpřístupnění dokumentů o činnosti bezpečnostních složek státu 1939-1989 a o založení Ústavu pamäti národa a o doplnění některých zákonů (Zákon o pamäti národa). \nZakladatelem a prvním předsedou správní rady ÚPN byl Ján Langoš. V letech 2007–2013 byl předsedou správní rady historik Ivan Petranský. V roce 2013 byl na následné šestileté funkční období zvolen Ondrej Krajňák. Do úřadu jej slovenští zákonodárci zvolili až na třetí pokus, a to 105 odevzdanými hlasy.\n\n\n"}
{"id": "202914", "url": "https://cs.wikipedia.org/wiki?curid=202914", "title": "Poltava", "text": "Poltava\n\nPoltava ( a \"Полтава\"; \"Połtawa\") je město ležící mírně na severovýchod od středu Ukrajiny, zhruba 350 km východně od Kyjeva. Protéká jím řeka Vorskla. Poltava je centrem stejnojmenné oblasti, důležitou dopravní křižovatkou a kulturním centrem historického ukrajinského regionu Slobodská Ukrajina.\n\nMěsto bylo založeno zřejmě již v 9. století, písemné doklady jsou však až z roku 1174 (pod názvem \"Ltava\", který se později změnil na \"Oltava\", resp. \"Poltava\". Ve 14. století se stala součástí Litevského velkoknížectví a posléze Polska, přičemž sousedila s neklidnou oblastí Divokých polí. Během války proti polské nadvládě (1648–1658) byla sídlem zvláštního regimentu kozáků. Poté se Poltava stala součástí ruské říše; roku 1709 v bitvě u Poltavy porazil Petr I. Veliký švédská vojska. V roce 1803 se Poltava stala sídlem jedné z gubernií carského Ruska; během 19. století bylo město centrem kulturního života Ukrajiny (působil zde např. Ivan Kotljarevskyj, první spisovatel moderní ukrajinštiny). Hospodářský rozvoj nastal po příchodu železnice (po roce 1870). Na konci 19. století zde žilo již 53 000 obyvatel, z nichž 56 % byli Ukrajinci, a po 20 % Rusové a Židé. Od roku 1937 je město centrem Poltavské oblasti. Po 2. světové válce vznikla nová sídliště a budovy kulturních institucí, roku 1962 do ulic vyjely trolejbusy.\n\nStřed města tvoří klasicistní půlkruhové náměstí s toskánským sloupem připomínajícím vítězství nad Švédy a získání 18 jejich děl. Chrám Povýšení svatého Kříže, budovaný v letech 1699–1709, je cennou a zachovalou ukázkou ukrajinského baroka. Bývalá Velká synagoga slouží od roku 1941 jako hudební škola. Budova Gogolova divadla je z r. 1958, sídlo významného vlastivědného muzea vzniklo roku 1964.\n\n\nPoltava je významnou křižovatkou železnic i silnic mezi Kyjevem, Kremenčukem, Charkovem a Donbasem. Ve městě jsou dvě zhruba stejně důležitá nádraží, \"Kyjevské\" a \"Jižní\". Rychlé vlakové spojení s Kyjevem (3,5 h) a Charkovem (2 h) nabízí prestižní spoj UZ \"Stolyčnyj Ekspres\"; kromě Myrhorodu je Poltava jeho jedinou zastávkou. MHD zajišťují trolejbusy, autobusy a maršrutky. Hlavním průmyslovým odvětvím je strojírenství a lehký průmysl.\n\n\n"}
{"id": "202918", "url": "https://cs.wikipedia.org/wiki?curid=202918", "title": "Prussian Blue", "text": "Prussian Blue\n\nPrussian Blue bylo americké teenagerské duo, vzniklé roku 2003. Jeho členky Lynx Vaughan Gaede a Lamb Lennon Gaede se narodily 30. června 1992 ve Fresnu, v Kalifornii. Skupina je hlavně proslulá svými radikálními názory otevřeně podporujících neonacismus.\n\nLynx (rys) a Lamb (jehně) poprvé předvedly svůj zpěv na neonacistickém festivalu \"Eurofest\" 2001. O rok později se začaly učit hrát na hudební nástroje (Lamb hraje na kytaru a Lynx na housle). V tom samém roce byly představeny v show americké kabelové televize VH1 s názvem Inside hate rock. V roce 2003 se objevily v dokumentu BBC režiséra Louise Therouxea nazvaném \"Louis a nacisté\" o antisemitismu a neonacismu ve Spojených státech. Lynx, Lamb a jejich matka April se také ještě téhož roku objevily v hororu \"Dark Walker\".\n\nKe konci roku 2004 nahrály své debutové CD s názvem \"Fragment of future\" (útržek budoucnosti) u nahrávací společnosti Resistance Records. O rok později vydávají své druhé album \"The path we chose\" (cesta, co jsme si zvolily), na kterém je více tradičního rocku spolu s akustickou a elektrickou kytarou. Většina skladeb postrádá rasový a nacionalistický podtext, který byl slyšet z jejich prvního alba \"Fragment of future\". 20. října 2005 Prussian blue vystoupily v populární show televizní stanici ABC Primetime. Na svém DVD \"Blond hair, blue eyes\"(blond vlasy, modré oči) , vydaném v roce 2005, představily tři své videoklipy a několik živých vystoupení. Krátce na to se duo vydalo na turné po USA. 22. srpna se objevily opět v Primetime na ABC.\n\nV roce 2006 se dvojčata, jejich matka April, nevlastní otec Mark Harrington a jejich malá nevlastní sestra Dresden přestěhovali z kalifornského Bakersfieldu do Kallispelu v Montaně, protože matka dospěla k závěru, že Bakersfield na její vkus \"není dost bílý\". Část lidí z Kallispel chodila po městě a rozdávala lidem letáky, varující před Prussian blue a jejich názory pod transparenty s hesly \"Nechceme tu nenávist!\". Někteří lidé, kteří se podíleli na kampani zaměřené proti nově příchozí rodině Gaedových, dostali výhrůžné dopisy od různých rasistických skupin. Společnost pro lidská práva v Montaně naplánovala shromáždění na protest proti Prussian blue a jejich názorům.\n\nDuo má silné vazby na National Vanguard, americkou nacionalistickou organizaci, založenou členy National Aliance. Jejich ideologie se dá popsat jako rasistická a hlásající nadřazenost bílé rasy. \"The Daily Telegraph\" informoval, že dvojčata na jevišti běžně hajlují a publikum nezůstává pozadu – tyto projevy nejsou v USA zakázány. Lynx a Lamb, stejně jako kterýkoli jiný zástupce National Vanguard, se považují za bílé separatisty.\n\nPodle zpráv televizní stanice ABC Lynx a Lamb nechodí do běžné školy, ale jsou vzdělávány soukromě doma svou matkou April, aktivní členkou National Vanguard. Dědeček dvojčat nosí hákový kříž na přezce opasku, má ho na dveřích svého pick-upu a zaregistroval si ho jako cejch na svůj dobytek. Lynx a Lamb mají nevlastní sestru. Její celé jméno zní Dresden Hale Harrington, narozena 19. července 2004. Její první jméno je podle města Drážďany v Německu, druhé jméno má podle nacionalisty Matta Hala.\n\nBěhem rozhovoru pro ABC Prussian blue tvrdily, že věří tomu, že \"Adolf Hitler byl velký muž s dobrými plány, které měly za cíl zkvalitnit genetický základ německého národa\", a že \"Holokaust je příliš nafukovaný mýtus\".\n\nProtože duo 'nežije o žebrácké holi', Lynx a Lamb se rozhodly věnovat nějaké peníze na postižené hurikánem Katrina.\n\nKapela se pojmenovala podle pruské modře. V rozhovoru pro Vice Magazine dvojčata uvádějí: \"V našich žilách proudí pruská krev, také naše oči jsou modré a pruská modř je zkrátka hezká barva.\" Jedním dechem ovšem dodávají že se inspirovaly \"diskusemi o absenci pruské modři\" (zbytkové látky po Cyklonu B) \"v údajných plynových komorách koncentračních táborů\". \"Myslíme si, že to může lidi přimět, aby začali přemýšlet o některých nepřesnostech mýtu o Holocaustu\". Absence pruské modři v plynových komorách je jedním ze stěžejních argumentů popíračů Holocaustu, kteří tvrdí, že se Holokaust, pochopitelně pokud přiznají, že nějaký vůbec existoval, musel odehrávat jinak a čísla obětí musejí být daleko menší. Tyto řeči jsou ovšem brány jako mylné a pseudohistorické většinou lidí, kteří se zabývají skutečnou historií.\n\nLynx a Lamb samy uvádějí svůj původ jako anglický, německý a islandský.\n\nVětšina skladeb z jejich prvního alba \"Fragment of future\" (útržek budoucnosti) je rasistického a nesnášenlivého charakteru. Převážnou část z nich napsal David Lane, Ian Stuart a Ken McLellan. Dvě z těchto písní oslavují známé nacistické pohlaváry a neonacistické aktivisty, například Rudolfa Hesse a Roberta Jay Matthewse. Jeden další song napsala Lamb a jmenuje se \"Sacrifice\" (obětování).\n\nDebutový singl jejich druhého alba, \"The Stranger\" (cizinec), je zhudebněná báseň Rudyarda Kiplinga, která se těší oblibě mezi pravicovými extrémisty.\n\nV roce 2006 Prussian blue bylo vydáno prostřednictvím NPD další album nazvané \"Fot the fatherland\" (za vlast).\n\n23. září 2006 vydaly nový singl nazvaný \"Stand up\" (povstaň) jako jejich příspěvek pro iniciativní hnutí \"za osvobození Matta Hala\", který si odpykává svých 190 let pobytu za mřížemi. CD vydalo Condemned Records.\n\nDívky se začaly v neonacistickém hnutí angažovat velmi brzy. Lynx zveřejnila svou báseň \"What must be done\" (co musí být dokončeno) ve Vice Magazinu v roce 2003, tedy když jí bylo deset let.\n\nRoku 2003 se dvojčata objevila v dokumentárním snímku BBC \"Louis a nacisté\" dokumentaristy Louise Therouxea.\n\nLynx a Lamb se nechaly inspirovat při sepsání hry na Broadwayi \"\" o dvou sestrách, Blonche a Evě, které dělají muziku podobnou jako Prussian blue a jejichž duo se jmenuje White Noise. Hra je ale míněna k šíření povědomí o nebezpečnosti rasismu a bubblegum pop music.\n\nNa dvojčata se také nepřímo naráží v jedné z epizod seriálu Zákon a pořádek, když v pokoji antisemiticky smýšlejícího teenagera visí plakát fiktivního dua \"Dresden Angels\", páru blonďatých dívek držících kytary a nad hlavami jim vlající \"Reichskriegflagge\"\n\n5. prosince byla vysílána epizoda amerického seriálu \"Boston legal\", kde Allan Shore je zapojený do případu vztahujícího se k neonacistickému otci dvojčat, které mají vlastní kapelu.\n\n\n\n\nJsou známy další dvě skupiny s názvem Prussian blue, a to britská blues-rocková skupina a soft-rocková kapela z Koreje.\n\n\n\n"}
{"id": "202920", "url": "https://cs.wikipedia.org/wiki?curid=202920", "title": "Kalafuna", "text": "Kalafuna\n\nKalafuna je destilační zbytek z pryskyřice borovic nebo získávaný při výrobě buničiny. Název je odvozen od starořeckého ionského města Kolofónu, které proslulo spolu s Chiem především vývozem pryskyřice.\n\nChemicky jde o směs slabých organických kyselin. Při pokojové teplotě je nerozpustná ve vodě, s vysokým izolačním odporem a netečná vůči kovům. Taje mezi 60–80 °C, plně tekutá při 120 °C. V horkém stavu reaguje jako silná kyselina. Má schopnost rozrušit tenké vrstvy oxidů při teplotách 200 °C za 1–2 s. Reakční schopnost kalafuny neodpovídá moderním požadavkům, proto se přidávají aktivátory a další přísady, které zvětšují čisticí schopnost a zvyšují teplotní odolnost. Rozpustná v lihu.\n\n"}
{"id": "202922", "url": "https://cs.wikipedia.org/wiki?curid=202922", "title": "Junkers Ju 388", "text": "Junkers Ju 388\n\nJunkers Ju 388 \"Störtebeker\" byl německý bombardovací, těžký stíhací a průzkumný letoun, který vznikl na základě požadavku modernizace německého letectva v průběhu 2. světové války, jako náhrada za Ju 88 a Ju 188. První prototyp byl dokončen koncem roku 1943, v srpnu roku 1944 byl předán první kus Luftwaffe a byly zahájeny přípravy k sériové výrobě, ovšem její zavedení se protahovalo. Bylo vyrobeno několik kusů a k dalšímu plánovanému zahájení sériové výroby v lednu 1945 nedošlo z důvodů blížícího se konce války. Celkem bylo vyrobeno cca 100 kusů Ju 388 všech verzí.\n\nŘíšské ministerstvo letectví (RLM) se koncem roku 1942 dozvědělo o americkém bombardéru, B-29 Superfortress, pravděpodobně po zahlédnutí prototypu YB-29 Superfortress \"Hobo Queen\", na letišti RAF v Bovingdonu; přičemž tuto fotku zveřejnili na titulní straně novin Völkischer Beobachter. Odhadované výkony tohoto stroje způsobovaly Luftwaffe velké obavy. B-29 měl mít maximální rychlost kolem 560 km/h a při bombardovacích misích 360 km/h ve výšce 8 000 - 10 000 m; což byla výška kde nemohlo efektivně zasáhnout žádné letadlo Luftwaffe.\n\nAby se mohla Luftwaffe účinně bránit, potřebovala nové denní stíhačky a ničitele bombardérů. Konkurz na tento typ stíhačky vyhrál Focke-Wulf Ta 152H. Byl založen na stíhačce Fw 190D, ale měl větší rozpětí a nový \"výškový\" model motoru Junkers Jumo 213. Další alternativou byl Messerschmitt Me 155B, což byl upravený Bf 109 s delšími křídly, který již v té době prošel několika zkouškami a byl jako prototyp postaven firmou Blohm & Voss.\n\nNa pozici ničitele bombardérů a noční stíhačky se nejvíce svými výkony hodily Ta 154 a Heinkel He 219, který měl nejlepší charakteristiky k zachycení bombardérů, přičemž oba typy měly krátká křídla pro dosažení těchto výkonů, což bylo nevhodné pro lety ve velkých výškách. Junkers Ju 88 byl již upraven na výškovou verzi v modelu \"S\" a \"T\", ale ty neměly potřebné výkony. Stejné úpravy probíhaly i s Ju 188, které byly označovány jako modely J, K a L, které obsahovaly přetlakovou kabinu, upravená křídla, odmrazování ploch a přístrojové vybavení na let ve velkých výškách. Tyto byly vybrány na úlohu stanovenou RLM. Tyto byly nazvány Ju 388.\n\nVe snaze dosáhnout co nejlepší výkon byl Ju 388 zbaven téměř vší defenzivní výzbroje. Zatímco Ju 88 obsahoval několik ručně ovládaných kulometů po celém kokpitu, v Ju 388 byly nahrazeny jednou dálkově ovládanou věžičkou s dvojicí 13 mm kulometů MG 131, které se zaměřovaly pomocí periskopu v kokpitu. Věž měla vynikající palebný úhel a mohla střílet přímo dozadu a dolů, v důsledku čehož mohla být odstraněna pozice palubního střelce, který ovládal dole střílející kulomet. Tím se zlepšila celková aerodynamika stroje.\n\nLetadlo mělo být doručeno s použitím stejného typového označení, jako tomu bylo u originálních experimentálních prototypů Ju 188, tedy \"J\", \"K\" a \"L\" . Verze \"J\" byla stíhačka s dvěma 30 mm kanóny MK 103 a dvěma 20 mm kanóny MG 151/20 v pevném nose letadla a měla být použita k ničení bombardérů během dne. Pro použití v roli noční stíhačky byly kanóny MK 103 nahrazeny menšími a lehčími 30 mm kanóny MK 108, zatímco byl přidán druhý pár MK 108, zabudovaný do trupu za kokpitem a střílející vzhůru, jako zbraňový systém Schräge Musik. Verze \"K\" byla čistokrevný bombardér, s nosičem pod trupem, který zvětšoval objem pumovnice. V modelu \"L\", což byla průzkumná verze, byly na tento nosič připevněny kamery a přídavné nádrže na delší mise.\n\nByly plánovány 3 podtypy každé verze, které se měly lišit jen instalací jiných motorů. První by měl zabudovaný motor BMW 801J, což byla přeplňovaná verze základní verze BMW 801. Druhý by používal motor Jumo 222A/B s výkonem 1 864 kW nebo Ju 222E/F s vylepšeným dvourychlostním přeplňováním. Třetí prototyp by zahrnoval motor Junkers Jumo 213E, který byl také přeplňovaný, stejně jako u 222E/F.\n\nS motory BMW 801J nebo Jumo 213E měla stíhací verze Ju 388 rychlost 616 km/h a verze noční stíhačky ztrácela díky radaru a systému Schräge Musik na rychlosti 25 km/h. Tento výkon podávaly i jiné, tehdy už zavedené noční stíhačky Luftwaffe, ale Ju 388 si tuto rychlost udržel i ve velké výšce. S motory Jumo 222 měla být schopna stíhací verze rychlosti 700 km/h, přičemž verze noční stíhačky zase ztrácela rychlost o 25 km/h. Verze bombardéru měla přibližně stejnou rychlost, v závislosti na nákladu. Průzkumná verze by byla o 25 km/h rychlejší.\n\nPrvní prototyp, Ju 388 L-0/V7 byl postaven převážně z částí Ju 188 a poprvé vzlétl 22. prosince 1943. Prokázal mnohem lepší ovládání ve výškách, než měl Ju 88S, díky zvětšení plochy ocasních kormidel. Tento stroj následovalo dalších 6 prototypů. Trvalo nějaký čas, než začaly dodávky sériových strojů, což bylo způsobeno zpožděním dodávek motorů. V té době už bylo jasné, že B-29 budou odeslány do Pacifiku a nad Německem se tak brzy neobjeví.\n\nNěmecké snahy o vzdušný fotografický průzkum kvůli silné spojenecké obraně téměř zmizely, proto se výroba soustředila na model \"L\". Dodávky začaly v srpnu 1944, ale obdržela jen málo Ju 388. Bylo postaveno kolem 47 kusů modelu \"L\", většina v první verzi s motory BMW 801J, a pouze 3 kusy třetí verze s motorem Jumo 213E. Dále bylo postaveno 15 strojů verze K-1 a jen tři modely verze J-1.\n\nPřesný počet postavených Ju 388 je velmi těžké přesně určit. Jedním z důvodů je, že několik předsériových strojů bylo použito jako prototypy a jiné byly zničeny spojeneckým bombardováním těsně před dokončením. Kromě toho několik oficiálních záznamů končí před ukončením výroby nebo si protiřečí.\n\nPřesto následující údaje mohou být považovány za ověřené:\n\nNěkolik strojů bylo částečně dokončených nebo byly prototypy:\n\nNavíc, neznámé množství Ju 388 L-1 a Ju 388 J bylo v pokročilé fázi výroby, před koncem války.\n\nV závěrečné fázi války v Evropě bylo podniknuto několik průzkumných misí s pomocí Ju 388, přičemž šlo pravděpodobně o modely \"L\". Většina letů se odehrávala nad Anglií a probíhaly podobně jako průzkumné lety proudových Ar 234 v té době.\n\nZačátkem roku 1945 byl zachycen Ju 388, během letu ve výšce přibližně 13 500 m nad Lamanšským průlivem, stíhačkou Supermarine Spitfire. Spitfire nebyl schopen dosáhnout stejnou výšku jako Ju 388, ale podařilo se mu ho sestřelit z dolní polosféry. Tvrdí se, že je to sestřel dosažený v největší výšce během celé Druhé světové války.\n\nČtyři Ju 388 byly ve verzi noční stíhačky testovány jednotkou NJG 2 během roku 1945, ale neví se jestli zaznamenaly nějaký sestřel.\n\n Německo\n\nV srpnu 1944 projevilo Japonsko, zastupované delegací vojenského atašé, brigádního generála Otaniho, zájem o licenci na sériovou výrobu Ju 388. Japoncům byla předána kompletní dokumentace a výkresy a zároveň jim bylo uděleno povolení k licenční produkci. Dodání dokumentace do Japonska však s velkou pravděpodobností selhalo z důvodu potopení ponorky, která ji převážela.\n\nTěžká stíhačka / noční stíhačka.\nVýškový bombardér.\n10 předcházejících sériové letadel.\n5 sériových letadel.\nPrůzkumné stroje.\nnavrhovaný torpédový bombardér odvozen od Ju 388K.\n\nDodnes se zachoval jen jeden Junkers Ju 388. Je to Ju 388L-1, se sériovým číslem 560049 a je to osmý ze série strojů vyrobených v továrně Nordenham, patřící firmě Weser Flugzeugbau. Části trupu byly vyrobeny firmami ATG v Altenburgu a v Niedersächsische Metallwerke Brinckmann & Mergell v Hamburku-Harburg. Stroj byl dokončen na začátku roku 1945. Byl ukořistěn americkými jednotkami v květnu 1945 v továrně Junkers v Merseburgu a přeletěn do Kasselu - Waldau.\n\nLetadlo bylo testováno skupinou amerických expertů, vedenou plukovníkem Haroldem E. Watsonem. Tyto zkoušky byly částí operace \"Lust\", což byla příprava na přelet se strojem přímo do USA. Namísto toho bylo letadlo 17. června 1945 přeletěno do Cherbourgu ve Francii, kde ho naložili na letadlovou loď HMS Reaper, spolu s jinými kořistnými německými stroji, kvůli důkladné analýze a testům v USA.\n\nLetadlo bylo v USA odesláno na letiště Freeman Field v Indianě na testování, a v září 1945 předvedlo letové ukázky pro americký tisk. Ju 388 nalétal při testování na letišti Wright Field v Ohiu více než 10 hodin, s označením FE-4010 (později změněným na T2-4010). Po ukončení testů byl stroj vystaven na letecké show Dayton Air Show v roce 1946, spolu s jinými zajatými německými stroji.\n\nDne 26. září 1946 byl Ju 388, Werks-Nr. 560049, převezen na letiště Orchard Place v Park Ridge, Illinois, nedaleko současného O'Harova mezinárodního letiště. Tento dočasný sklad byl prázdnou továrnou ve vlastnictví vlády USA, která dříve sloužila společnosti Chrysler Corporation na stavbu letadel Douglas C-54. Ju 388 byl pak 3. ledna 1949 darovaný vnitrostátnímu leteckému muzeu Smithsonian Institution 's National Air Museum. Letadlo bylo v listopadu 1954 odesláno do Silver Hill v Marylandu na uskladnění.\n\nV současnosti je letadlo rozmontováno a je v dobrém stavu, protože nebylo nikdy skladováno ve venkovních prostorách. Konkrétně kokpit je ve výborném stavu a se všemi přístroji. Ju 388L-1 Werks-Nr. 560049 je jedním z několika unikátních německých strojů, očekávajících restauraci v Národním leteckém a kosmickém muzeu Paula E. Garbera, při institutu restaurování a skladování v Suitlande ve státě Maryland.\n\n\n"}
{"id": "202925", "url": "https://cs.wikipedia.org/wiki?curid=202925", "title": "Veněra 3", "text": "Veněra 3\n\nVeněra 3 ( , v ruštině obvykle psáno s pomlčkou) byla sonda sovětského programu Veněra pro výzkum Venuše z roku 1965.\n\nSonda obsahovala radiokomunikační systém, vědecká zařízení, zdroje elektrické energie a medaile se znakem SSSR.\n\nZ kosmodromu Bajkonur s pomocí nosné rakety Molnija se sonda dostala nejprve na oběžnou dráhu Země. Poté s pomocí posledního stupně rakety byla navedena na dráhu k Venuši. Po šesti týdnech letu, po absolvování 12,9 mil.km, byla provedena na pokyn z řídícího střediska korekce dráhy tím, že byla změněna rychlost o 19,68 m/sec. \"Veněra 3\" zasáhla planetu 1. března 1966 s odchylkou od plánu pouhých 450 km. Při závěrečném přibližování k planetě byl zaznamenaný vzestup teploty a následně se se sondou nepodařilo navázat rádiové spojení. \"Veněra 3\" se stala první sondou, která přistála na povrchu jiné planety, i když se o tom nepodařilo přinést informace.\n\n"}
{"id": "202926", "url": "https://cs.wikipedia.org/wiki?curid=202926", "title": "Euromast", "text": "Euromast\n\nEuromast je věž v Rotterdamu postavená v letech 1958–1960 architektem H. A. Maaskantem. \n\nByla postavena speciálně pro Floriádu 1960. Jedná se o betonovou stavbu o průměru 9 m a o síle stěny 30 cm. Za účelem stability byla postavena na betonovém bloku o váze 1 900 000 kg, čímž bylo těžiště stavby přesunuto pod zem. \nVe výšce 96 metrů je umístěna vyhlídková terasa a restaurace. Se svou původní výškou 101 metrů byla Euromast nejvyšší stavbou v Rotterdamu. V roce 1970 byla na vrchol přidána 85 metrů vysoká nástavba, čímž se opět stala nejvyšší stavbou města.\n\n\n"}
{"id": "202927", "url": "https://cs.wikipedia.org/wiki?curid=202927", "title": "Leeuwarden", "text": "Leeuwarden\n\nLeeuwarden (; ) je hlavním městem severní nizozemské provincie Frísko.\n\nOblast je trvale osídlena od 10. století, jméno Leeuwarden se objevuje na počátku 9. století. Městská práva získalo v roce 1435. V roce 2018 se stalo Evropským hlavním městem kultury (společně s Vallettou).\n\nV Leeuwardenu začíná i končí Elfstedentocht (\"Závod jedenácti měst\").\n\n Nejstarší pozůstatky staveb odkryté nedaleko Oldehove pocházejí ze 2. století z římského období. Do 10. století je datováno trvalé osídlení, písemně je sídlo prvně zmíněno v roce 1285 v německých zdrojích. Městská práva získalo v roce 1435. Nejstarší stavbou města je protestantský kostel Grote of Jacobijnerkerk.\n\nV letech 1481–1494 byl k ochraně města vybudován souvislý systém bastionů příkopů. Vilém IV. Oranžský, poslední místodržící, který obýval Stadhouderlijk Hof, přesídlil v roce 1747 do Haagu. V první polovině 19. století byla opevnění zbořena.\n\nVedle amsterodamské patří židovská obec v Leeuwardenu k nejstarším v Holandsku, poprvé je zmiňována v roce 1645. Městská rada povolila roce 1670 muži zmiňovanému jako \"Jacob Žid\" vybudovat židovský hřbitov. To značí, že již tehdy zde žila natolik početná židovská komunita, že potřebovala hřbitov a další obecní zařízení. Půda pro \"Jodenkerkhof\" byla zakoupena v roce 1679 nedaleko věže Oldehoof. První synagoga byla postavena v 17. století a byla využívána i katolíky, neboť jim protestantská městská rada nedovolila postavit svatostánek.\n\n"}
{"id": "202930", "url": "https://cs.wikipedia.org/wiki?curid=202930", "title": "Henschel Hs 129", "text": "Henschel Hs 129\n\nHenschel Hs 129 byl německý bitevní letoun užívaný ve druhé světové válce. Jeho počátky spadají do konce 30. let, kdy byly na podkladě požadavků Říšského ministerstva letectví zahájeny konstrukční práce. Prototyp letounu vzlétl poprvé v květnu 1939. Tento dolnoplošník, který měl na ochranu pilota pancéřovanou vanu a neprůstřelná skla, zaujal. Ovšem nedostatečný výkon motorů, velikost řídicí páky i minimum informací na přístrojové desce vedlo k odmítnutí stroje do výzbroje armády. Firma Henschel začala letoun přepracovávat a montovala do něj kořistní francouzské motory Gnome-Rhône 14M. Ten byl sice relativně silný, ovšem v podmínkách ruské zimy se ukázal jako nespolehlivý. Tam totiž směrovaly dodávky tohoto stroje, který byl určen pro boj se sovětskými tanky. Ukázalo se ovšem, že i 30mm kanón Henschelu je nedostatečný a tak byl letoun vyzbrojován pumami a raketami. Později byl vybaven i protitankovým kanónem ráže 37 mm a koncem roku 1944 dokonce kanónem ráže 75 mm. Tento mezi německými piloty neoblíbený letoun dostal přezdívku „otvírák na konzervy“ nebo také \"louskáček tanků\". Přes poměrně slabé výkony se jednalo o velice účinný prostředek v boji proti tankům, obrněným vozidlům i mechanizované technice. \n\nHs 129B-2:\n\n"}
{"id": "202933", "url": "https://cs.wikipedia.org/wiki?curid=202933", "title": "Katapult (stroj)", "text": "Katapult (stroj)\n\nKatapult (z řec. \"kata\", proti a \"pallein\", vrhat; česky blída) je dnešní název pro starověký a středověký obléhací válečný stroj využívající torzní moment zkroucených lan a šlach k výstřelu většího projektilu, obvykle kamenů nebo jiných předmětů, které mohly napáchat nějaké škody. Na nepřítele bývala vystřelována také smůla či hořící dehet (způsobovaly zápalné škody) nebo fekálie (vyvolávaly epidemie a páchly). Katapulty se často umísťovaly na vyvýšené místo či na hradní věž.\n\nVe starověku a středověku byly používány při obléhání měst, pevností či hradů, obzvláště s úmyslem jim zbořit nebo poškodit hradby a potom tamtudy s útočícím vojskem proniknout dovnitř. V novověku je takřka úplně nahradila děla.\n\nŘekové již v antice vyvinuli několik druhů praků, které od nich okopírovali i Římané. První - balista - byla vylepšenou římskou kopií řeckých zbraní \"oxybeles\" a \"gastraphetes\". Další byl \"euthytonon\", jemuž Římané začali říkat katapulta; ten se ovšem od toho, co je dnes známo jako katapult, poněkud lišil. \"Palintonon\" byl euthytonon uzpůsobený ke střílení kulových projektilů podobně jako další stroj zvaný lithobolos (doslova vrhač kamenů).\n\nCo se dnes nazývá katapult, může být buď antický monagkon neboli onager, nebo středověký trébuchet.\n\nV současnosti se s katapulty lze setkat na bojištích občanské války v Sýrii, kde podle videí a fotografií na internetu protivládní povstalci pomocí různých strojů na principech katapultu vystřelují výbušné projektily. Dále se katapulty používají při simulaci starých bitev, například když je nadšenci rekonstruují, případně při natáčení filmů.\n\n\n"}
{"id": "202935", "url": "https://cs.wikipedia.org/wiki?curid=202935", "title": "Prezident Slovenské republiky", "text": "Prezident Slovenské republiky\n\nPrezident Slovenské republiky je hlavou Slovenské republiky. Reprezentuje Slovenskou republiku navenek i uvnitř a svým rozhodováním zabezpečuje řádný chod ústavních orgánů.\n\nPrezident především zastupuje Slovensko navenek, dojednává a ratifikuje mezinárodní smlouvy. Tuto svou pravomoc může přenést na vládu (a do nynějška tak učinili všichni slovenští prezidenti). Přijímá, pověřuje a odvolává vedoucí diplomatických misí.\n\nSvolává ustanovující schůzku NR SR. Může rozpustit NR SR, podepisuje zákony, jmenuje vládu a další státní funkcionáře, soudce, profesory, generály atd. Uděluje vyznamenání, odpouští a zmírňuje tresty, vyhlašuje referendum. Je hlavním velitelem ozbrojených sil, vypovídá válku (na základě rozhodnutí NR SR) a uzavírá mír, nařizuje mobilizaci ozbrojených sil, vyhlašuje válečný stav nebo výjimečný stav atd.\n\nZpůsob volby prezidenta je upravený především v Ústavě Slovenské republiky, v článcích 101 až 107 a v zákoně č. 46/1999 Z.z. o způsobu volby prezidenta Slovenské republiky, o lidovém hlasování o jeho odvolání a o doplnění některých dalších zákonů.\n\nPrezidenta Slovenské republiky volí slovenští občané v přímých volbách tajným hlasováním na pět let. Právo volit prezidenta mají občané, kteří mají právo volit do NR SR. Kandidáta na prezidenta navrhuje nejméně 15 poslanců NR SR nebo aspoň 15 000 občanů, na základě petice. Návrh musí být odevzdán předsedovi NR SR nejpozději 21 dní od vyhlášení voleb. Za prezidenta může být zvolený každý občan, který je volitelný do NR SR a v den voleb dosáhl věk 40 let.\n\nZa prezidenta je zvolený kandidát, který získá nadpoloviční většinu platných hlasů oprávněných voličů. Pokud ani jeden kandidát nezíská potřebnou většinu, koná se do 14 dní druhé kolo voleb. Do druhého kola postupují dva kandidáti, kteří získali v prvním kole nejvyšší počet hlasů.\n\nZvolený kandidát se ujímá funkce složením slibu před NR SR do rukou předsedy Ústavního soudu Slovenské republiky v poledne v den, kdy se má skončit volební období předcházejícího prezidenta. Stejná osoba může být zvolená za prezidenta nejvíce ve dvou po sobě následujících obdobích.\n\n\n\n\n"}
{"id": "202944", "url": "https://cs.wikipedia.org/wiki?curid=202944", "title": "Letiště Amsterdam Schiphol", "text": "Letiště Amsterdam Schiphol\n\nLetiště Amsterdam Schiphol (IATA: AMS, ICAO: EHAM, ) je největší nizozemské letiště ležící přibližně 17,5 km od centra Amsterdamu v okrese Haarlemmermeer. V roce 2018 bylo třetím nejrušnějším letištěm Evropy dle počtu přepravených pasažérů (71 milionů). Je základnou pro národní aerolinie KLM, ale i pro další dopravce jako Corendon Dutch Airlines, Delta Air Lines,Martinair, Transavia, TUI fly Netherlands a EasyJet.\n\nSchiphol má 5 hlavních runwayí a 1 pro malá letadla. Šestá runway byla dokončena v roce 2003 a již se připravuje výstavba sedmé.\n\nSchiphol využívá koncept jednoho terminálu, všechny služby jsou pod jednou střechou, vychází z jedné centrály. Tranzitní prostor letiště je stavebně propojen. Terminál je ale rozdělenen do odletových hal 1, 2 a 3. Na tyto části navazují jednotlivá nástupní mola (piers) B, C, D, E, F, G, H a M. Část A je ve výstavbě. Schiphol má k nástupu do jednotlivých letadel asi 165 nástupních bran, jednotlivě označených jako \"Gate\".\n\n\n\n\nPro přepravu z a na letiště slouží převážně nádraží (umístěné v podzemní části terminálu), které spojuje Schiphol se všemi většími městy Nizozemí. Do Amsterdamu lze cestovat po dvou tratích: směr centrum (Amsterdam Centraal) a směr jih (Amsterdam Zuid, Amsterdam Rai). Jízdní doba činí asi 15 minut na Amsterdam Centraal a asi 9 minut na Amsterdam Zuid.\n\n"}
{"id": "202945", "url": "https://cs.wikipedia.org/wiki?curid=202945", "title": "Hans Adolf Krebs", "text": "Hans Adolf Krebs\n\nSir Hans Adolf Krebs (25. srpna 1900 – 22. listopadu 1981) byl německým, později anglickým lékařem a biochemikem. Proslavil se popsáním tzv. cyklu kyseliny citrónové, známého také pod názvem \"Krebsův cyklus\", klíčového sledu reakcí v energetickém metabolismu buňky.\n\nNarodil se v Hildesheimu v Německu, Almě a Georgovi Krebsovým. Jeho otec, Georg, byl ušním, nosním a krčním chirurgem. Hans studoval medicínu na univerzitě v Göttingenu a také na univerzitě ve Freiburgu v letech 1918–1923. V roce 1925 získal titul Ph.D. na univerzitě v Hamburku. Poté odešel do Berlína, kde po jeden rok studoval chemii a kde se stal asistentem Otty Warburga v biologickém ústavu Kaiser Willhelm Institute do roku 1930. Pak se vrátil k lékařství do nemocnice v Altoně a pak na lékařskou kliniku na univerzitě ve Freiburgu, kde vedl výzkum a objevil močovinový cyklus.\n\nProtože byl židovského původu, bylo mu zakázáno provozovat lékařskou praxi a v roce 1933 byl nucen emigrovat do Anglie. Zde byl pozván do Cambridge, kde pracoval v biochemické laboratoři pod vedením Sira Fredericka Gowlanda Hopkinse (1861–1947). Krebs se stal profesorem biochemie na univerzitě v Sheffieldu v roce 1945. Krebsův zájem o meziprodukty metabolismu vyústil v roce 1932 k objevení močovinového cyklu a v roce 1937 k objevení citrátového cyklu.\n\nV roce 1953 byl oceněn Nobelovou cenou za fyziologii a medicínu za „Objevení citrátového cyklu“.\nByl také oceněn čestným členstvím na Girton College na univerzitě v Cambridge roku 1979.\n\nKrebs zemřel v Oxfordu v roce 1981. Jeho syn, Sir John Krebs, je také významným vědcem.\n\n\n\n"}
{"id": "202946", "url": "https://cs.wikipedia.org/wiki?curid=202946", "title": "Gotha G.I", "text": "Gotha G.I\n\nGotha G.I byl německý dvouplošný dvoumotorový bombardér používaný jednotkami Luftstreitkräfte na počátku první světové války.\n\nOskar Ursinus, zakladatel a editor německého leteckého časopisu \"Flugsport\", začal v roce 1914 s vývojem velkého dvoumotorového hydroplánu. V létě téhož roku byl Ursinus odveden do armády, kde návrh svého letounu přepracoval dle požadavků na kategorii Kampfflugzeug - bitevní letoun určený k útoku na pozemní cíle. Vzhledem k tomu, že byl letoun nejprve navržen jako hydroplán, měl vysoko posazený štíhlý trup spojený s horním křídlem a díky tomu měla posádka velmi dobrý výhled. Dva motory Benz Bz.II o výkonu 100 k (75 kW) byly posazeny poměrně blízko sebe na dolním křídle. Tím se minimalizovaly nepříjemné důsledky nerovnoměrného tahu obou vrtulí, stejně tak při výpadku jednoho z motorů byl letoun přece jen o něco lépe ovladatelný. Motory i posádku chránilo 200 kg těžké pancéřování.\n\nPrototyp, který byl zalétán v lednu 1915, se vyznačoval těžkou ovladatelností, nedostatečným výkonem motorů i chabou pevností konstrukce, což mělo za důsledek mnohá nebezpečná přistání. Přesto Idflieg podepsal objednávku na sériovou výrobu u firmy Gothaer Waggonfabrik AG, která od Ursinuse zakoupila licenci. Šéfkonstruktér továrny Hans Burkhard konstrukci letounu přepracoval a zjednodušil. Tato přepracovaná verze se stala známou jako \"Gotha-Ursinus-Heeresflugzeug\", nebo zkráceně \"GUH\" a později dostala název Gotha G.I či Gotha-Ursinus G.I. První sériový stroj opustil výrobní haly v červenci 1915. Tato verze letounu již byla poháněna dvěma silnějšími motory Benz Bz.III o výkonu 150 k (112 kW). Do konce roku 1915 firma Gothaer Waggonfabrik vyrobila celkem asi 20 kusů G.I.\n\n\n"}
{"id": "202954", "url": "https://cs.wikipedia.org/wiki?curid=202954", "title": "Elysejský palác", "text": "Elysejský palác\n\nElysejský palác ( ) je palác v centru Paříže, nedaleko Avenue des Champs-Élysées, po které má svůj název. Od roku 1873 je sídlem francouzských prezidentů. Soukromá rezidence prezidenta se nachází ve východním křídle budovy. Od 14. května 2017 zde sídlí prezident Emmanuel Macron.\n\nPalác byl vybudován v letech 1718-1722 podle plánů architekta Armanda Clauda Molleta. Krátce předtím koupil pozemek hrabě z Evreux, Henri-Louis de la Tour d'Auvergne. Po jeho smrti v roce 1753 získala palác od krále darem Jeanne-Antoinette Poisson, známá jako madame de Pompadour a nechala přestavět jeho interiéry. Zahrada byla zvětšena, vybavena sloupovím a podloubím a labyrintem. V té době byla Jeanne-Antoinette Poisson již několik let oficiální milenkou francouzského krále Ludvíka XV., kterému v roce 1764 svou rezidenci odkázala. Palác byl nyní v majetku Bourbonů a sloužil Ludvíkovi XV. nejprve k ubytování vyslanců a později jako výstavní prostor pro obrazy. V roce 1773 král prodal palác jednomu bankéři, ovšem jeho nástupce Ludvík XVI. jej v roce 1786 získal zpět a přenechal ho své sestřenici, Bathildě Orleánské, vévodkyni Bourbonské.\n\nZa Velké francouzské revoluce byla vévodkyně v dubnu 1793 uvězněna a uvolněný palác sloužil jako sklad nábytku zabaveného emigrantům a zatčeným. Ačkoliv vévodkyně získala palác o čtyři roky zpět, odešla později do exilu do Španělska.\nV roce 1805 palác získal Joachim Murat, švagr Napoleona I. a nechal ho přestavět. Tak vznikl plesový sál, který slouží od dob prezidenta Georgese Pompidoua k zasedání francouzské vlády (rada ministrů). Když se stal v roce 1808 králem v Neapoli, převzal palác opět Napoleon I. pro svou manželku Joséphine.\n\nV roce 1815 byl palác navrácen Bourbonům a vévodkyně jej vyměnila s králem Ludvíkem XVIII. za hôtel Matignon. Král roku 1816 předal Elysejský palác svému synovci Karlu Ferdinandovi, vévodovi z Berry a jeho manželce Marii Karolíně. Když vévoda o čtyři roky později zemřel, převzal palác opět král Ludvík Filip.\n\nFrancouzské Národní shromáždění prohlásilo palác v roce 1848 za sídlo budoucího prezidenta Druhé republiky. Sídlil zde prezident a posléze císař Napoleon III. Po vyhlášení Třetí republiky její první prezident Adolphe Thiers v paláci ještě trvale nesídlil, ovšem za jeho nástupce Mac-Mahona se od roku 1873 stal oficiálním sídlem francouzského prezidenta.\n\n\n"}
{"id": "202960", "url": "https://cs.wikipedia.org/wiki?curid=202960", "title": "Petr Esterka", "text": "Petr Esterka\n\nPetr Esterka (* 14. listopadu 1935, Dolní Bojanovice) je titulární biskup cefalenský a v letech 1999-2013 pomocný biskup brněnský. 9. prosince 2013 bylo oznámeno, že papež František přijal jeho rezignaci. Od té chvíle je emeritním pomocným biskupem brněnským.\n\nV roce 1957 uprchl před komunistickým režimem do Rakouska, vystudoval teologii jako alumnus římského Nepomucena. Kněžské svěcení přijal 9. března 1963 pro brněnskou diecézi. Posléze působil mezi českými krajany v USA, zejména v Texasu. Současně s tím v letech 1974 až 1995 působil v americkém letectvu.\n\nJeho hlavním pověřením byla péče o české krajany v cizině. Jeho biskupské heslo zní \"Euntes in mundum universum\" (česky \"Jděte do celého světa\").\n\n"}
{"id": "202967", "url": "https://cs.wikipedia.org/wiki?curid=202967", "title": "Mikrofinancování", "text": "Mikrofinancování\n\nMikrofinancováním rozumíme specifický druh finančních služeb. Patří sem mikroúvěry, mikroúspory či mikropojištění chudých lidí. Finanční instituce se těmto lidem snaží pomoci akumulovat určitou část peněz, což jim později může usnadnit rozhodování a také snížit možná rizika vyplývající z platební neschopnosti.\nVětšina těchto peněžních transakcí představuje malé částky, které nepřesahují 100 USD.\n\nMikrofinancování je často spojováno se 70. léty 20. století. Tehdy se totiž poprvé některé projekty orientovaly na dva klíčové body:\n\n\nDůkazní materiály shromážděné ekonomem-historikem Timothy Guinnanem z Univerzity Yale přinesly v oblasti mikrofinancování několik důležitých poznatků.\nGuinnane uvádí jako příklad úspěch německé „venkovské“ banky, kterou v r. 1864 založil Friedrich Wilhelm Raiffeisen. Banka do r. 1901 získala 2 miliony klientů z řad venkovských malorolníků – tento úspěch Guinnane přikládá právě schopnosti banky naplnit oba dva výše uvedené klíčové znaky. Podle něj byly chudým lidem, kteří navíc neměli téměř žádný přístup k jiným bankovním úvěrům, poskytovány potřebné informace k tomu, aby úvěr mohli získat zde.\nRaiffeisen také bojoval proti chudobě tehdy osvobozených nevolníků a proti lichvářskému vykořisťování, kterým tato skupina lidí v té době čelila.\nÚvěrová společnost, kterou v Quebecu založil Alphons Desjardins, se také řídila dvěma výše uvedenými principy. Desjardins spolu se svou manželkou Dorimene v ně opravdu silně věřili. Od r. 1900 (založení první úvěrové společnosti, kterou řídila Dorimene Desjardins) až do r. 1906 (přijetí odpovídající právní úpravy), totiž oba riskovali vlastní majetek, jenž byl použit jako krytí závazků této společnosti.\n\nStejně jako Raiffeisen se Desjardins silně znepokojoval chudobou. Motivem pro další činnost bylo i jeho opovržení lichvou. V r. 1897, kdy zastával funkci parlamentního zpravodaje, se dozvěděl o významném soudním případu v Montrealu (obžalovaný obdržel úvěr v hodnotě 150 USD a pak byl nucen zaplatit na úrocích 5000 USD).\n\nNová vlna v mikrofinancování vypukla v 70. letech a přinesla s sebou spoustu inovací a modernějších přístupů. Na začátku 70. let začalo několik průkopnických společností experimentovat s poskytováním úvěrů chudým a nezajištěným lidem. K těmto průkopníkům patřil např. Akhtar Hameed Khan.\n\nPrvní samostatnou bankou zaměřenou na mikrofinancování a rozvoj společnosti byla Shore Bank založená v r. 1973 v Chicagu.\nDalší zásluhy v oblasti mikrofinancování má profesor ekonomie Muhammad Yunus; traduje se, že v r. 1974 poskytl v Bangladéši první mikroúvěr. Později založil světoznámou Grameen Bank a v roce 2006 získal Nobelovu cenu za mír, čímž dostal mikrofinancování do povědomí široké veřejnosti.\n\nMicrofinancování se skládá z mnoha druhů finančních služeb, jako jsou např. úvěry a mikroúvěry, pojištění apod., přičemž tyto služby se vyznačují malými objemy co do hodnoty.\n\nPolitika mikrofinancování se setkala s celou řadou kritických ohlasů.\n\"Daniel Pearl\" a \"Michal M. Phillips\" si ve svém článku v deníku \"Wall Street Journal\" z r. 2001 kladou otázky týkající se Grameen Bank. Zabývali se zejména lhůtami splatnosti, inkasními metodami a dle jejich názoru problematickými účetními praktikami. (Celý článek v angličtině k nahlédnutí zde).\n\nHodně ohlasů kritizuje to, že přílišné zdůrazňování mikrofinancování ve vztahu k boji proti chudobě povede k omezení jiných druhů pomoci, jako je například vládní podpora chudých, sociální pomoc, apod.\n\nExistuje stále velmi málo výzkumů, které by se zabývaly skutečnou efektivností mikrofinancování jako nástroje pro ekonomický rozvoj. Zčásti je to způsobeno tím, že je velmi obtížně všechny dopady sledovat a měřit. Spousta nejasností vzniká také kolem toho, jestli je vlastně mikrofinancování tak důležitý nástroj pro boj s chudobou, jak jeho průkopníci a obhájci tvrdí.\n\nV oblasti mikrofinancování vznikly dva proudy, které se odvíjely od zaměření tvůrců mikrofinanční politiky – buď se více zaměřovali na zlepšení životních podmínek chudých či na čistě finanční stránku:\n\n\nZatímco první proud často \"doplňuje\" finanční služby službami dalšími (školství, vzdělávání, zdravotnictví), tak druhý proud je zaměřen čistě na finanční služby, přičemž se řídí následujícími pravidly:\n\nPříkladem prvního proudu je Women's World Banking nebo v Tanzanii působící česká nezisková organizace Maendeleo, druhý proud reprezentují např. ACCION International, BRI Unit Desa nebo partnerské instituce českého portálu MyElen.com.\n\nDalší z klíčových sporů se blíže zaměřuje na odpovídající cílové skupiny mikrofinančních služeb. Jeden z pohledů je ten, že nejdůležitější z mikrofinančních služeb je poskytování úvěrů chudým lidem, kteří jsou mnohdy velmi talentovanými podnikateli. Jestliže těmto lidem bude zpřístupněn úvěr, tak budou rozvíjet svůj podnik, zaměstnávat méně podnikavé sousedy a v důsledku tak podporovat místní ekonomický růst. To se pak odrazí v rychlém ekonomickém rozvoji.\nAčkoliv měl tento přístup významné výsledky ve městech rozvojového světa, tak selhal u chudých \"venkovských\" lidí, kteří měli buď malý, nebo žádný příjem, který by plynul odjinud než z výtěžků zemědělského statku.\nV rozvojovém světě se nerovnosti v příjmech lidí z měst a vesnic stále prohlubují, a to je značně neuspokojivý výsledek.\n\nOdhady Světové banky říkají, že v r. 2003 bylo na světě přibližně 1,2 miliardy lidí, jejichž živobytí na den nepřesáhlo 1 USD a 850 000 z nich žilo právě na venkově.\nJe stále více známo, že chudí lidé své úspory shromažďují doma – ale mnoho z nich mohou ztratit jen kvůli tomu, že domácnost pro úspory jednoduše není bezpečné místo. Je také jasné, že předtím, než venkovští malorolníci získají odvahu začít s podnikáním, tak si musí být schopni zajistit rezervy pro případ dalších nebezpečí – hlad, nemoci a přírodní pohromy. To vyžaduje přístup k bezpečnému, flexibilnímu účtu, který by banka umožnila zemědělci otevřít, i kdyby tam měl mít sebemenší zůstatky.\n\nV současné době se v oblasti mikrofinancování utvářejí \"nové přístupy\", které jsou doprovázené vznikem nových bank pro chudé lidi. Tyto banky jsou zcela zaměřeny na služby a zároveň fungují za účelem dosažení zisku. Snahou je podnítit úsilí klientů při sledování možných rizik, která mohou vzniknout v rámci jejich domácností, pomáhají při hledání podnikatelských příležitostí apod. Banky klientům nabízejí tyto podnikatelské příležitosti nejen za účelem zvýšení jejich příjmu, ale také za účelem ochrany a růstu jejich majetku. Poskytují úvěry jak spotřebního, tak obchodního typu, přijímají vklady, nabízejí pojištění a provádějí bezhotovostní operace.\nPříkladem takto fungující banky je od roku 2000 transformovaná \"Grameen Bank\" (označovaná jako „Grameen II“).\n\nPředstavitelé dalších moderních přístupů v oblasti mikrofinancování jsou \"Stuart Rutherford\", \"Graham Wright\", \"Madeleine Hirschland\" a \"Marguerite Robinson\".\nVýznamnou organizací fungující v oblasti mikrofinancování je Poradní skupina pro pomoc nejchudším (CGAP) (The Consultative Group to Assist the Poorest).\n\ncizojazyčná vybraná literatura:\n"}
{"id": "202972", "url": "https://cs.wikipedia.org/wiki?curid=202972", "title": "Olympic Watch", "text": "Olympic Watch\n\nOlympic Watch bylo mezinárodní občanské sdružení, které si kladlo za cíl uspořádání Letních olympijských her 2008 v demokratické a svobodné zemi. Ve vedení sdružení byly aktivní i české osobnosti. Jeho úvodní prohlášení bylo podepsáno 19. července 2001 v Praze.\n\nOlympic Watch se snažilo monitorovat situaci dodržování lidských práv v Číně a vytvářet aktivity, které dodržování lidských práv v Číně podpoří.\n\nV čele Olympic Watch stál výbor, jehož členy byli např. čeští senátoři Zdeněk Bárta a Jan Ruml, ministr zahraničních věcí ČR Karel Schwarzenberg či socioložka Jiřina Šiklová, stejně jako spisovatel Mario Vargas Llosa, politologové Timothy Garton Ash a Joshua Muravchik a další. Své členství ve výboru pozastavil Michael Žantovský, s Janem Rumlem spoluautor zakládacího prohlášení sdružení.\n\n\n"}
{"id": "202975", "url": "https://cs.wikipedia.org/wiki?curid=202975", "title": "Mugshot (software)", "text": "Mugshot (software)\n\nMugshot je komunitní softwarový systém vytvořený firmou Red Hat.\n\nNa rozdíl od běžných webových stránek je zde komponenta grafického klienta. Je nabízen větší komfort při komunikaci s přáteli. V současnosti je zahrnuta komponenta Web Swarm, která dovolí uživateli sdílet www odkazy a vést o tom diskuze. Komponenta 'Music Radar' zobrazuje, kterou píseň uživatel právě poslouchá a také umožňuje diskutovat. Mnoho vylepšení je plánováno v TV Party.\n\nMugshot je svobodný software. Velká část klientského kódu je distribuována pod GNU General Public License (GPL). Některé části serverového kódu jsou distribuovány GPL Open Software Licence 3.0 Apache License a MIT License, všechno jsou to svobodné licence.\n\n"}
{"id": "202976", "url": "https://cs.wikipedia.org/wiki?curid=202976", "title": "Jaroslav Křička", "text": "Jaroslav Křička\n\nJaroslav Křička (27. srpna 1882, Kelč – 23. ledna 1969, Praha) byl český hudební skladatel, dirigent, organizátor, pedagog a publicista. Byl bratrem Petra Křičky.\n\nVystudoval gymnázium v Havlíčkově Brodě a na pražské konzervatoři byl žákem Karla Knittla a Karla Steckera. Zde se přátelil s Vítězslavem Novákem i jeho žáky. Studia hudby dokončil jednoročním pobytem v Berlíně (1905–1906). Poté žil tři roky v Rusku (Dněpropetrovsk), kde se přátelil s Glazunovem a Tanějevem a všemožně tu propagoval českou hudbu. Založil zde například symfonický orchestr, který dirigoval a do místních novin psal české hudební aktuality. Po návratu do Prahy v roce 1909 se stal sbormistrem Hlaholu, se kterým prováděl mimo jiné i premiéry sborových děl Janáčka, Nováka a Jeremiáše. V roce 1918 byl jmenován profesorem skladby na pražské konzervatoři a v těžké době okupace byl jejím rektorem. Po roce 1945 se věnoval výhradně kompozici.\n\nPohřben je v Praze na Vyšehradském hřbitově.\n\nV raných skladbách je patrný ruský vliv, během pobytu v Rusku na něj zapůsobilo dílo Rimského-Korsakova i Musorgského (\"1. smyčcový kvartet „Ruský“\" (1907), \"Severní noci\" (1910), \"Tři bajky pro soprán a klavír\" (1917), \"Elegie na smrt Rimského-Korsakova\" (1918). Do povědomí širší veřejnosti se dostala díla \"Modrý pták\" – orchestrální ouvertura k Maeterlinckově pohádkové hře (1911), \"Písně rozchodu\" na slova Otakara Theera (1916) a hlavně opera \"Hipolyta\" (1910–1916) provedená v Národním divadle Karlem Kovařovicem a opera \"Bílý pán aneb Těžko se dnes duchům straší\" podle Oscara Wilda (přepracovaná 1930 a hojně provozovaná v zahraničí i díky dedikaci paní Rosy Newarch, která propagovala českou hudbu zvláště v Anglii).\n\nVe svém díle obsáhl všechny hudební druhy a žánry od písně (\"Naše paní Božena Němcová\" – 1959), symfonií (\"Symfonietta op. 77\" – 1942, \"Sinfonietta semplice\" – 1962), oper (\"Král Lávra\" – 1940, \"Psaníčko na cestách\" – 1944) až po filmovou hudbu (\"Cech panen kutnohorských\"). Jeho odkaz je patrný i v jeho tvorbě pro děti. Opery \"Ogaři\" (1919) – z ní známý \"Bábinčin maršovský valčík\", \"Dobře to dopadlo, aneb tlustý pradědeček\", \"Lupiči a detektivové\" (1932), \"Oživlé loutky\" (1943) a instruktivní skladby pro mladé klavíristy (\"Cirkus v pěti tónech\" – 1934) a houslisty (\"Malý Kubelík\" – 1933). Silný vliv měla na skladatele atmosféra domova a rodiny (\"Klavírní trio Doma\" 1923–1924).\n\nPři Letních olympijských hrách 1936 ve skladatelské soutěži získal bronzovou medaili za skladbu \"Horácká suita\".\n\nVydal několik popularizačních a informačních publikací a ke konci života byl jmenován zasloužilým umělcem.\n\n\n"}
{"id": "202977", "url": "https://cs.wikipedia.org/wiki?curid=202977", "title": "Gotha G.II", "text": "Gotha G.II\n\nGotha G.II byl německý dvouplošný dvoumotorový bombardér používaný jednotkami Luftstreitkräfte během první světové války. Letoun vyráběla firma Gothaer Waggonfabrik AG.\n\nGotha G.II má se svým předchůdcem G.I společného jen pramálo. Hlavní konstruktér firmy Hans Burkhard navrhl konstrukci zcela nového bombardéru, který se s prvním typem shoduje pouze v počtu nosných ploch, motorů a členů posádky. Přední část trupu byla potažena překližkou, zbývající části pevnou tkaninou. Trup a dvě velké motorové gondoly byly posazeny na dolním křídle. Každá gondola obsahovala palivovou i olejovou nádrž, které se nacházely pod osmiválcovými motory Mercedes D.IV, každý o výkonu 220 k (162 kW).\n\nPrototyp vzlétl v březnu roku 1916. Po letových zkouškách došlo k částečnému přepracování konstrukce, zejména k zvětšení plochy křídel, úpravám křidélek, podvozku a kýlu. Po úpravách byla v dubnu zahájena sériová výroba. G.II se dostal na frontu na podzim téhož roku, ale již na jaře 1917 došlo k jeho stažení v důsledku častých poruch klikových hřídelů motorů. Celkem se vyrobilo pouze 10 kusů typu G.II.\n\n\n\n"}
{"id": "202981", "url": "https://cs.wikipedia.org/wiki?curid=202981", "title": "Gene Simmons", "text": "Gene Simmons\n\nGene Simmons (rodným jménem Chaim Witz; 25. srpna 1949, Haifa, Izrael) je americký baskytarista, zpěvák a zakládající člen hard rockové skupiny Kiss. Z koncertů je známý kostýmem démona, pliváním ohně, pliváním umělé krve a vyplazováním jazyka.\n\nNarodil se ve městě Haifa na severu Izraele do rodiny maďarských Židů, kteří přežili holokaust. V roce 1957 se přesunul se svou matkou do New Yorku. Poté své jméno změnil na Gene Klein (Klein je jméno po matce) a na konci 60. let ho změnil na Gene Simmons. Jeho první skupinou byla \"Lynx\", která se později přejmenovala na \"The Missing Links\"; tuto skupinu pak rozpustil a založil skupinu \"Long Island Sounds\". Poté navštěvoval \"Sullivan County Community College\" a působil ve skupině \"Bullfrog Beer\". Na začátku 70. let se Stanleyem Eisenem (dnes známý jako Paul Stanley) založili skupinu Wicked Lester, která nahrála jedno album, které však nebylo vydáno.\n\nNespokojeni se zvukem kapely hledali jiné muzikanty a nakonec vzali bubeníka Petera Criscuolu a kytaristu Paula Frehleyeho (dnes známí jako Peter Criss a Ace Frehley), čímž položili základ Kiss.\n\nGene zažaloval Kinga Diamonda a velmi dlouhou dobu se s ním soudil, kvůli podobě jejich líčení. Gene požadoval od Kinga změnu líčení a finanční odškodnění a King požadoval jen změnu Geneho líčení. Když soud nebyl po několika letech stále schopný rozhodnout, King nakonec dobrovolně líčení změnil.\n\nDne 1. října 2011 se Gene oženil s Shannon Tweedovou, se kterou má dvě děti a žije s ní již od roku 1983.\n\n\n"}
{"id": "202988", "url": "https://cs.wikipedia.org/wiki?curid=202988", "title": "Tolerance", "text": "Tolerance\n\nTolerance (z latinského slovesa \"tolerare\", snášet, strpět) nebo snášenlivost znamená ochotu, schopnost nebo možnost člověka nebo společnosti žít vedle lidí s jinými názory, postoji a přesvědčeními nebo přijímat či dokonce snášet něco samo o sobě spíše nežádoucího nebo nepříjemného.\n\nV běžném užití, ve filosofii, v politice, v lékařství a ve společenských vědách se tolerancí obvykle rozumí schopnost nebo ochota vydržet, snést nebo dokonce uznávat něco, co člověku nebo společnosti není příjemné, ale proti čemu se z různých důvodů nebrání. Může to být proto, že to snášet musí, že jim nic jiného nezbývá; tak snáší člověk například žízeň, chlad, námahu, hluk, stres, nepříjemné prostředí a podobně. V tomto smyslu je jistá tolerance nezbytnou výbavou každého organismu, člověka i společenské skupiny.\n\nJistou míru tolerance vůči jiným, odlišným lidem a jejich zvyklostem nebo představám dále vyžaduje běžné soužití ve společnosti, jak to určuje například společenský mrav, zvyklosti či zdvořilost. Nároky na tuto toleranci postupně vzrůstaly, zvláště v oblasti západní kultury, a dále vzrůstají. Důvody pro toto zjištění lze hledat ve vývojových tendencích, mj. v přechodu od kdysi většinově homogenní společnosti, zvláště na venkově, ke společnosti se stále větším stupněm rozmanitosti sociální a názorové, za jakou lze považovat současnou převážně městskou (urbánní) společnost. V minulosti byla většina lidí v daném společenském prostředí vychována v téže kultuře a společnost různými způsoby vymáhala značnou konformitu všech svých členů. Tento stav se postupně měnil a nadále mění ve společnost heterogenní, za jakou je typologicky možno označit městské prostředí s jeho velkou mírou mobility, kulturní rozmanitosti a osobní volnosti.\n\nPro pojem tolerance je ovšem charakteristické, že zahrnuje také představu jisté meze, kam až lze odchylky od osobní, rodinné nebo společenské normy snášet čili tolerovat. Tato mez závisí na mnoha okolnostech:\n\nModerní společnosti potřebují poměrně velkou míru vzájemné tolerance nejen mezi svými členy, ale také vůči lidem značně odlišným, příchozím, migrantům, asylantům a podobně. Na druhé straně i tyto skupiny musí vykazovat určitou míru přizpůsobení většinové kultuře, například znalost jejího jazyka, dodržování jistých základních pravidel, respektování jistých hodnot. I když se míra společenské tolerance dá značně rozšířit, není nikdy neomezená a cítí-li značná část společnosti, že nároky na jejich tolerantnost jsou příliš veliké, vznikají nebezpečné reakce, které mohou vyvolávat rasismus, xenofobii a mohou být snadno zneužity politickými postavami. Demokratické společnosti proto obvykle zakazují a trestají propagaci těchto nebezpečných postojů a snaží se proti nim bojovat například výchovou, kulturou a podobně.\n\nPojem tolerance obvykle zahrnuje představu „snášení“ něčeho nežádoucího, nepříjemného. Naproti tomu pluralismus je filosofický směr, který zdůrazňuje význam rozmanitosti, například pro rozvoj tvořivosti, pro stabilitu společenských útvarů a podobně. Rozšiřuje tedy na společenské jevy postoj, který se v oblasti přírody prosazuje jako např. ochrana biodiverzity. Protože rozmanitost a odlišnost nejen snáší, ale také respektuje a propaguje, poskytuje i pro soudržnost společnosti pevnější základ než pouze negativní tolerance.\n\nOpakem tolerance je nesnášenlivost, která může být postavena například na odlišnosti ras, původu či vyznání.\n\nPapež František varoval před nesnášenlivostí, před lidmi, kteří „zvyšují zdi, stavějí bariéry a nálepkují lidi.“ Podle něj jsou uprchlíci, přistěhovalci a lidé různých ras a vyznání stále více vnímáni jako nepřátelé. Západní civilizace je ale podle něj založena na toleranci a solidaritě mezi lidmi.\n\n\n\n"}
{"id": "202995", "url": "https://cs.wikipedia.org/wiki?curid=202995", "title": "Caproni Ca.60", "text": "Caproni Ca.60\n\nCaproni Ca.60 Transaereo (známý také jako Noviplano nebo Capronissimo) byl experimentální devítiplošný létající člun italské firmy Caproni. Tento dopravní letoun měl být schopen pojmout 100 cestujících a osmičlennou posádku. První a jediný let se uskutečnil 4. března 1921 nad jezerem Lago Maggiore na hranicích Itálie a Švýcarska. Letoun pohánělo osm motorů, nosné plochy tvořily tři trojplošné řady křídel. Plováky po stranách každé řady křídel měly zajišťovat stabilitu člunového trupu při vzletu a přistání. Byl vyroben pouze jeden kus tohoto typu, který se zřítil do jezera po krátkém prvním letu, kdy dostoupal do výšky pouhých 18 metrů. Letoun byl neopravitelně poškozen. Osádka havárii přežila nezraněna. Vrak byl odvlečen na břeh a později byl zničen požárem.\n\n\n"}
{"id": "203000", "url": "https://cs.wikipedia.org/wiki?curid=203000", "title": "Argyrosaurus", "text": "Argyrosaurus\n\nArgyrosaurus („stříbrný ještěr“) byl zástupcem titanosaurních sauropodů, rozšířené skupiny dinosaurů, kteří představují největší suchozemské obratlovce všech dob. Svůj rodový název získal \"Argyrosaurus\" podle Argentiny, která je občas nazývána „Stříbrnou zemí“ (řecky \"argyros\" znamená „stříbro“ a \"sauros\" „ještěr“). Spolu s příbuzným africkým rodem \"Paralititan\" spadal do společné čeledi Argyrosauridae.\n\nJednalo se o obrovského titanosaura, který žil v období svrchní křídy před přibližně 100 až 94 miliony let. S délkou kolem 28 metrů, výškou kolem 8 metrů a hmotností kolem 42 tun byl jedním z největších známých suchozemských živočichů všech dob. Některé odhady velikosti běžných exemplářů argyrosaura jsou však podstatně nižší - délka asi 17 metrů a hmotnost 12 tun. Typový druh \"A. superbus\" byl popsán britským paleontologem Richardem Lydekkerem v roce 1893 na základě jediné obří kosti dolní končetiny.\n\n"}
{"id": "203002", "url": "https://cs.wikipedia.org/wiki?curid=203002", "title": "Rousínovec", "text": "Rousínovec\n\nRousínovec ( \"Altraussnitz\") je vesnice, část města Rousínova v okrese Vyškov. Nachází se jihovýchodně od Rousínova, při potoku Rakovci, v nadmořské výšce 235 metrů.\n\nPrvní písemná zmínka o Rousínovci (dříve \"Starém Rousínově\") pochází z roku 1331, kdy král Jan Lucemburský daroval část výnosu farního kostela v Rousínovci děkanství brněnské kapituly. Roku 1398 se zde již připomíná fara s farním kostelem svatého Václava. Tehdy byla k Rousínovci přifařena i Čechyně a Velešovice. Poté Rousínovec koupila svatopetrská kapitula v Brně od níž pravděpodobně dostal i pečeť z roku 1630 se zkříženým mečem, klíčem a radlicí. Sousední Rousínov bylo hrazené městečko, a tak během třicetileté války netrpělo tak jako Rousínovec. Na konci války v roce 1647 bylo zjištěno, že naživu zůstali pouze 4 z 20 usedlých. Před touto válkou bylo v Rousínovci 25 domů. Dne 9. června 1715 ves s kostelem a farou vyhořela, ohniskem požáru byla farní stodola. Tento požár byl tak silný, že se roztavily i zvony na kostelní věži. Další požáry zasáhly vesnici v roce 1807 (kdy shořela i báně kostela sv. Václava – od té doby má jen stanovou střechu) a 1857. Od roku 1833 je v Rousínovci škola. K Rousínovu byl Rousínovec připojen roku 1942, roku 1945 byl formálně osamostatněn, ale již roku 1948 byl k němu připojen definitivně. Jeho katastrální území bylo sloučeno s katastrálním území Rousínov u Vyškova roku 1968.\n\nVývoj počtu obyvatel za celou obec i za jeho jednotlivé části uvádí tabulka níže, ve které se zobrazuje i příslušnost jednotlivých částí k obci či následné odtržení.\n\n\n\n\n\n"}
{"id": "203003", "url": "https://cs.wikipedia.org/wiki?curid=203003", "title": "Předseda vlády Slovenské republiky", "text": "Předseda vlády Slovenské republiky\n\nPředseda vlády Slovenské republiky je označení vedoucího člena vrcholného výkonného orgánu Slovenské republiky, tedy vlády.\n\nPodle Ústavy Slovenské republiky platí pro premiéra:\n\nPodle Ústavy Slovenské republiky na návrh předseda vlády prezident Slovenské republiky jmenuje a odvolává další členy vlády a pověří je řízením ministerstev. \n\nPokud předseda vlády podá demisi, demisi podá celá vláda.\n\nPředseda vlády je nejen zodpovědný za celkový chod výkonné moci ve státě, ale má také spolu s ministrem zahraničních věcí značné kompetence v oblasti zahraniční politiky státu (spolupodepisuje s prezidentem mezinárodní smlouvy a pod.)\n\n"}
{"id": "203006", "url": "https://cs.wikipedia.org/wiki?curid=203006", "title": "Edubuntu", "text": "Edubuntu\n\nEdubuntu je verze linuxové distribuce Ubuntu, která se specializuje na školství. V Edubuntu je k dispozici Linux Terminal Server Project, mnoho výukových aplikací včetně GCompris, KDE Education Project, dále školní informační systém SchoolTool či správce počítačové učebny a monitorovací nástroj Epoptes. První vydání Edubuntu bylo 13. října 2005 – v den vydání Ubuntu 5.10, které mělo kódové označení \"Breezy Badger\".\n\nNa vývoji Edubuntu spolupracují učitelé a technici z mnoha zemí. Edubuntu je postaveno na základě Ubuntu a začleňuje architekturu klienta LTSP a také výukové aplikace, které jsou zaměřeny na věkovou kategorii 6 – 18 let.\n\nEdubuntu nyní vychází pouze v tzv. LTS verzích (verze s dlouhodobou podporou). Posledním vydáním je verze 14.04 LTS, verze 16.04 LTS nebyla vydána.\n\nHlavní cíl Edubuntu je poskytnout učiteli s omezenými technickými znalostmi a schopnostmi možnost za méně než jednu hodinu vybavit a efektivně spravovat učebnu výpočetní techniky nebo výukové prostředí on-line.\n\nHlavní cíle designu Edubuntu jsou sjednotit ovládání konfigurace, uživatelů a procesů, stejně jako dodat nejlepší svobodný software a digitální výukové materiály.\n\nTo také znamená, že je zaměřen na chudé a rozvojové země se snahou maximalizovat využití jejich zastaralého vybavení.\n\n\n"}
{"id": "203011", "url": "https://cs.wikipedia.org/wiki?curid=203011", "title": "Jacob Carter", "text": "Jacob Carter\n\nJacob Carter je fiktivní postava ve sci-fi seriálu Stargate SG-1. Jacob Carter byl generálem letectva Spojených států a otcem Samanthy Carterové a Marka Cartera. Jeho roli ztvárnil herec Carmen Argenziano.\n\nSelmak byl fiktivní mimozemský tvor ve sci-fi seriálu Stargate SG-1, patřící k rase Tok'rů, který sdílel s Jacobem Carterem jeho tělo. \n\nJacob Carter byl na Zemi generálem americké armády a také přítelem generála George Hammonda. Protože umíral na rakovinu, nabídli mu Samantha a generál Hammond spojení s Tok'rou Selmac. Jacob se tedy stal jejím hostitelem. Nadále pak plnil funkci prostředníka mezi lidmi z Tau'ri (ze Země) a Tok'ry. \n\nSelmac a Jacob sehráli velkou roli při zničení Apophise, zúčastnili se honu na goa'ulda Setha, který se skrýval na Zemi a spolu se Samanthou vyvinuli zbraň, schopnou zabít Anubisovy Kull vojáky. Pomohli také v boji proti replikátorům a významně přispěli k jejich likvidaci. Jacob a Selmac zemřeli spolu.\n\nZemřeli protože Selmac už byla stará a chvíli po spuštění antické zbraně upravenou tauri společně s ba´alem aby zničila replikátory Selmac zemřela. Jacob to nechtěl nikomu říct, poté co se mu přitížilo to prozradil. Avšak již se jej nepodařilo zachránit.\n"}
{"id": "203012", "url": "https://cs.wikipedia.org/wiki?curid=203012", "title": "George Hammond", "text": "George Hammond\n\nGenerálporučík (dříve generálmajor) George Hammond byl fiktivní postavou ve sci-fi seriálu Stargate SG-1. Hammond byl vdovec, jeho žena zemřela na rakovinu. Má vnučky Kaylu a Tessu. Mistr Bra'tac jej oslovoval Hammond z Texasu. Tuto postavu ztvárnil herec Don S. Davis.\n\nGenerál Hammond byl převelen na projekt hvězdné brány poté, co se myslelo, že hvězdná brána už nikam nevede, projekt byl přerušen a většina osazenstva byla odvelena jinam. Potom, co z nepoužívané Hvězdné brány vnikl do komplexu v Cheyennské hoře Apophis a zabil několik vojáků amerického letectva Hammond povolal plukovníka O'Neilla zpět do služby a sestavil tým SG-1. Přestože O'Neill si nejdříve generála neoblíbil, a to především kvůli jeho úmyslu poslat atomovou bombu na Abydos, již během prvních operací rozpoznal generálovu moudrost a později se stali přáteli.\n\nGenerál naprosto důvěřoval všem svým podřízeným a vždy je podporoval v řešení jejich problémů. Stejně tak veškeré osazenstvo základny nedalo na generála Hammonda dopustit a při pokusech NID o převzetí kontroly nad SGC prostřednictvím nového velícího důstojníka se vždy postaralo o jeho bezpečné navrácení do funkce. Jeho dvě vnučky NID použila k jeho vydírání. Před útokem goa'ulda Anubise na Zemi byl odvolán z funkce a převelen do Pentagonu. Na jeho místo nastoupila doktorka Dr. Elizabeth Weirová. Ta se později přidala k expedici a SGC začal velet generál Jack O'Neill.\n\nDefinitivní Hammondův konec v pozici velitele SGC znamenal až příchod Dr. Weirové. Ta sice nevelela dlouho, avšak poté co opustila projekt, na její pozici byl dosazen čerstvě povýšený brigádní generál Jack O'Neill. Hammond měl odejít do důchodu, avšak bylo mu svěřeno velení obrany Země před Anubisovým útokem. Později se stal velitelem \"Prométhea\" při letu na Atlantis, avšak kvůli incidentu při cestě se vrátil zpět na Zemi. Generál Hammond zemřel na infarkt (mimo scénu). Na jeho počest byla loď USS \"Phoenix\" přejmenována na USS \"George Hammond\".\n"}
{"id": "203014", "url": "https://cs.wikipedia.org/wiki?curid=203014", "title": "Ankylosaurus", "text": "Ankylosaurus\n\nAnkylosaurus („Neohebný/srostlý ještěr“) byl rod ptakopánvého dinosaura, jež zahrnuje druh (\"A. magniventris\"). Fosilie tohoto mohutného obrněného býložravce jsou známy z nejmladších vrstev křídového útvaru (věk maastricht, asi před 68 až 66 miliony let). \"Ankylosaurus\" byl popsán v roce 1908 paleontologem Barnumem Brownem.\n\nVzhledem ke skutečnosti, že není známa ani jediná kompletní kostra ankylosaura, jeho délka i hmotnost zůstává nejistá. Každopádně však šlo o jednoho z největších známých zástupců své čeledi. Některé odhady délky se pohybují okolo 9-11 metrů, jiné pouze okolo 6,25 m. Nejnižší odhady hmotnosti činí zhruba 4800 kilogramů. Gregory S. Paul v roce 2010 odhadl délku ankylosaura na 7 metrů a jeho hmotnost na 6000 kg. Vědecká studie z roku 2017 opět odhad velikosti ankylosaura navýšila, a to asi na 8 až 9 metrů délky a hmotnost kolem 8000 kg.\nPro ankylosaura je typické kostěné „brnění“, které chránilo celé zvíře před útoky velkých dravců. Ke stejnému účelu sloužila i masívní kostěná palice na ocase, představující nebezpečnou zbraň proti útočícím teropodům. \"Ankylosaurus\" měl stejně jako jeho příbuzný \"Euoplocephalus\" složitý systém smyček a ohybů, které mohly sloužit k zahřívání vdechovaného vzduchu nebo ke zlepšení čichu. Mohly také sloužit jako rezonanční dutina, která umožňovala hlasitý zvuk při komunikaci.\nJaký tělesný pach tento tyreofor za svého života vydával, už se nejspíš nikdy nedozvíme, protože ve fosilním záznamu se molekuly pachů nezachovávají. Existuje ale hypotetická možnost, že bychom podobnou informaci mohli získat analýzou velmi dobře dochovaných vzorků fosilií v budoucnosti.\n\nAnkylosaurus se často objevuje ve filmech i dokumentech. Nechybí například ve filmu \"Jurský park 3\", v dokumentech jako je \"Putování s dinosaury\" nebo v knižních příbězích, například v knize \"Poslední dny dinosaurů\".\n\n\n"}
{"id": "203016", "url": "https://cs.wikipedia.org/wiki?curid=203016", "title": "Henschel Hs 123", "text": "Henschel Hs 123\n\nHenschel Hs 123 byl německý dvouplošný střemhlavý bombardér a bitevní letoun užívaný především ve španělské občanské válce a v druhé světové válce.\n\nNěmecká firma Henschel se zabývala výrobou lokomotiv. Brzy po Hitlerově vzestupu k moci se Henschel rozhodl zabývat se návrhem a konstrukcí letadel, přičemž prvním z nich byl Hs 123. Letadlo bylo navrženo na základě požadavku z roku 1933 na střemhlavý bombardér pro potřeby znovu vzniklé Luftwaffe. Soutěže se zúčastnily firmy Henschel a Fieseler (s projektem Fi 98). Luftwaffe požadovala jednomístný dvojplošný střemhlavý bombardér. Generál Ernst Udet, eso z první světové války, předvedl první prototyp \"Hs 123V1\" (Werk-Nr.265) před veřejností 8. května 1935. První tři Henschelovy prototypy byly poháněny motory BMW 132A-3 o výkonu 650 hp (485 kW) a byly testovány v Rechlinu v roce 1936. Hladký kryt motoru měl jen první prototyp, další stroje \"Hs 123V2\" (Werk-Nr.266,D-ILUA) a \"Hs 123V3\" (Werk-Nr.267,D-IKOU) už měly těsně přiléhající kryt, který obsahoval 18 krytek chránících hlavy válců motoru, přičemž třetí prototyp měl i dva kulomety MG 17 ráže 7,92 mm. Henschelův prototyp vypadal se svými napínacími lanky, mezikřídelními vzpěrami a pevným kapotovaným podvozkem poněkud zastaralý, ale byl celokovové konstrukce, měl čisté linie a nadprůměrnou manévrovatelnost. Spodní křídla byla značně menší než vrchní křídla.\n\nCelkové výkony Hs 123 V1 předčasně ukončily všechny šance na úspěch tradičněji koncipovaného Fi 98, který byl zrušen poté, co byl postaven jediný prototyp. Během testování předvedl Hs 123 schopnost vybrat téměř vertikální střemhlavý let, ale 2 prototypy byly zničeny během armádních zkoušek při haváriích, v důsledku poškození struktury křídel (při střemhlavém letu se utrhlo horní křídlo při vysokých rychlostech). Čtvrtý prototyp \"Hs 123V4\" (Werk-Nr.670,D-IZXY) měl proto zesílenou konstrukci centroplánu a křídel, konkrétně šlo o osazení silnějších trupových podpěr křídla. Tento letoun byl, po dalších zkouškách, přijat pro sériovou výrobu. První kusy verze Hs 123A-1 byly odeslány bojovým jednotkám na jaře roku 1936. S motorem BMW 132Dc o výkonu 880 hp (656 kW).\n\nHs 123 byl zamýšlen jako náhrada dvojplošného průzkumného a střemhlavého bombardéru Heinkel He 50, ale také jako prostředník před zařazením do služby Junkersu Ju 87. Proto byla výroba omezena a nebyly plánované další vylepšení, přestože byla v roce 1938 sestrojena vylepšená verze Hs 123b. Byl předložen návrh osadit letadlo silnějším, 960 hp (716 kW) motorem BMW 132 K, ale nedostal se dál než na úroveň prototypu Hs 123 V5. Prototyp V6 se stejným motorem a zatahovatelným krytem kokpitu se měl stát verzí Hs 123c.\n\nNavzdory všemu produkce typu Hs 123 skončila v říjnu 1938 po postavení méně než 1 000 strojů ve všech verzích.\n\nMalé předsériové množství Hs 123 A-0 bylo pro Luftwaffe dokončeno v roce 1936 k testování v polních podmínkách. Tuto první zásilku následovala jemně modifikovaná série Hs 123 A-1 – první skutečné sériové kusy. Sériové stroje měly pancéřovanou opěrku hlavy, aerodynamický kryt, odnímatelnou kapotáž podvozku a kapotované ostruhového kolo. Hlavní náklad zbraní sestával ze čtyř 50 kg pum SC50, které byly umístěny na závěsnících na dolním křídle spolu s dalšími 250 kg pumami SC250 na vidlici pod trupem. Obvykle tam však byly umístěny přídavné nádrže, které byly v případě nouze odhozeny. V předku letadla byly 2 kulomety MG 17 ráže 7,92 mm synchronizované, aby střílely okruhem vrtule.\n\nStroj byl zařazen do služby v jednotce \"StG 162\" na podzim roku 1936. Jeho kariéra se předčasně zkrátila s příchodem Ju 87A do této jednotky. Zbývající Hs 123 byly začleněny do dočasné jednotky \"Fliegergeschwader 100\" v době Mnichovské krize. Tato jednotka vznikla z nouze, používala zastaralá letadla a její hlavní úlohou byly útoky na pozemní cíle.\n\nPodepsáním Mnichovské dohody krize skončila, jednotka byla rozpuštěna a její členové byli převeleni do jiných jednotek. V průběhu roku 1939 již Luftwaffe považovala Hs 123 za zastaralý, a to i navzdory úspěchům v Španělské občanské válce. Letky přímé pozemní podpory (\"Schlachtgeschwader\") byly rozpuštěny, přičemž zůstala jen jedna letka II. (Schl)/LG2, která byla vybavena stroji Hs 123.\n\nV téže době bylo na žádost plukovníka (později polního maršála) Wolframa von Richthofen, náčelníka štábu Legie Condor, převeleno do Španělska 5 strojů Hs 123 v roli taktických bombardérů.\n\nV jejich zamýšlené roli se Hs 123 ukázaly jako omyl, překážel jejich malý dolet a schopnost nést jen malé množství pum. Namísto toho byly Hs 123 se základnou v Seville použity k podpoře pozemních vojsk, což byla role, v níž jejich malý dolet nebyl až takovou překážkou a jejich schopnost přesného bombardování byla důležitější než velká nosnost. Bojové nasazení Hs 123 prokázalo neobyčejnou pružnost při misích podpory pozemních vojsk, kdy byl schopen absorbovat i velké poškození a dokonce i přímé zásahy do trupu a motoru.\n\nVelkým dojmem zapůsobil Hs 123 na frankisty v bojových podmínkách a proto od Německa odkoupili celou zkušební letku a objednali dalších 11 strojů. Ve Španělsku byly Hs 123 známé jako „Angelito“ (andílek) a nejméně jeden Hs 123 byl ve službách španělských vzdušných sil (\"Ejército del Aire\") ještě dlouho po občanské válce.\n\nDvanáct kusů Hs 123 bylo prodáno do Číny, kde byly nasazeny v čínsko-japonské válce v roli střemhlavých bombardérů proti japonským válečným lodím podél řeky Jang-c’-ťiang a to hlavně v roce 1938.\n\nZa druhé světové války byly letouny nasazeny při přepadení Polska, v kampani proti Francii, balkánském tažení a na východní frontě. Především na východní frontě se letoun velice osvědčil při bitevních akcích. Platilo to dokonce do té míry, že byla zvažována možnost obnovení jeho sériové výroby, kterou však už nebylo možné snadno obnovit a zbylé letouny byly vyřazovány až v roce 1944, po naprostém opotřebování a vyčerpání náhradních dílů.\n\nNa východní frontě vykonávaly Hs 123 také rušivé noční přepady podobné těm, jaké prováděli Sověti na svých strojích Polikarpov Po-2. Stejně tak Němci užívali k této činnosti své dvouplošníky \"Henschel Hs 123\", Heinkel He 46, Heinkel He 50, Gotha Go 145, Arado Ar 66 a další.\n\nV době vypuknutí bojů bylo posledních 39 Hs 123 přidělených jednotce II. (Schl)/LG 2, která byla nasazena do bojů v Polsku. Tato jednotka se ukázala jako zvlášť úspěšná. Kvílíc nad hlavami nepřátelských vojáků Hs 123 shazoval své pumy s ničivou přesností. Odstrašující aspekt útoku Hs 123 byl hluk jeho motoru, který pilot mohl nastavit změnou otáček, čímž dosáhl zvuk podobný kulometné střelbě. Znovu prokázal schopnost snést velké poškození a následné bezpečné přistání. Pozemní personál považoval stroj za spolehlivý v polních podmínkách, operující z jednoduchých základen blízko fronty.\n\nPolské tažení bylo pro letadlo, které nejvyšší velitelství Luftwaffe považovalo za zastaralé, velkým úspěchem. V průběhu roku byl Hs 123 znovu v akci při bleskových útocích na Nizozemsko a Francie. Generál Heinz Guderian byl mnohokrát okouzlen časem opakovaného nasazení jednotky II. (Schl)/LG 2. Na základnách Luftwaffe, které byly co nejvíce předsunuty k frontě. Hs 123 nalétaly více misí za den než jiné jednotky, a znovu a znovu dokázaly svou hodnotu při podpoře pozemních vojsk. Jelikož Ju 87 Štuka byla zatím nasazována spíš jako taktický bombardér než skutečný stroj k podpoře pozemních jednotek, Hs 123 pokračoval v této roli ještě nějakou dobu, protože jiný stroj podobných schopností nebyl Luftwaffe k dispozici. Přesto se počty Hs 123 neustále snižovaly v důsledku opotřebení.\n\nBitvy o Británii se Hs 123 nezúčastnil, protože Lamanšský průliv se ukázal jako značná překážka pro letadla s krátkým doletem. Jediná jednotka vybavena Hs 123, II. (Schl) / LG 2, se stáhla do Německa k přezbrojení na typ Messerschmitt Bf 109E, což byla verze stíhacího bombardéru. Přestože Bf 109E neměl větší nosnost než Hs 123, měl větší dolet a byl schopen sebeobrany účinnější než Hs 123.\n\nNa začátku balkánského tažení bylo 32 kusů Hs 123, které byly po pádu Francie vyřazeny, povolány zpět do služby v jednotce 10. (Schl)/LG 2. Stroj si počínal dost dobře na to, aby byl nasazen i při operaci Barbarossa.\n\nNa začátku operace Barbarossa byla jedinou německou jednotkou, která byla určena pro přímou pozemní podporu byla II.(Schl)/LG 2 vybavená 38 stroji Bf 109 E a 22 Henschely Hs 123. Během služby na východní frontě byly zbylé Hs 123 upraveny sejmutím krytů podvozku, přidáním pancéřování, speciální výstrojí a také přidáním kulometů nebo dokonce kanónů pod křídla.\n\nBěhem počáteční fáze se jednotka účastnila bojů nad severní a jižní částí fronty, včetně krátké služby během podpory bojů kolem Leningradu a také se účastnila bojů u Vjazmy a Brjansku. První týdny odhalily problémy s Bf 109E, které pronásledovaly problémy s podvozkem a motorem v jejich roli stíhacích bombardérů. Jejich vodou chlazený motor byl také zranitelnější zbraněmi menší ráže než hvězdicový motor Hs 123.\n\nZima přinesla potíže všem německým silám v SSSR a piloti v otevřených kokpitech Hs 123 velmi trpěli. Přesto se Hs 123 zúčastnily bojů o Moskvu. V lednu byla jednotka přejmenována na SchlG 1 – první jednotku čistě orientovanou na pozemní útoky. Hs 123 byly zařazeny do jednotky 7./SchlG 1.\n\nTato „nová“ jednotka se v květnu 1942 zúčastnila bitvy o Sevastopol. Po ní operovala nějaký čas v jižním sektoru, zúčastníc se druhé bitvy o Charkov a později bojů o Stalingrad. Postupně se malý počet letuschopných Hs 123 stále zmenšoval. Letadla byla stažena z leteckých škol a dokonce z vrakovišť z celého Německa, aby nahradila ztráty. Junkers Ju 87, který měl být náhradou Hs 123, začal být také používán na podporu pozemních vojsk, zanechávajíc taktické bombardování novějším typům.\n\nNejvětší hold užitečnosti Hs 123 vzdal v lednu 1943 generálplukovník Wolfram von Richthofen, tehdejší velitel Luftflotte 4, když se ptal jestli by byla možnost znovu začít s produkcí Hs 123; protože stroje si v dějišti bojů, kde si sníh, bláto a led vybraly vysokou daň na modernějších strojích, počínaly dobře. Nebylo to však možné, protože továrna Henschel již rozebrala všechny montážní linky a stroje v roce 1940.\n\nPo tom, co se zúčastnila bojů u Kurska, se SG1 vrátila na Krym a tam během pozdního jara 1944 nakonec vyřadila letadlo, které si počínalo dobře nad celou Evropou, od Španělska po Leningrad. Poslední stroj Hs 123 vyměnila jednotka 7./SG 1 v polovině roku 1944 za Ju 87, typ který ho měl nahradit již v roce 1937.\n\nHs 123 které ještě zůstaly letuschopné byly přeřazeny na druhotné úkoly, jako například shazování zásob nebo tažení kluzáků.\n\n\n\n1× hvězdicový, vzduchem chlazený motor BMW 132Dc\n\n\n"}
{"id": "203018", "url": "https://cs.wikipedia.org/wiki?curid=203018", "title": "Access Control List", "text": "Access Control List\n\nACL (anglicky access control list, česky doslova \"seznam pro řízení přístupu\") je v oblasti počítačové bezpečnosti seznam oprávnění připojený k nějakému objektu (např. souboru). Seznam určuje, kdo nebo co má povolení přistupovat k objektu a jaké operace s ním může provádět. V typickém ACL specifikuje každý záznam v seznamu uživatele a operaci. Například: Záznam v ACL [\"Pepa, smazat\"] pro soubor \"XYZ\" dává uživateli \"Pepa\" právo \"smazat\" soubor \"XYZ\".\n\nU bezpečnostního modelu používajícího ACL systém před provedením každé operace prohledá ACL a nalezne v něm odpovídající záznam, podle kterého rozhodne, zda operace smí být provedena.\n\nJednou ze základních otázek při tvorbě bezpečnostního modelu založeného na ACL je otázka, jak bude možno editovat samotné ACL. Systémy, které používají ACL, se dají klasifikovat do dvou kategorií: volitelné ( ) a povinné ( ).\n\nSystémy s volitelným řízením přístupu umožňují tvůrci či vlastníkovi objektu plně řídit přístup k objektu, včetně například úpravy ACL tak, aby přístup získal kdokoli jiný. U povinného řízení přístupu (též „nevolitelné řízení přístupu“) jsou všechny operace podmíněny i omezeními stanovenými operačním systémem ještě nad rámec omezení definovaných v ACL.\n\nTradiční systémy ACL stanovují oprávnění uživatelům jednotlivě, takže systém s velikým počtem uživatelů se poněkud obtížně spravuje. Modernějším přístupem pak jsou bezpečnostní modely založené na tzv. \"rolích\", kdy jsou oprávnění přidělována rolím (např. „správce“, „sekretářka“) a uživatelům jsou přidělovány jednotlivé role.\n\nSeznam je datová struktura, obvykle tabulka obsahující položky specifikující práva uživatele nebo skupiny k určitým objektům, jako jsou programy, procesy, nebo soubory. Tyto položky známé jako položky pro řízení přístupu (ACE) ve Windows, OpenVMS a Mac OS X operačních systémech. Každý dostupný objekt obsahuje identifikátor v ACL. Specifická přístupová práva rozhodují o povolení nebo oprávnění, jako který uživatel ma právo čtení, zápisu, nebo provedení objektu. V některých provedeních může ACL řídit, zdali může uživatel nebo skupina uživatelů měnit ACL na nějaký objekt.\nPřestože ACL je standardem POSIX, jeho implementace v různých operačních systémech se výrazně liší. Ochranné koncepty POSIX .1e a .2c byly staženy, když se stal jejich rozsah příliš široký, a práce by nebyla kompletní, ale dobře propracované části definující ACL se široce implementovaly a známe je jako „POSIX ACL“.\n\nU počítačových sítí se jako ACL označuje seznam pravidel popisující porty nebo (síťové) démony, které jsou dostupné na počítači (či jiném zařízení na síťové vrstvě), a u každé seznam zařízení a sítí, které mohou tuto službu používat. ACL mohou být jak na konkrétních serverech, tak i na routerech. Zpravidla existují oddělená ACL pro příchozí a odchozí data. Viz též firewall.\n\n"}
{"id": "203022", "url": "https://cs.wikipedia.org/wiki?curid=203022", "title": "Era (hudební projekt)", "text": "Era (hudební projekt)\n\nEra je francouzský hudební projekt vytvořený Ericem Levim, jehož písně založené na kostelních chórech mají texty psané v jazyce blízkému latině. Nejbližším žánrem tohoto projektu je New Age, hudba je mixem klasické hudby, opery, gregoriánských chvalozpěvů a rocku.\n\n\n"}
{"id": "203023", "url": "https://cs.wikipedia.org/wiki?curid=203023", "title": "ACL", "text": "ACL\n\nZkratka ACL má více významů:\n\n"}
{"id": "203024", "url": "https://cs.wikipedia.org/wiki?curid=203024", "title": "Chi Oang", "text": "Chi Oang\n\nChi Oang (též Chi Wang nebo Chih Yuan) (30. dubna 1872 – 1946) byla čínská křesťanka a kmenová misionářka, působící na Tchaj-wanu.\n\nNarodila se jako dcera kmenového náčelníka Tayalů. Počátkem 20. století sehrála významnou roli při usmíření svého kmene s Japonci, kteří tehdy Tchaj-wan ovládali.\n\nVe věku 52 let se stala křesťankou a vstoupila do presbyteriánské církve, po absolvování biblické školy začala roku 1931 misijně působit mezi lidmi svého kmene. Církevní sbory, které díky jejímu misijnímu působení vznikly, čítaly v roce 1946 na čtyři tisíce členů.\n\n"}
{"id": "203028", "url": "https://cs.wikipedia.org/wiki?curid=203028", "title": "František Němec (sochař)", "text": "František Němec (sochař)\n\nFrantišek Němec (5. leden 1882 Hřiště – 10. března 1918 Bachmač) byl český akademický sochař.\n\nFrantišek Němec se narodil v Hřišti v domku čp. 32. Svá první léta strávil ve své rodné vísce a zde vychodil základní osmiletou školní docházku. Od ostatních chlapců se nikterak nelišil, až na veliké nadání ve výtvarném oboru. Rád si kreslil, modeloval nebo úplně nejraději vyřezával pomocí malého nožíku figurky ze dřeva. Jeho učitel Aleš Klaus si jeho nadání povšimnul a doporučil rodičům, aby ho dali učit řezbářem do Jihlavy. Brzy mu byly svěřovány náročné řezby a zdobení honosného nábytku. Ve třetím roce studia dokonce dostal příležitost zdokonalit se ještě ve Frankfurtu nad Odrou. V Praze-Bubenči si pak sehnal malý podkrovní byteček. Do něj si vzal ještě dvě mladší sestry. Živil sebe i svoje sestry příležitostnou řezbařinou. Šlo mu však hlavně o to aby mohl navštěvovat večerní pokračovací uměleckoprůmyslovou školu. Nejdříve se stal žákem prof. Stanislava Suchardy. Později mu prof. Sucharda doporučil, aby pokračoval ve studiu na umělecko průmyslové vyšší škole sochařské. Přijímací zkoušky absolvoval u tehdejšího ředitele J. V. Myslbeka. Byl přijat, profesor J. V. Myslbek, jemuž tehdy dělal asistenta Novoměstský rodák Štursa, si jej vybral jako svého žáka. Prodejem drobných prací zejména do Topičova paláce živí nejen sebe, ale i své dvě sestry, které s ním sdílejí pronajatý malý byt a je podporuje na studiích dívčí průmyslové školy.\n\nNež František stačil založit rodinu a plně se umělecky rozvinout, přišla první světová válka. V červenci roku 1914 byl František povolán na východní frontu. 8. září 1914 padl do ruského zajetí. Ale ani v zajateckém táboře u Kazaně nezůstal nečinný. Celou dobu kreslil, modeloval a sochařil. Na jedné tamní výstavě byla jeho práce poctěna 1. cenou. Jeho nejvýznamnější dílo z té doby, poprsí Michaila Vasiljeviče Lomonosova, bylo tehdy zakoupeno pro univerzitu v Kazani, kde se prý nachází dodnes.\n\nFrantišek nejen modeloval a sochařil, ale skládal také básně jejichž texty se dochovaly v rodinné korespondenci a část jich byla zveřejněna v příloze novin Národní osvobození č.21. 10. března 1932 po názvem \"Bachmačský voják František Němec\"zahynul z 9. na 10. března u Doče. Tyto básně o něm hodně vypovídají.\n\nFrantišek Němec\n\nNaše jaro\n\nPsáno v zajetí v červnu r. 1917.\n\nMinulo jaro---\n\nminulo již třetí\n\nslavíci píseň dopěli.\n\n<nowiki>---------------------------------</nowiki>\n\na naše píseň dosud v prsou bouří,\n\nmy tři sta let jsme trpěli.\n\nMy tři sta let jdem se sklopenou hlavou,\n\nmy tři sta let domova domova neměli\n\nmy tři sta let čekáme chvílí pravou,\n\nčekáme jara, abychom zapěli.\n\n<nowiki>-----------------------</nowiki>\n\nByl hluboce přesvědčen, že se vrátí domů, a toto své přesvědčení vylíčil ve své básni, kterou sepsal 20. března 1917. Ovšem jeho touhy se nevyplnily. V řadách českých legionářů se zúčastnil bitvy u Bachmače ve které patrně zahynul. Ode dne 10. března 1918 byl nezvěstný, následujícího dne byl prohlášen za mrtvého.\n\nNáš voják\n\nPsáno v Berezani na Ukrajině dne 10. ledna r. 1918\n\nJsem český bojovník -\n\njdu, kam Bůh mi velí\n\n<nowiki>-----------------------------</nowiki>\n\nmne vojna řemeslem se nikdy nestává,\n\nžoldnýřem nejsem,\n\nni z cirku zápasníkem,\n\njenž za žold, za kus zlata sebe prodává.\n\nJsemť já bojovník boží.\n\nTen za kořistí nejde,\n\nmne pro to, co mi patří, Bůh můj posílá.\n\nJdu rád - jsem šťasten,\n\nže dopřáno mi jesti\n\nbojovat pro vlast, jež mne zrodila.\n\nVzpomínka plukovníka Ph.Dr.Jiřího Čermáka jeho velitele.\nV květnu 1932 byla na jeho rodném domě odhalena pamětní deska. Na této akci pořádané Jednotou legionářskou obce Přibyslavi se podílelo mnoho přibyslavských občanů a také přibyslavských rodáků žijících v Praze. \n\nNa výstavách Jednoty umělců výtvarných v Praze v letech 1912-1914 vystavil díla:\n\nJeho díla jsou součástí expozice Městského muzea v Přibyslavi.\n\n\n"}
{"id": "203030", "url": "https://cs.wikipedia.org/wiki?curid=203030", "title": "Vincent d'Indy", "text": "Vincent d'Indy\n\nPaul Marie Théodore Vincent d'Indy (27. března 1851 Paříž - 2. prosince 1931 tamtéž), francouzský hudební skladatel a pedagog.\n\nPaul Marie Théodore Vincent d'Indy se narodil do vojenské royalistické rodiny katolického přesvědčení. Již od útlého mládí bral hodiny klavíru, ale aby potěšil svou rodinu, začal později studovat práva. Nakonec se však rozhodl věnovat hudbě a stal se oddaným žákem Césara Francka na Pařížské konzervatoři. Jako jeho následovník začal d'Indy obdivovat to, co považoval za standardy německého symfonismu.\n\nVincent d'Indy roku 1894 založil společně s Charlesem Bordenem a Alexandrem Guilmantem franckistickou konzervatoř Schola Cantorum. D´Indy zde a na Pařížské konzervatoři vyučoval až do své smrti. Ačkoliv byl d'Indy za svého života často obviňován z antisemitismu (stejně jako jeho hudební inspirace Wagner), což ho společně s jeho monarchistickým smýšlením vedlo k připojení k \"League de La Patrie française\" během Dreyfusovy aféry, přesto si získal obdiv a vážnost u kolegů se zcela opačným smýšlením, jako byli např. Camille Saint-Saëns, Claude Debussy, Pierre Monteux a Charles Munch. Mezi mnohými jeho žáky byli například Erik Satie, Bohuslav Martinů, Albert Roussel, Isaac Albéniz, Arthur Honegger, Darius Milhaud (jenž pocházel ze židovské rodiny) a Joseph Canteloube (který později napsal d'Indyho životopis). \n\nDnes se hraje už jen málo z d´Indyho hudby. Jeho nejznámějšími díly jsou pravděpodobně Symphonie Cévenole neboli Symphonie sur un chant montagnard français (Symfonie o francouzském horském zpěvu) pro klavír a orchestr (1886) a Istar (1896), symfonická báseň ve formě několika variací. Mezi jeho další díla patří orchestrální i komorní hudba, skladby pro klavír, písně a několik oper (včetně opery \"Fervaal\" z roku 1897). Stejně jako díla Franckova, i d'Indyho práce vykazovala silný vliv Wagnera. D'Indy dokonce navštívil premiéru jeho \"Prstenu Nibelungova\" na Bayreuthských slavnostech v roce 1876.\nD'Indy byl činný také jako hudební pedagog a stal se spoluautorem třísvazkové knihy \"Cours de composition musicale\" (1903) a autorem studií o Franckovi a Beethovenovi. \n\nD'Indy zemřel roku 1931 v Paříži.\n\n\n"}
{"id": "203031", "url": "https://cs.wikipedia.org/wiki?curid=203031", "title": "Roman Podrázský", "text": "Roman Podrázský\n\nRoman Podrázský (24. února 1943 Přibyslav – 2. dubna 2001 Přibyslav) byl český akademický sochař, starosta města Přibyslavi, regionální mecenáš a první vydavatel Přibyslavského čtvrtletníku.\n\nPo absolvování základní školy v Přibyslavi chtěl jít na uměleckou školu, ale nebyl přijat. Další rok pracoval jako dělník v podniku Komunálních služeb. Nakonec se začal v Humpolci učit malířem pokojů.\n\nV roce 1961 u přijímacích zkoušek uspěl a nastoupil do prvního ročníku pražské Uměleckoprůmyslové školy se specializací na nástěnnou malbu v architektuře. Když školu dokončil, pokračoval ve studiu na Akademii výtvarných umění v Praze. Věnoval se už výhradně sochařství. Tento obor vystudoval u docentů Jiřího Bradáčka a Karla Hladíka. S jeho oborem mu též značně pomohli profesoři Krechler a Vodička.\n\nPo ukončení studia v roce 1970 přišly potíže s tehdejším režimem. Nepodvolil se totiž požadavkům, aby do své tvorby zahrnul „milicionáře a rudé hvězdy“; proto nebyl přijat do Svazu umělců. Měl velké problémy sehnat dostatek práce. Přesto se Podrázskému podařilo realizovat několik desítek uměleckých děl.\n\nVětšina jeho soch je z pískovce a nachází se v Přibyslavi. Největším a bezpochyby nejvyšším dílem tohoto sochaře je Mariánský sloup.\n\nNejrozsáhlejším dílem je křížová cesta v Meditační zahradě v Plzni-Doudlevcích, známá spíše pod názvem Památník obětem zla. Toto ojedinělé dílo z hořického pískovce se v mnohém odlišuje od klasické křížové cesty. Zatímco v klasické křížové cestě najdeme čtrnáct zastavení, zde jich napočítáme pouze dvanáct, avšak žádný výjev nechybí. Ve dvou případech jsou totiž dva z nich ztvárněna v jednom monumentu. Každá plastika navazuje na nějakou myšlenku z Bible.\n\nTento nejrozsáhlejší cyklus dvanácti skulptur, vznikající v letech 1986–1991, byl pak dokončen ještě souborem obrazů pro kapli Maxmiliána Kolbeho.\n\n25. května 1996 byl odhalen soubor 16 kamenů - pomníků vězňům uranových dolů na Jáchymovsku, Slavkovsku a Příbramsku. Sochař tento památník vytvořil na žádost Konfederace politických vězňů. Památník nese jméno Křížová cesta ke svobodě.\n\nRoman Podrázský se věnoval také umění malířskému. Byl i starostou města Přibyslavi, mezi nejvýznamnější projekty a akce té doby patří „Mlékárenské dny“, stavba nové radnice a oprava starého špitálu.\n\nPo jeho smrti v Přibyslavi vznikla ulice Podrázského a v roce 2006 byla v Přibyslavi a blízkém okolí vybudována Naučná stezka Romana Podrázského.\n\n"}
{"id": "203035", "url": "https://cs.wikipedia.org/wiki?curid=203035", "title": "La Louvière", "text": "La Louvière\n\nLa Louvière (valonsky \"\") je frankofonní město v Belgii.\nNachází se v arrondissementu Soignies ve valonské provincii Henegavsko.\nJe neoficiálním hlavním městem bývalé uhelné oblasti \"Centre\", která leží mezi oblastmi \"Borinage\" na západě a \"Pays Noir\" na východě.\nS více jak 78 000 obyvatel je La Louvière šestnáctá nejlidnatější obec v Belgii a pátá nejlidnatější ve Valonsku.\nJejí rozloha činí 64,24 km² a hustota zalidnění je 1205 obyvatel na km².\n\nLegenda o vlčici kojící dítě u La Louvière připomíná mytické zrození Říma.\nSkutečné počátky města však sahají do 12. století.\nV té době byla tato zalesněná oblast pravděpodobně domovem vlků a nesla název \"Menaulu\", odvozený od starofrancouzského slova pro vlčí doupě.\nÚzemí bylo součástí větší osady Saint-Vaast, která zahrnovala několik panství a patřila klášteru Aulne.\nDo roku 1284 byl název oblasti přeložen do latiny a následným překladem zpět do francouzštiny dosáhl dnešní podoby \"La Louvière\".\nPáni ze Saint-Vaast podporovali průzkum této oblasti bohaté na ložiska uhlí a roku 1390 se začalo s těžbou.\nOpatství Aulne však odmítalo poskytnout potřebnou infrastrukturu, a proto výraznější rozvoj těžby uhlí v této oblasti začal až v 18. století.\n\nV 19. století byly vybudovány silnice, kanály a železnice, díky kterým bylo možné vyvážet uhlí.\nVzhledem k dostatku této energetické suroviny se investovalo také do průmyslu.\nLa Louvière rychle předčila Saint-Vaast, ke kterému vždy patřila, a to jak v počtu obyvatel, tak po ekonomické stránce.\nZa 50 let se stala jedním z nejvýznamnějších měst ve Valonsku a roku 1869 byla uznána jako samostatné město.\nDnes je La Louvière po Charleroi, Lutychu, Namuru a Monsu pátým největším valonským městem.\n\n\n\nRoku 1977 byly v rámci politiky slučování obcí k La Louvière připojeny bývalé obce Boussoit, Haine-Saint-Paul, Haine-Saint-Pierre, Houdeng-Aimeries, Houdeng-Gœgnies, Maurage, Saint-Vaast, Strépy-Bracquegnies a Trivières. Dále k La Louvière patří vesnice Besonrieux, která byla dříve součástí bývalé obce Familleureux, jež dnes patří k obci Semeffe.\n\n\n\n"}
{"id": "203036", "url": "https://cs.wikipedia.org/wiki?curid=203036", "title": "Kyselina benzoová", "text": "Kyselina benzoová\n\nKyselina benzoová (lat. \"acidum benzoicum\") je nejjednodušší aromatická jednosytná karboxylová kyselina. Za normálních podmínek jde o bezbarvou až bílou krystalickou látku. Jedná se o slabou kyselinu. Využívá se jako konzervační prostředek, léčivo proti kožním infekcím a je velice důležitým prekurzorem v organické syntéze.\n\nV přírodě se vyskytuje jak volně tak i ve sloučeninách, hlavně v pryskyřici benzoe a v esterech (balzámech).\n\nKyselina benzoová se průmyslově vyrábí oxidací toluenu kyslíkem za katalýzy kobaltovým katalyzátorem. Laboratorně ji lze připravit oxidací toluenu manganistanem draselným, nebo reakcí fenylmagnesium bromidu s oxidem uhličitým a následným okyselením.\n\nLze ji také připravit uvolněním z její lépe dostupné soli, benzoanu sodného, a to pomalým přikapáváním silnější kyseliny chlorovodíkové do zředěného (5-6%) roztoku této soli. Výsledný produkt je poté odfiltrován a promyt vodou. Rekrystalizace z vody poskytne čistý produkt.\n\nCHCOONa + HCl → CHCOOH + NaCl\n\nKyselina benzoová (E210) a její soli (sodná E211, draselná E212 a vápenatá E213) se používají jako konzervační prostředky. Přidávají se do nápojů, ovocných výrobků, hořčice, chemicky vykynutého těsta a koření s pH pod 4,5.\n\nKyselina benzoová je velice důležitý prekurzor pro mnoho dalších organických látek, nejdůležitější jsou:\n\nPoužívá se v kombinaci s kyselinou salicylovou při léčbě kožních infekcí a může se využívat také proti akné.\n\nKyselina benzoová a její soli se také mohou používat v některých zubních pastách, v kosmetických přípravcích s pH pod 4 a některých deodorantech.\n\nKyselina benzoová se v těle odbourává na kyselinu hippurovou, která je koncovou sloučeninou metabolismu některých xenobiotik a je vylučována močí z těla. Lidské tělo vyloučí denně přibližně 0,44 g/l kyseliny hippurové, avšak pokud je organismus vystaven toluenu nebo benzoové kyselině, může tato hodnota být vyšší. WHO (Světová zdravotnická organizace) stanovila maximální tolerovatelný příjem na 5 mg/kg hmotnosti těla na den.\n\nNežádoucí účinky kyseliny benzoové při nadměrné expozici na tělo mohou vyvolat kopřivku, astma, rinitidu nebo anafylaktický šok.\n\nSmrtelná dávka LD je 1700 - 2530 mg/kg (orálně, potkan), smrtelná koncentrace LC pro ryby 214 mg/dm (48 h).\n\n"}
{"id": "203042", "url": "https://cs.wikipedia.org/wiki?curid=203042", "title": "Dobrá čajovna", "text": "Dobrá čajovna\n\nDobrá čajovna je mezinárodní frenčízová síť dvaceti dvou čajoven v České republice, na Slovensku, v Maďarsku, Polsku a USA. Obchodní značku Dobrá čajovna vlastní Spolek milců čaje.\n\nPrvní Dobrá čajovna byla otevřena 1. června 1993 v Praze na Václavském náměstí. Založili ji Aleš Juřina a Jiří Šimsa..\n\nMajitel sítě Dobrých čajoven v rozhovoru v pořadu České televize POKR tvrdí, že je pro Dobré čajovny charakteristická snaha o skloubení podávání čaje v jeho nejrůznějších podobách s typickým stylem interiéru a poslechem hudby. Obsluhující personál tvoří převážně muži, kteří jsou nazýváni „čajoví tovaryši“ a jsou školeni tak zvanými „čajovými mistry“, o kterých majitel tvrdí, že jsou průběžně vzděláváni ve znalostech čajů a jejich přípravy.\n\n"}
{"id": "203043", "url": "https://cs.wikipedia.org/wiki?curid=203043", "title": "Kropáč (zbraň)", "text": "Kropáč (zbraň)\n\nKropáč (též hvězda, morgenštern, méně obvykle jitřenka) je středověká zbraň v podobě palice s ostny. Nejčastěji má dlouhý bodec na vršku hlavy a řadu menších bodců po stranách. Existuje varianta jezdecká (jednoruční, s kratší násadou) i pěchotní (obouruční, s dlouhou násadou).\n\nBývá velice často označován jako \"řemdih\" (podobná, ale ne úplně stejná zbraň). Tato záměna má původ v překladu z angličtiny (\"morningstar\"), případně němčiny (\"morgenstern\"). V obou jazycích je řemdih řazen mezi vojenské cepy (\"military flail\" v angličtině a \"Kriegsflegel\" v němčině), nicméně jako \"morningstar\" / \"morgenstern\" bývá někdy označována samotná ostnatá koule na konci řetězu řemdihu. Tak často dochází k zjednodušenému označování celé zbraně tímto názvem. V Čechách obě zbraně používali hlavně husité.\n\n"}
{"id": "203045", "url": "https://cs.wikipedia.org/wiki?curid=203045", "title": "Myšovití", "text": "Myšovití\n\nMyšovití (Muridae) je velká čeleď hlodavců menší velikosti rozšířených po celém světě. Tvoří hlavní část podřádu myšovců, kam kromě myšovitých patří i tarbíkovití (\"Dipodidae\"), pytlonošovití (\"Geomyidae\") a plchovití (\"Myoxidae\"). Obvykle jde o všežravce, méně častěji o výlučné býložravce. U většiny z nich ale převažuje rostlinná potrava.\n\nŽijí na zemi nebo ve vegetaci, dobře šplhají a často i skáčou. Vyznačují se krátkou dobou březosti a tím většinou i neobyčejnou plodností (výjimkou je např. krysa obecná).\n\nZástupci této čeledi jsou menší 5–30 cm dlouzí savci. Jsou charakterističtí relativně velkýma očima a velkými ušními boltci, které jsou tenkostěnné a holé nebo jen málo osrstěné.\n\nDále se vyznačují dlouhým ocasem, který obvykle přesahuje ⅔ těla. Je jen minimálně osrstěný a někdy je pokrytý zrohovatělou pokožkou vytvářející ocasní kroužky.\n\nHlodavci z čeledi myšovitých žijí po celém světě. Některé z nich jsou silně invazní.\n\nTvoří nejpočetnější čeleď nejen mezi hlodavci, ale mezi všemi savci. Z celkového počtu 4089 druhů všech savců jich tato čeleď obsahuje 1336, tedy jednu třetinu. V České republice z nich žije 9 druhů.\n\nČeleď myšovitých zahrnuje celkem 301 recentních (současných) rodů. To je opět nejvíce ze všech čeledí savců (kteří dohromady vytvářejí 1192 rodů).\n\nTěchto 301 rodů se podle prestižního online atlasu savců \"Mammal Species of the World\" seskupuje do 5 podčeledí:\n\nPro naprostou většinu rodů nemáme jedinečný český název, a proto většinou označujeme více rodů stejným názvem:\n<div style=\"width:95%\">\n"}
{"id": "203047", "url": "https://cs.wikipedia.org/wiki?curid=203047", "title": "Hornické muzeum", "text": "Hornické muzeum\n\nHornické muzeum je muzeum zaměřené na těžbu surovin. Některá hornická muzea jsou vytvořena z dolů, v nichž již byla ukončena těžba, někde jsou vytvářeny i umělé hornické expozice. Muzea bývají zaměřena zejména na technologii těžby a zpracování surovin (prohlídka šachet, štol nebo budov, razicí a těžební stroje a nářadí, důlní dráhy, zpracovatelské linky, větrací a odvodňovací systémy), ale dílčí expozice mohou věnovat pozornost i mineralogii, sociální sféře a tradicím, rekultivaci hald, výsypek a povrchových dolů atd. Někde jsou hornické tematice věnovány naučné stezky.\n\n"}
{"id": "203052", "url": "https://cs.wikipedia.org/wiki?curid=203052", "title": "Bongo lesní", "text": "Bongo lesní\n\nBongo lesní, též antilopa bongo nebo jen bongo (\"Tragelaphus eurycerus\"), je největší a nejtěžší lesní antilopa. Se svojí sytě kaštanově hnědou srstí s bílými svislými pruhy a tmavou maskou je právem považována za nejpestřeji zbarvenou a nejkrásnější africkou antilopu vůbec.\n\nProtože obě pohlaví této antilopy mají rohy, po svém objevení byl bongo zařazen do rodu \"Taurotragus\", společně s antilopou losí a antilopou Derbyho, které sdílí tento znak. Nicméně toto zařazení se ukázalo jako nevyhovující; pro antilopu bongo byl zřízen monotypický rod Boocercus. V současnosti je uznávána jeho pozice v rodu Tragelaphus, do kterého patří i nyaly, kudu a sitatunga.\n\n\n\nBongo je největší a nejmohutnější druh lesních antilop. Hmotnost samic se pohybuje mezi 210 a 235 kg, samci jsou výrazně větší a mohou vážit až 400 kg. Stavbou těla je bongo přizpůsobený pohybu v pralese - v poměru k tělu má kratší končetiny a poněkud kapří hřbet. Obě pohlaví mají spirálovitě zatočené rohy lyrovitého tvaru, které u samic dosahují délky asi 75 cm, u býků mohou být až metru dlouhé. Rohovina, která je kryje, je černohnědá.\n\nSrst samic a mláďat je sytě kaštanově hnědá, samci věkem tmavnou a jsou až mahagonově černí. Končetiny jsou o něco tmavěji zbarvené. Tmavě hnědá srst také vytváří masku na obličejové části hlavy. Naopak bílá srst kryje vnitřní stany končetin, na hlavě vytváří „nánosník“ a dvě oválné skvrny na lících. Na prsou vytváří půlměsíc a nevyhýbá se ani končetinám. 10-15 bílých pruhů zdobí boky zvířete od kohoutku až po stehna. Na krku a nohou jsou tmavě hnědé skvrny různé velikosti, nad kopýtky má černobílé skvrny. Obě pohlaví mají krátkou černobílou hřívu.\n\nAntilopa bongo obývá nížinné deštné pralesy střední a západní Afriky. Výskyt je potvrzen v jižním Súdánu a ve státech Demokratická republika Kongo, v Angole, Beninu, Burkině Faso, Kamerunu, Středoafrické republice, na Pobřeží slonoviny, v Rovníkové Guineji, Etiopii, Gabunu, Ghaně, Guineji, Guineji-Bissau, a také v Libérii, Mali, Nigeru a v Sierra Leone. Malé populace žijí také v Keni, kde žijí v horských tropických lesích a bambusových porostech.\n\nBongo vyhledává neprostupný pralesní podrost, bambusové lesy a křoviny, kde nachází úkryt i dostatek potravy. K životu potřebuje velké množství vody. Vyskytuje se až do výšky 4000 m n. m.\n\nBongo je velmi plaché zvíře s převážně noční aktivitou. Je to jediná lesní antilopa, která se pase ve stádech. Většinou tvoří menší stáda o 5 nebo 6 kusech, ale také větší skupiny až o padesáti antilopách. V jediném stádu může být i více býků, zřejmě nejsou příliš teritoriální. Staří býci mohou žít samotářsky. Žijí velmi skrytě, přes den se ukrývají v podrostu.\n\nV noci konzumují mladé listy stromů a keřů, větvičky, výhonky nebo i květy a plody dřevin. Také se pasou na trávě. Často navštěvují přírodní minerální lizy, vyhledávají půdu bohatou na minerální látky nebo požírají spálené dřevo. Výhonky s listy strhávají dlouhým jazykem, k lámání vyšších větví pak používají své rohy.\n\nJsou to polyestrická zvířata, krávy přicházejí do říje každých 21 nebo 22 dní. Březost trvá 282 až 285 dní (9 měsíců), poté se narodí jedno, výjimečně i dvě telata. Matka je odkládá v podrostu a pravidelně je přichází kojit. Takto leží asi týden, pak následuje matku a připojí se ke stádu. Již ve 3 měsících začnou teleti růst rohy. Je odstaveno asi v 6 měsících, bongové pohlavně dospívají ve 20 měsících věku. Mohou se dožít až 19 let.\n\nV přírodě je jejich největším nepřítelem levhart, hroznýši a hyeny. Bongové jsou velmi lekaví a při sebemenším vyrušení se dávají na útěk. V běhu se nahrbí a položí si rohy na hřbet, aby se při běhu nezapletly do lián a jiné vegetace.\n\nPopisují se dva poddruhy antilopy bongo: bongo nížinný, \"T. e. eurycerus\", který obývá většinu současného areálu bonga v nížinných deštných pralesích, a bongo horský (\"T. eurycerus isaaci\"), který je ohrožený vyhubením a v přírodě se vyskytuje pouze v Keni, na území Ugandy už pravděpodobně vyhynul. Nížinný bongo je větší než jeho horský příbuzný, který je naopak výrazněji zbarvený.\n\nNikdo neví, kolik antilop bongo v neprostupných pralesích vlastně žije. Při předpokládané populační hustotě 0,25 kusu na km na území, kde se bongové běžně vyskytují, a 0,02/km v ostatních částech areálu, který má celkovou rozlohu 327 000 km, by celková populace mohla činit asi 28 000 zvířat. Nicméně jen asi na 60 % je bongo chráněný. Nížinný bongo není považován za ohrožený druh, horský bongo byl téměř vyhuben nadměrným lovem se psy.\n\nV devadesátých letech devatenáctého století byli bongové téměř vyhlazeni epidemií moru skotu, ke kterému jsou zvláště vnímaví. Je snadné je ulovit do pastí nebo pomocí psů, antilopy ale dlouho chránily pověry: místní lidé věřili, že dotknou-li se bonga, onemocní epilepsií. Zdá se ale, že toto tabu již neplatí a domorodci antilopy loví pro maso, kůži i rohy. Bongo je ohrožený také kácením pralesů.\n\nZvířata chovaná v zajetí jsou potomky antilop odchycených v pohoří Aberdare v Keni, jsou to proto horští bongové.\n\nAntilopa bongo byla v Česku v letech 2017 a 2018 chována ve dvou zoo. Od roku 2019 je chována ve třech zoologických zahradách:\n\n\nV minulosti patřily k chovatelům tohoto vzácného druhu také:\n\n\nNa Slovensku chová bonga Zoo Bojnice. V celé Evropě je chován přibližně v pěti desítkách veřejných chovatelských zařízení, nejvíce pak ve Spojeném království. V rámci Evropské asociace zoologických zahrad a akvárií (EAZA) je chováno 178 jedinců.\n\nHistorie chovu započala v roce 1988. Tehdy byl dovezen pár: samec Wajir a samice Kindu. První mládě se narodilo v roce 1990. Dosud odchováno 47 mláďat. Jen v roce 2017 se narodila 3 mláďata. Na počátku roku 2018 bylo chováno 9 jedinců (3 samci a 6 samic), což bylo nejvíce z českých a slovenských zoo. Ke konci roku 2018 bylo po odchodu čtyř jedinců do jiných chovatelských zařízení chováno pět samic.\n\nTento druh je k vidění ve výběhu vedle pavilonu hrochů v horní části zoo. V současné podobě byl otevřen v roce 2013.\n\n\n"}
{"id": "203058", "url": "https://cs.wikipedia.org/wiki?curid=203058", "title": "Jára Sedláček", "text": "Jára Sedláček\n\nJára Sedláček rodným jménem Jaroslav Sedláček, (9. října 1884 Praha-Nové Město – 28. února 1927 Praha) ,byl český herec a režisér, syn herce Aloise Sedláčka a bratr herečky Anduly Sedláčkové. Hrál komické role ve Vinohradském divadle, v Divadle Vlasty Buriana, ke konci života v Olomouci. Ve filmu začínal u společnosti svého švagra Maxe Urbana ASUM, která natočila několik z velké části ztracených filmů před 1. světovou válkou, k filmu se vrátil ještě na sklonku žviota.\n\nNa přelomu 20. a 30. let vydali herci Jaroslav Marvan a Čeněk Šlégl jako vzpomínku na Járu Sedláčka knihu \"Za oponou\".\n\n\nNěkteré prameny včetně renomované světové databáze IMDb uvádějí Járu Sedláčka jako herce ve filmu \"Včera neděle byla\" z roku 1938 v roli číšníka. Vzhledem k datu jeho úmrtí jde pouze o shodu nebo záměnu jmen. Stejně tak některé prameny uvádějí datum úmrtí roce 1929, přidržujeme se data uváděného Národním filmovým archivem.\n\n\n"}
{"id": "203060", "url": "https://cs.wikipedia.org/wiki?curid=203060", "title": "Bongo", "text": "Bongo\n\nBongo má více významů:\n\n-Adam moc rád kouří bonga\n\n"}
{"id": "203061", "url": "https://cs.wikipedia.org/wiki?curid=203061", "title": "Seznam dílů seriálu Hvězdná brána", "text": "Seznam dílů seriálu Hvězdná brána\n\nToto je seznam dílů seriálu \"Hvězdná brána\". Kanadsko-americký sci-fi televizní seriál \"Hvězdná brána\" má celkem 214 dílů rozdělených do 10 řad, které byly vysílány mezi lety 1997 a 2007. Na seriál přímo navazují DVD filmy \"\" a \"\" a také televizní spin-off seriál \"\".\n\n"}
{"id": "203064", "url": "https://cs.wikipedia.org/wiki?curid=203064", "title": "Toskánské velkovévodství", "text": "Toskánské velkovévodství\n\nToskánské velkovévodství ( \"Granducato di Toscana\", \"Magnus Ducatus Etruriae\") byl státní útvar, rozkládající se na většině území moderního Toskánska.\n\nVévodství toskánské existovalo mezi roky 1569 a 1859, kdy rod Medicejských sjednotil své dědictví a spojil městské státy Florencie (1537) a Siena (1557) s Florentským vévodstvím a získal (v osobě Cosima I.) od papeže Pia V. titul velkovévody. Hlavním městem Toskánského velkovévodství byla Florencie.\n\nPo vymření rodu Medicejských připadlo Toskánsko roku 1737 Františku Štěpánovi Lotrinskému a do roku 1860 zde vládla habsbursko-lotrinská dynastie skrze svou vedlejší větev toskánských Habsburko-Lotrinků.\n\nV době bojů o sjednocení Itálie bylo Toskánské velkovévodství připojeno ke Království piemontsko-sardinskému. Na rozdíl od moderního Toskánska nepatřilo k velkovévodství území Vévodství Massa a Carrara, a do roku 1847 ani území někdejší republiky Lucca a pozdějšího Vévodství Lucca.\n\n\n"}
{"id": "203070", "url": "https://cs.wikipedia.org/wiki?curid=203070", "title": "Tanker", "text": "Tanker\n\nTanker je plavidlo pro kapalný náklad, většinou obchodní námořní loď. Obvyklým přepravovaným zbožím bývá surová ropa, zkapalněný plyn (LPG, LNG), chemikálie, pitná voda ad.\n\nZa první tanker bývá označována loď Glückauf, postavená v roce 1886. Před tím byly kapaliny převáženy v sudech na běžných nákladních lodích. Později byly pro tyto účely zřízeny na lodích speciální válcové nádrže.\n\nPodle velikosti jsou tankery řazeny do následujících kategorií:\n\nV případě ropných produktů je klasifikace někdy tato:\n\nkde \"dwt\" – deadweight – je maximální tonáž nákladu, kterou tanker může bezpečně převážet (v tunách).\n\n"}
{"id": "203072", "url": "https://cs.wikipedia.org/wiki?curid=203072", "title": "Pěnišník", "text": "Pěnišník\n\nPěnišník (') (česky také rododendron, azalka\"') je rod rostlin náležící do čeledi vřesovcovité (\"Ericaceae\"). Je to velký rod s více než 1000 druhy a nespočetným množstvím kultivarů. Většina z pěnišníků nápadně kvete. Rod obsahuje rostliny označované zahradníky jako azalky. Pěnišník je národní květina Nepálu. Pěnišníky jsou keře nebo malé (vzácně velké) stromy. Nejmenší druh dorůstá 10–100 cm výšky, kdežto největší, \"R. giganteum\", může být více než 30 m vysoký.. Pěnišníky mohou být buď stálezelené, nebo opadavé. U některých druhů je spodní část listu (rub) pokryta chloupky. Některé z nejznámějších druhů jsou oblíbeny pro své velké květy. Existují skalkové druhy s malými květy a drobnými listy, ale též tropické druhy, jako jsou druhy v sekci\" Vireya\", které se často pěstují jako epifyty.\nBlízce příbuzný pěnišníkům je růžokeřník cistovitý (\"Rhodothamnus chamaecistus\"), známý jako „trpasličí rododendron“, který se vyskytuje jen ve východní části Alp s podobným výskytem jako \"Rhododendron hirsutum\".\n\nazalka, rododendron, \"Chamaerhododendron\", rojovník u bývalého rodu \"Ledum\"\n\nČeský název pěnišník pochází pravděpodobně od Presla (Wšeobecný rostlinopis, 1846), pravděpodobně byl ovlivněn starým ukrajinským názvem pjanišník, který uvádí Peter Simon Pallas ve Flora Rossica (1789). Moderní ukrajinština slovo pjanišník nezná a pro rod používá název rododenron – (\"\").\n\nBratří Preslové, tvůrci českého názvosloví přírodnin, se inspirovali podobně jako v jiných případech v příbuzných jazycích. Na jihu Ukrajiny roste druh rododendronu, jehož části obsahují alkaloidy, způsobující otravu připomínající opilost. Pro tento druh existuje v ukrajinštině název \"pjanišník\" – od slovo \"pjanýj\" – opilý. Počeštěním vzniklo slovo pěnišník, použité pro celý rod.\n\nMístní názvy pro pěnišník jsou někdy poetické, například alpská růže (Rakousko). Latinské slovo Rhododendron pochází z řeckého slova \"Rhodos\", růžový, červený, a \"dendron\", strom. Název \"Rhododendron\", byl až do 17. století výraz pro oleandr (\"Nerium oleander\") a Carl Linné jej použil pro pěnišníky. Před tím byl pro pěnišník používán název \"Chamaerhododendros\" (\"Chamae\" – nízký ,\"rhodo\" – růžový, červený, \"dendros\" -strom). Linné rozdělil pěnišníky na dvě skupiny – na rhododendrony a azalky. Název \"azalka\" odvodil od řeckého \"azaléos\", což znamená suchý, vyprahlý.\n\nRododendrony jsou většinou stálezelené keře nebo stromy s nerovnými kmeny, ale existují i opadavé a polopadavé druhy. Většina je terestrických, ale některé druhy patří mezi epifyty. Větévky a olistění některých druhů jsou vonné. Příkladem může být rojovník bahenní (Ledum palustre), který je celý silně vonný. Kůra pěnišníků je červenohnědá, nebo zelená. Listy, většinou s krátkým řapíkem jsou uspořádány na větvičkách střídavě. Čepel je zpravidla celokrajná, jen zřídkakdy jemně zubatá. Velikost listu se liší od 1–2 cm po více než 50 cm, výjimečně dosahuje až po 100 cm dlouhé a 30 cm široké u\" Rhododendron sinogrande\". Na rubu listů vyrůstají chloupky, nebo jsou listy na rubu plstnaté či šupinaté.\n\nKvětenství jsou většinou vrcholičnatá, květenstvím je hrozen nebo chocholík, některé druhy ale kvetou jednotlivě. Oboupohlavní zvonkovité trubkovité, nebo miskovité květy jsou pětičetné. Kalich je vytrvalý, 5–8-lalokovitý. Tyčinek je pět až deset, ojediněle více. Semeník má 5–10 vzácně i více pouzder. Plodem je tobolka válcovitá, kuželovitá, nebo vejcovitá, někdy zakřivená, pukající odshora. Dozrává koncem léta. Semena až 3mm velká jsou velmi početná, křídlatá nebo na obou koncích s přívěšky nebo vlákny. Křídlatá semena mají lesní druhy, epifytní je mají velmi velká. Plnokvětost je způsobena přeměnou tyčinek na květní plátky. Pěnišníky kvetou od ledna do srpna, většina z nich ale v dubnu až květnu, všechny květy současně. V tomto období jsou velmi krásné, kvetení je příčinou jejich popularity a velkého zahradnického zájmu. Květy jsou často vonné, některé i velice silně, vůně se liší od omamné po nesnesitelnou.\n\nVariabilita v rámci druhu může být velmi vysoká. Například barvy květu u \"Rhododendron ambiguum\" jsou velmi pestré: většinou žluté se zelenými skvrnami, ale existují i fialové. Některé americké azalky kvetou obvykle žlutě, oranžově, ale také zářivě červeně zbarvené. Informace o barvách v literatuře jsou často od bílé přes růžovou až purpurovou, bez skvrn. \"Rhododendron Schlippenbachii\" a \"Rhododndron vaseyi\" jsou známé pro jejich růžové květy, ale existují i čistě bílé kvetoucí. Tvary květu se mohou lišit.\nMnoho druhů kvete fialově až modře: \"Rhododendron impeditum\", \" Rhododendron scintillans\", \"Rhododendron russatum\", některé kvetou růžově a jsou velmi nízké: \"Rhododendron keleticum\", \"Rhododendron radicans\". Poměrně málo známé jsou, červeně kvetoucí druhy (\"Rhododendron repens\" subsp. Forrestii,\" Rhododendron haemaleum\", \"Rhododendron haematodes\") a existují i druhy kvetoucí tmavočerveně.\n\nPočet chromozómů x= 13. Nejvíce druhů je diploidních (2n=26), ale velký počet je i tetraploidních (2n =52) a hexaploidních (2n =78), zatímco oktaploidní (2n=104 )a dodekaploidní (2n=156) druhy jsou výjimkou.\n\nKořeny jsou mělké, většina druhů koření v hloubce 15 cm. Kořeny někdy přesahují obvod koruny.\n\nRod je rozdělen na podrody, sekce, podsekce a oddělení. Na počátku 21.století je rod rozdělen do čtyř velkých a čtyř malých podrodů. Nedávné genetické výzkumy způsobily pokračující přeskupování jednotlivých druhů a skupin v rámci rodu a také způsobily že například i rod rojovník (\"Ledum\"), který byl původně samostatný byl překlasifikován do rodu pěnišník (\"Rhododendron\"). Další změny v podrodech jsou v současné době navrhované , včetně sloučení podrodu \"Hymenanthes\" do podrodu \"Pentanthera\".\n\nPěnišníky jsou rozsáhle křížené nejen mezi pěstovanými druhy. Mezi původními druhy pěnišníků lze najít přírodní hybridy (R. × intermedium. Přírodní kříženci se často vyskytují v oblastech, kde se výskyt původních druhů překrývá. Existuje více než 28.000 kultivarů pěnišníků zaznamenaných v mezinárodním registru International Rhododendron Registry, v držení společnosti Royal Horticultural Society. Nejvíce byly vyšlechtěné pro jejich květy, ale některé ze zahradních kultivarů jsou zajímavé pro dekorativní listy a některé jsou okrasné kůrou nebo mají dekorativní větvičky.\n\nPěnišníky jsou pozůstatkem flóry třetihor, třetihorním reliktem. V tomto období zasahoval i do Evropy areál teplomilných druhů. Rozšíření pěnišníků bylo mnohem širší a předpokládá se, že souvislé. Čtvrtohorní klimatické změny ale vedly k přežití jednotlivých skupinek ve specifických podmínkách.\n\nOd roku 552 př. n. l. až do 8. století navštěvovali korejští a čínští mniši a jeptišky Japonsko a při svých cestách převáželi oblíbené rostliny mezi Čínou, Koreou a Japonskem. Tito mniši introdukovali do Japonska řadu oblíbených stromů a keřů. Čínští mniši pěstovali své oblíbené květiny v chrámech a na jiných posvátných místech. Kryptomérie (Cryptomeria), která je endemická v Japonsku, a mnoho odrůd japonských kamélií a azalek se stalo oblíbenou součástí čínských zahrad.\n\nJako první popsal všechny (tehdy známé) pěnišníky francouzský botanik Tournefort (1659–1718), který popsal všechny tehdy známé druhy rostlin. Bylo jich asi 800 a mezi nimi šest Chamaerhododendronů (pěnišníků).\n\nV letech 1690–92 žil v Japonsku Engelbert Kaempfer, sloužící ve službách holandské Východoindické společnosti, a jeho \"Amoenitates Exoticae\", publikovaná v roce 1712, dává obdivuhodný přehled japonských rostlin. Získal údaje o mnoha z nich, včetně lidových jmen. Zmiňuje 21 azalek, mezi nimi azalka nyní známou jako \"Rhododendron obtusum var. Kaempferi Wils\". V roce 1775 navštívil Japonsko C. S. Thunberg, lékař nizozemské společnosti, a v roce 1784 zveřejnil ve své \"Flora japonica\" spolu s popisem flóry Orientu také popis azalek.\n\nPrvním do Evropy dovezeným pěnišníkem byl druh \"Rhododendron indicum\", pojmenovaný původně botanikem Jakobem Breynem jako \"Chamaerhododendron exoticum amplissimum floribus lilaceis\". Během poslední čtvrtiny 17. století Jakob Breyne, obchodník z Gdaňsku a význačný botanik, navštívil Holandsko a našel zde několik slavných pěstovaných zahradních rostlin z Orientu, které poté zaznamenal ve svém \"Prodromus Plantarum\". Na straně 24, bod. I, publikované v roce 1680, čteme „\"Chamaerhododendron exoticum amplissimus floribus liliaceis. Frutex spectabilis elegans. In horto Beveringiano.“\" Tutéž rostlinu Linné později pojmenoval \"Azalea indica\". Breyne neříká, z jaké země tento keř byl do Evropy dovezen, ale S. Hermann, ve své Academici Horti lugduno-batavi, v katalogu, s. 152 (1687), popisuje stejnou rostlinu pod názvem \"„Cistus indicus Ledi alpini foliis, floribus amplis,“\" zaznamenal, že ji nalezl v Jaccatra, což je Batávie (v 21. století Jakarta), oblast na Jávě. Významně se pěstování pěnišníků rozvíjí v 18. století, kdy je šlechticové pěstují kolem svých sídel. Zde dochází i k samovolnému křížení.\n\nV \"Hortus Kewensis\" (1810) u \"Azalea indica\" je uvedeno, že je pěstován v Kew a že byl dovezen z Číny 1808 na palubě lodi Východindické společnosti „Cuffnels“ kapitánem Wellbankem. Tato rostlina byla \"Rhododendron simsii\" Planch. a zde začala záměna Linného druhů s čínskou azalea, která stále přežívá. Prostřednictvím aktivit příslušníků Východindické společnosti na konci 18. století a na počátku 19. století byly anglické zahrady obohaceny mnoha čínskými rostlinami. Nejvíce aktivní byl důstojník John Reeves, který jako vrchní inspektor čaje ve Východindické společnosti pobýval v Macau a Kantonu v letech 1812–1831. Záměrné pěstování začalo především v Angli (kvůli výhodným klimatickým podmínkám) v královských botanických zahradách v Kew v 19. století.\nPrvního záměrného křížence vyšlechtil v roce 1870 (jiný zdroj 1817) angličan Herbert ze Spofforthu a nazval jej „Hybridum“. Vznikla z něj skupina kultivarů pěnišníků, která je stále rozšiřována novými kultivary.\n\nV českých zemích byl na pozemcích Univerzitní botanické zahrady na Smíchově v roce 1844 pěstován tehdy bohatý sortiment 18 druhů, pěnišníky však zanikly se zrušením zahrady. Šlechtění pěnišníků bylo v ČSSR záležitostí převážně Výzkumného ústavu okrasného zahradnictví v Průhonicích, přestože už dlouho existoval i Ústav dendrobiologie v Mlyňanech. Průhonický ústav vyslal do Číny dendrologa Camillo Schneidera a podnikl i několik expedic na Kavkaz a ze získaného materiálu bylo vypěstováno množství rostlin, které dodnes rostou v parku v Průhonicích. Kromě mnoha kultivarů byly v ústavu vyšlechtěny i odolné podnože.\n\nJe známo asi 1000 druhů z Asie, Evropy, Severní Ameriky, Austrálie a Asie. Oblast rozšíření sahá od pobřeží až do vysokých hor (v Tibetu nad 5000 m n. m.), v oblastech od tropické džungle po tundru (např. \"Rhododendron lapponicum, Rhododendron camtschaticum\").\n\nPěnišník je velmi široce rozšířený rod na většině povrchu severní polokoule s výjimkou suchých oblastí, a rozšířený i na jižní polokouli v jihovýchodní Asii a severní Australasii. Poměrně menší druhy se vyskytují v Severní Americe a Evropě. Velmi málo rododendronů se vyskytuje v Jižní Americe (v horách Bolívie a Ekvádoru) a v Africe (Alžírsko) .\n\nV Evropě je známo devět druhů:\n\nNa Kavkaze:\n\nV Číně se nachází 571 druhů, z toho 409 endemických. Roste zde škála různých druhů s odlišnými požadavky. Největší druhová rozmanitost je Himálaji v Uttarakhand, Nepálu a Sikkim po Yunnan, S’-čchuan a dalších významných oblastech v horách Indočíny, v Jižní Koreji, Japonsku a na Tchaj-wanu. Navíc existuje značný počet tropických druhů pěnišníků od jihovýchodní Asie po severní Austrálii.\n\nZde rostou dva druhy. V nepřístupných horách roste Rhododendron lochae. Více než 55 druhů je známých na Borneu a 164 v Nové Guineji.\n\nV Severní Americe roste stejně jako v Asii \"Rhododendron camtschaticum\" a podobně jako v Eurasii \"Rhododendron lapponicum\". Z Ameriky byl do Evropy introdukován \"Rhododendron catawbiense\" a roste zde i \"Rhododendron nudiflorum, Rhododendron canescens, Rhododendron viscosum\" a další druhy.\n\nNěkteré druhy jsou jedovaté pro herbivory – pro dobytek i volně žijící zvířata. Tyto rododendrony mají toxin nazvaný grayanotoxin (andromedotoxin) z třídy diterpenů, je obsažen nejen v listech, ale také v nektaru a pylu. Staly se již případy otrav u člověka po nadměrném požívání medu z nektaru \"Rhododendron ferrugineum\" a \"Rhododendron ponticum\".\nLidem je dlouho známo, že lze onemocnět z pojídání medu včel opylujících rododendrony a azalky. Xenofón popsal podivné chování řeckých vojáků po konzumaci medu ve vesnici obklopené rododendrony. Později bylo známo, že nektar z těchto rostlin má mírně halucinogenní a projímavé účinky. Při těžké otravě může být zpomalená srdeční činnost, puls slábne až nastane kóma a smrt ze zástavy dýchacího systému.\n\nPodezřelé pěnišníky jsou \"Rhododendron ponticum\" a \"Rhododendron luteum\" (dříve \"Azalea pontica\"), které najdeme v severní části Malé Asie. Jedenáct podobných případů bylo zdokumentováno v Istanbulu v Turecku v roce 1980. Známy jsou případy otrav pasoucích se zvířat, otrávených prostřednictvím konzumace listí, například ovcí. Rododendron je velmi toxický pro koně, některé ze zvířat hynou během několika hodin, i když většina koní má tendenci se konzumaci pěnišníku vyhnout, pokud mají přístup k dobré píci.\nVětšina druhů pěnišníků a jejich hybridů je široce používáno jako okrasné rostliny v parcích v mnoha částech světa. Mnoho druhů a kultivarů se pěstuje komerčně. Rododendrony jsou ceněny pro svůj habitus, velikost, květy, a skutečnost, že mnohé z nich jsou stálezelené. V některých oblastech, jsou větší rododendrony prořezávány na stromu podobné formy. Některé druhy, jako jsou R. arboreum a R. falconeri nakonec rostou do výšky 10–15 m.\n\nPěnišníky jsou komerčně pěstovány v mnoha oblastech na prodej a někdy sbírány ve volné přírodě, což je praxe již vzácná ve většině oblastí. Velcí komerční pěstitelé ve Spojených státech se nachází na západním pobřeží (Oregon, Washington a Kalifornie). Velkopěstitelé vybírají k pěstování druhy pro různé vlastnosti, jako je odolnost vůči kořenové hnilobě, brzy rašící, snadné zakořenění nebo jiné rozmnožování a prodejnost.\n\nZ pěnišníku R. luteum se vyráběl v SSSR parfém. Druh pěnišníku \"(Rhododendron tomentosum)\" dříve nazývaný rojovník \"(Ledum)\" byl používán k výrobě repelentů.\n\nJsou zprávy že rostlina má účinky proti horečce, potopudné, močopudné, omamné a hepatoprotektivní účinky proti nemocem, pravděpodobně je to účinek antioxidantů. Pěnišníky obsahují flavonoidy, saponiny a fenolové sloučeniny. Xiong \"et al.\" zjistili, že kořen rostliny schopen regulovat funkce ledvin, snižuje aktivitu NF-κB. Tinktura se používala k léčení revmatismu, výtažek z \"Rododendron caucasicum\" se užívá proti otravě rtutí. Některé druhy mají mírně povzbuzující účinek,V rumunských Karpatech z květů chráněného R. kotschyi se dělaly dva druhy osvěžujících nápojů.\n\n\"Rhododendron ponticum\" je státní květina indické oblasti Kašmíru a Pákistánu, který ovládá také část Kašmíru. Pěnišník \"Rhododendron arboreum\" (Lali Gurans) je národní květina Nepálu. \"Rhododendron niveum\" je státní strom Sikkimu v Indii. Rhododendron je také státní strom indického státu Uttarákhand. \"Rhododendron catawbiense\", převládající pěnišník v Appalačských horách, je státní květina státu Západnií Virginie, a je na vlajce Západní Virginie. \"Rhododendron macrophyllum\", převládající rododendron na tichomořském pobřeží a na Kaskádových horách, je květ státu Washington.\nPěnišníky ve své většině preferují propustné kyselé půdy s pH zhruba 4,5–5,5. Vápník snáší \"(Rhododendron praecox)\" a \"(Rhododendron hirsulum)\" rostoucí ve vápencových Alpách.. V oblastech s málo propustnými půdami nebo v alkalických půdách, se rododendrony se často pěstují v příkopech naplněných rašelinou. Pečlivé zalévání je důležité u čerstvě vysázených rostlin.\n\nPro pěnišníky je při pěstování v ČR doporučena zimní přikrývka, tak aby nastlané listí zakrývalo přinejmenším kořenový krček. Upřednostňují stinná vlhká chráněná místa. Některé odrůdy ovšem snáší plné slunce dobře. Plné slunce více stimuluje kvetení. Slunce brzy zjara, kdy může popálit listy, nebo celkově oslabit rostlinu tak, že je náchylná k chorobám. Pěnišníkům prospívá také každoroční mulčování.\nNedoporučuje se přesazovat rododendrony z volné přírody, protože i při nejlepší péči mají jen malou šanci na přežití.\n\nMnoží se semeny, řízkováním, odrůdy lze štěpovat, některé odrůdy můžeme množit oddělky a je používáno i meristémové množení. Při množení hřížením také nižší větve lze zasypat zemí.\nHnojí se tekutými, nebo organickými hnojivy. Z organických hnojiv je vhodná močůvka.\n\nDostatek vody je nezbytný. Pěnišníky můžou trpět v zimě nedostatkem vody, pokud byl podzim suchý. Nadbytek vody podporuje houbové choroby a chlorózu. K zálivce je nevhodná vápenitá voda, ideální je voda dešťová. Zamokření snáší například \"R. canadense \"a rojovník bahenní.\n\nAmerické druhy pěnišníků často indikují malý obsah dusíku v půdě.\n\nV západní a střední Evropě jsou rododendrony kvůli svým velkým červeným, fialovým nebo bílým květům pěstovány jako okrasné keře. Některé druhy (např. \"Rhododendron ponticum\" v Irsku a ve Spojeném království) jsou vnímány jako \"invazní rostlina\", která se rozšiřuje v zalesněných oblastech a nahrazuje přirozený podrost. \"Rhododendron ponticum\" je obtížné odstranit, neboť její kořeny vytvářejí nové výhonky. Pěnišník je zodpovědný za zničení mnoha přirozených stanovišť a půdy na Britských ostrovech. Tam, kde jsou vhodné podmínky, pěnišník konkuruje původním rostlinám. Pod nepropustnou pokrývkou jeho listů hynou druhy rostlin, které nejsou schopny růst v důsledku nedostatečného světla. To zase vede k následné hynutí původních zvířat.\n\n\"Rhododendron ponticum\" se na stanovišti množí vegetativně i semeny. Jediná rostlina nakonec vytváří koberec mnoha metrů neprostupných větví. Pokud se vodorovné větve dotýkají země, budou zakořeňovat a neustále se rozšiřuje oblast pokrytí. Semena pěnišníku jsou drobná, a ve větru se dobře rozptýlí. Každá květina může mít mezi třemi a sedmi tisíc semen, takže velký keř dokáže vyrobit několik milionů semen ročně. Nejlépe se mu daří v oblastech, kde byla původní vegetace nějakým způsobem narušena. \"Mykorrhiza\" hub s kořeny rostlin pěnišníku poskytuje konkurenční výhodu a umožňuje rostlině prosperovat v chudé půdě.\n\nPotenciálně toxické chemikálie, fenoly a diterpeny, známé jako grayanotoxiny, se vyskytují v listí, květech a nektaru rododendronů \"Rhododendron ponticum\". Tyto toxiny činí \"Rh. ponticum\" nepřijatelný pro většinu býložravců. Fenoly jsou nejvíce koncentrují v mladých tkáních, jako jsou rašící listy a pupeny. Jde o ochranu před býložravci. Lepivý exudát fyzicky odrazuje i malé bezobratlé.\nPřípady otravy dobytka může mít za následek smrt u zvířat jako ovce a skot, pokud jej pozřely v dostatečném množství. Je nutné pečlivě přemýšlet o umístění včelích úlů pokud je pěnišník významně rozšířen v oblasti.\n\nExistují důkazy pro alelopatické interakci (vytváření nepříznivého prostředí pro jiné druhy) mezi pěnišníky a jinými rostlinami. Tím je myšlena nejen inhibice klíčení, nebo růst sazenic konkurenčních druhů, ale i přímá otrava. Jak bylo uvedeno výše, tkáně rododendronů obsahují značné množství fenolů a dalších potenciálně toxických chemikálií, které vylučují i do okolí. Existuje také důkaz pro omezení mykorrhizy u kořenů sazenice konkurenčního druhu rostlin.\n\nJakmile pěnišník obsadil nějaké území, jen několik původních druhů rostlin a živočichů přežilo. V zalesněných oblastech pouze velké stromy. Protože nedovolí vyrůst sazenicím, jakmile velké stromy uhynou zůstane krajina porostlá pěnišníkem. Poté, co původní rostliny zmizely, zvířata, která byla závislá na vymizelých druzích buď přímo, nebo nepřímo nemohou přežít. Oblasti zasažené pěnišníkem jsou v podstatě neplodné. Květy Rhododendronu jsou velmi atraktivní pro hmyz, zvláště čmeláky. V hlavním období kvetení květnu – červnu, upoutají pozornost opylujícího hmyzu a prakticky vyloučí opylení všech ostatních rostlin. V důsledku toho se nemohou jiné rostliny úspěšně množit.\n\nI pokud byl odstraněn pěnišník, toxický humus nasycený alelopatickými látkami zůstává. Jediné řešení je odstranit jej. Avšak i poté, snadno se může na stanoviště vrátit díky semenům uloženým v půdě. Nejvhodnějším řešením je přijmout opatření v poměrně raném stádiu, aby se předešlo obsazení lokality pěnišníkem.\n\nPěnišníky stejně jako většina dalších rostlin z čeledi vřesovcovité žijí v symbióze s houbami, mykorhize.\n\nNěkteré druhy pěnišníků jsou chráněné.\n\nExistuje mnoho parků, známých pěstováním rododendronů (výběr):\n\n\n\n\n\n \n"}
{"id": "203079", "url": "https://cs.wikipedia.org/wiki?curid=203079", "title": "Peredělkino (železniční zastávka)", "text": "Peredělkino (železniční zastávka)\n\nPeredělkino () je železniční zastávka v Moskvě na trati z Kyjevského nádraží do Brjansku. Nachází se v severní části rajónu Novo-Peredělkino, z Kyjevského nádraží sem vlak dorazí za 28 až 30 minut, jedná se o 18 km cesty. Zastávku tvoří dvě boční nástupiště, slouží už od roku 1899. Její kód je 180519.\n\n"}
{"id": "203089", "url": "https://cs.wikipedia.org/wiki?curid=203089", "title": "Jarmil Burghauser", "text": "Jarmil Burghauser\n\nJarmil Burghauser (21. října 1921 Písek – 19. února 1997 Praha), vlastním jménem Jarmil Michael Mokrý, byl český hudební skladatel, hudební vědec a skautský činovník.\nJiž v dětství se projevoval jako výrazný hudební talent. V šesti letech se začal učit hře na klavír, od dvanácti let se učil soukromě skladbu u Jaroslava Křičky a po jeho smrti pokračoval u Otakara Jeremiáše. Po maturitě na Akademickém gymnáziu v Praze (v roce 1940) studoval skladbu a dirigování na Pražské konzervatoři, kde absolvoval roku 1944 ve třídě Václava Talicha. Od roku 1946 pokračoval studiem muzikologie na filozofické fakultě Karlovy Univerzity, kde nesměl absolvovat z ideologických důvodů a nedostal diplom.\n\nV letech 1946–1953 působil jako sbormistr Národního divadla, poté se věnoval vlastní tvorbě a vědecké činnosti. V 70. a 80. letech patřil mezi nežádoucí autory, nesměl cestovat do zahraničí, jeho skladby nahrané v rozhlase byly smazány. Jako muzikolog vešel ve známost zejména zpracováním definitivního souborného katalogu děl Antonína Dvořáka. Od roku 1984 až do své smrti byl předsedou Společnosti Antonína Dvořáka.\n\nOd roku 1935 byl členem skautského oddílu Jaroslava Foglara (pražské Dvojky). Od září 1939 do roku 1946 působil v témže oddíle jako Foglarův zástupce. V poválečném období se do rozpuštění Junáka v roce 1950 podílel na činnosti ve výchovném odboru chlapeckého kmene Junáka, mj. upravil do současné podoby skautskou hymnu. Při obnově skautingu v letech 1968–70 působil na ústředí Junáka, byl členem náčelnictva chlapeckého kmene. Po další obnově skautingu z roku 1989 přijal funkci starosty Junáka a vedoucího čestného Svojsíkova oddílu. \n\nV letech 1940–45 si vedl podrobný deník, psaný z většiny v klasické řečtině, který je dnes uložen spolu s dalšími jeho dokumenty v Archivu Junáka.\n\nJiž od dětství se věnoval tvůrčím aktivitám, od skládání hudby až po psaní beletrie. Jako primán gymnázia napsal sci-fi román \"Vzduchem\", který vycházel v roce 1932 na pokračování v dětském časopisu Paleček (ilustrovala jej autorova matka Zdenka Burghauserová). \n\nJako muzikolog se zabýval především tvorbou Antonína Dvořáka, jehož dílo zpracoval do tematického katalogu.\nS M. Šolcem vydal \"Ediční zásady a směrnice k notační problematice klasiků 20. století\".\n\nVe vlastní skladatelské tvorbě zaujímají významné místo hudebně dramatická díla: opery \"Alladina a Palomid\" (1943–1944), \"Lakomec\" (1949), \"Karolinka a lhář\" (1950–1953), \"Most\" (1963–1964) a balety \"Honza a čert\" (1954), \"Sluha dvou pánů\" (1957) a \"Tristram a Izalda\" (1969).\nStal se autorem hudby k filmům \"Premiera\" (1947), \"Z mého života\" (1955; zároveň dělal dramaturgii), \"Legenda o lásce\" a \"Labakan\" z roku 1956, \"Kde řeky mají slunce\" (1961), \"Místo v houfu\" (1964), \"Polka jede do světa\" (1965), \"Jarní vody\" (1968).\n\n"}
{"id": "203106", "url": "https://cs.wikipedia.org/wiki?curid=203106", "title": "Čtyři roční doby (němý film)", "text": "Čtyři roční doby (němý film)\n\nČtyři roční doby je český němý film z roku 1912. Natočil ho režisér a architekt Max Urban jako jeden ze svých prvních filmů své společnosti ASUM. Je zachováno celkem 40,7 m tohoto filmu, ale zřejmě se jedná pouze o jeho část. Společnost ASUM film také distribuovala. Mezinárodní filmová databáze IMDb uvádí tento film jako krátký dokument.\n\nMax Urban jako režisér se chopil i kamery a zachytil zde svoji manželku, herečku Andulu Sedláčkovou v žánrových snímcích zachycující ji v přírodních scenériích od jara do zimy. Film byl natáčen ve vile Urbanových, jejím okolí, část v pražské Stromovce.\n\n"}
{"id": "203107", "url": "https://cs.wikipedia.org/wiki?curid=203107", "title": "Aféra Watergate", "text": "Aféra Watergate\n\nAféra Watergate (případně skandál ve Watergate nebo pouze Watergate) je skandál, který vypukl ve Spojených státech poté, co do sídla Demokratické strany v komplexu Watergate ve Washingtonu, D.C. v roce 1972 násilně vnikli pracovníci aparátu republikánského prezidenta Richarda Nixona. Ti byli pověřeni úkolem umístit do budovy odposlech. O události začali psát reportéři deníku \"The Washington Post\" Carl Bernstein a Bob Woodward, kteří za své reportáže v roce 1973 získali Pulitzerovu cenu. Případ vedl až k rezignaci prezidenta USA a je dodnes považován za největší kauzu v dějinách žurnalistiky.\n\nNázev místa, kde se celý tento případ odehrával, tj. hotelový a kancelářský komplex šesti budov jménem Watergate, se od té doby stal synonymem pro velikou aféru, a to nejprve v angličtině, poté i v jiných jazycích, včetně češtiny. (Přípona „-gate“ [gejt] je přidávána k určujícímu jménu; viz např. Irangate nebo Dieselgate a mnoho dalších.)\n\nNavečer 17. června 1972 došlo nejdříve k anonymnímu telefonátu z protější části komplexu (téměř půlkruhové budovy Watergate South), aby poslali naproti do kanceláří údržbáře, v domnění, že nejspíš vypadly pojistky, protože „tam svítí baterkami“. V přibližně stejný okamžik objevil hlídač Frank Wills několik dveří s přelepenými zámky tak, aby zůstaly odemčeny. Strhal pásky, ale věc nenahlásil. Po hodině si všiml, že zámky někdo znovu přelepil, nyní Wills zavolal policii. Ta nalezla pět mužů schovávajících se v kancelářích, jež měla tehdy dlouhodobě pronajaté Demokratická strana, přesněji řečeno byly sídlem řídícího orgánu strany, Demokratického národního výboru (\"Democratic National Comitee\", DNC).\n\nZadrženými byli Virgilio González, Bernard Barker, James W. McCord, Jr., Eugenio Martínez a Frank Sturgis. Aby muži zakryli své pravé určení, maskovali se jako obyčejní lupiči. Pracovně se této operativní skupině říkalo \"instalatéři\" (anglicky \"plumber unit\") a sestávala mimo jiné z bývalých agentů CIA. Všech pět bylo obviněno z loupeže a pokusu o nastražení odposlechů. V lednu 1973 byli shledáni vinnými. Po rozsáhlém vyšetřování se prokázala jejich spojitost s republikánským \"Výborem pro znovuzvolení prezidenta Nixona\". Navíc vyšetřování vedlo k odhalení spojitosti odsouzených s Gordonem Liddym (šéf rozvědky Bílého domu za prezidenta Nixona) a Howardem Huntem (bývalý agent CIA a člen rozvědky Bílého domu za prezidenta Nixona). Oba byli odsouzeni za spiknutí, vloupání a maření vyšetřování.\n\nJeden z pěti odsouzených lupičů, James W. McCord, napsal v březnu 1973 dopis vrchnímu soudci případu Johnu J. Siricovi. V dopise se přiznal, že jednal na nátlak z vyšších míst, konkrétně podle rozkazů bývalého generálního prokurátora a šéfa \"Výboru pro znovuzvolení prezidenta Nixona\" Johna N. Mitchella. Vyšetřování také ukázalo, že 17. června 1972 šlo již o druhé vloupání do centrály Demokratické strany v komplexu Watergate. První vloupání se událo 28. května téhož roku.\n\nDne 1. srpna 1972 byl nalezen šek na 25 000 USD. Šek patřil jednomu z lupičů a byl vystaven \"Výborem pro znovuzvolení prezidenta Nixona\". Další vyšetřování vedlo k odhalení faktu, že tito muži před vniknutím do budovy Watergate obdrželi desetitisíce amerických dolarů. Celkově se dokázalo, že od \"Výboru pro znovuzvolení prezidenta Nixona\" obdrželi 89 000 amerických dolarů. Vyšetřování se tedy zaměřilo na pokladníka \"Výboru\" Hugh W. Sloana, který dříve pracoval jako asistent velícího štábu Bílého domu Harryho R. Haldemana. Sloan vypověděl, že vydával šeky na příkazy zástupce ředitele \"Výboru\" Jeba S. Magrudera a finančního ředitele Maurice Stanse. Později výpověď doplnil tím, že konkrétní šek na 25 000 dolarů, který se našel u jednoho ze zadržených, po vypsání předal Gordonovi Liddymu, který v té době vypomáhal \"Výboru\" jako finanční zástupce.\n\nDne 29. září 1972 byla odhalena skutečnost, že šéf \"Výboru\" John N. Mitchell spravoval tajný republikánský fond, ze kterého byly financovány akce na zdiskreditování Demokratické strany. 10. října bylo potvrzeno FBI, že vloupání do centra demokratů ve Watergate bylo součástí rozsáhlého spiknutí \"Výboru za znovuzvolení prezidenta Nixona\" na pošpinění Demokratické strany pomocí špionáže a sabotáží. I přesto nebyla Nixonova kampaň přerušena a 7. listopadu byl znovuzvolen prezidentem Spojených států.\n\nNejvětší pokroky ve vyšetřování však paradoxně nedělala policie a ani tajná služba, ale tisk. Případu se usilovně věnovaly tři velké společnosti \"Time\", \"The New York Times\" a především \"The Washington Post\". Z posledně jmenovaného listu se na případ soustředili novináři Carl Bernstein a Bob Woodward, jimž pomáhal spolehlivý anonymní zdroj, který vystupoval pod pikantní přezdívkou \"Deep Throat\" čili „Hluboké hrdlo“ (v roce 1972 běžel v kinech v USA veleúspěšný stejnojmenný pornografický film). Až v roce 2005 bylo oficiálně potvrzeno, že se jednalo o tehdejšího zástupce ředitele FBI Williama Marka Felta. Díky němu Woodward, který se s ním tajně a obezřetně scházel v podzemních garážích, přišel na to, že případ vloupání do Watergate je jen částí velkého spiknutí řízeného z Bílého domu.\n\nDne 30. dubna byl, na nátlak Senátu, prezident Nixon nucen přijmout rezignace dvou vysoce postavených členů aparátu Bílého domu H. R. Haldemana a J. Ehrlichmana. Oba byli odsouzeni za spiknutí a křivá svědectví. Také vyhodil právního zástupce zaměstnanců v Bílém domě Johna Deana, který vypovídal před Senátem proti Haldemanovi a Ehrlichmanovi a také věděl mnoho proti Richardu Nixonovi. Svědectví Deana odhalilo, že v důležitých místnostech Bílého domu je nainstalováno odposlouchávací zařízení, a potvrdil, že o něm prezident Nixon věděl. Toto šokující odhalení, při kterém se zjistilo, že si prezident Nixon nahrával své návštěvy, velice uškodilo prezidentově reputaci a zažehlo dohady o jeho spojitosti s aférou Watergate a se zdiskreditováním Demokratické strany. Zprvu Nixon odmítal pásky vydat a odvolával se na speciální právo prezidenta. Později byl však Senátem donucen nahrávky odevzdat. Z pásek šlo odvodit, že prezident o celém spiknutí věděl a navíc se ho snažil utajit. To vedlo k debatám o navržení impeachmentu. Navíc se nalezla páska, ze které bylo osmnáct a půl minuty vymazáno. Bílý dům to označil za nehodu jedné ze sekretářek, která zmáčkla špatný knoflík.\n\nV březnu 1974 byla za spiknutí a zneužití pravomoce odsouzena tzv. „watergateská sedmička“, neboli sedm významných spolupracovníků Richarda Nixona. Šlo o H. R. Haldemana, J. Ehrlichmana, J. N. Mitchella, Charlese Colsona, Gordona C. Strachana, Roberta Mardiana a Kennetha Parkinsona. U soudu byl mimo zápis Nixon uveden jako spoluviník spiknutí. V dalších soudních přelíčeních byli shledáni vinnými J. Dean, J. S. Magruder, D. Chapin a všichni ostatní zapletení do spiknutí na různých úrovních.\nV červenci 1974 byl zahájen soud s prezidentem Richardem Nixonem. Věc se projednávala u Nejvyššího soudu a vešla do historie jako případ „Stát versus Nixon“. Také byl připravován impeachment z důvodů maření vyšetřování, zneužití pravomoci a opovrhování Kongresem USA. Ovšem deset členů Kongresu bylo proti uvalení impeachmentu.\n\nDne 5. srpna 1974 byla objevena doposud utajovaná nahrávka, na které H. R. Haldeman vysvětluje prezidentu Nixonovi plán na utajení jejich spojitosti s vloupáním do komplexu Watergate. Prezident na pásce souhlasí s plánem a se zapojením CIA. Po zveřejnění tohoto záznamu oznámilo oněch deset členů kongresu, že nyní impeachment plně podpoří. Prezident Nixon se však rozhodl raději předem rezignovat. Tak učinil navečer 8. srpna 1974 s účinností k následujícímu dni.\n\nKongres se však rozhodl pokračovat v plánovaném uvalení impeachmentu a tím i možnému uvěznění již bývalého prezidenta Nixona. Ovšem jeho nástupce Gerald Ford mu udělil plnou milost.\n\n\n"}
{"id": "203112", "url": "https://cs.wikipedia.org/wiki?curid=203112", "title": "Tankování paliva za letu", "text": "Tankování paliva za letu\n\nTankování za letu je proces přečerpání paliva z jednoho letadla (tanker) do druhého během letu. Pro tyto účely se používá ve většině případů letounů a v méně častých případech bývají k doplňování paliva za letu využívány vrtulníky (pouze v konkrétních případech a za určitých podmínek).\n\nPočátky pokusů s tankováním paliva během letu sahají do roku 1920, kdy byl první pokus realizován na dvou letadlech ve formaci. Doplnění paliva za letu zvýšilo 27. května 1923 výdrž dvouplošníku DH-4B na 37 hodin.\n\nMezi srpnem a říjnem 1939 používaly britské aerolinky Imperial Airways konvertované letouny Handley Page Harrow společnosti Flight Refuelling Limited ke vzdušnému dotankování létajících člunů Short třídy „C“ \"Cabot\" a \"Caribou\" na experimentální transatlantické poštovní trase Southampton–Montréal–New York, ale tento pokusný provoz přerušilo vypuknutí druhé světové války.\n\nV březnu 1949 se Boeing B-50A Superfortress sériového čísla 46-0010 \"Lucky Lady II\" USAF za pomoci vzdušného tankování ze strojů KB-29M stal prvním letounem, který obletěl svět bez mezipřistání.\n\nPro čerpání paliva za letu se nejčastěji používá technika nazvaná \"ráhnový tankovací systém\" (anglicky je tento systém nazýván \"boom and receptacle\" nebo také \"flying boom\") nebo \"hadicový tankovací systém\" (anglický název je \"probe and drogue\"). Kdysi se také používal systém čerpání z křídla na křídlo (anglicky \"wing-to-wing\"), avšak v současné době již není využíván.\n\nHadicový tankovací systém transportu paliva pomocí hadice se stabilizačními ploškami bývá také využíván pro svou mobilitu a vlastnosti u vrtulníků a bývá součástí různých rozšiřujících sad pro běžné typy letadel. Poprvé byl americkým letectvem použit 28. března 1948. Tuto metodu využívají například letectva těchto zemí: Francie, Indie, Kanada, Velká Británie, Rusko, Ukrajina a další bývalé země Sovětského svazu. Používají ji také letecké složky amerického námořnictva a námořní pěchoty.\n\nRáhnový tankovací systém poskytuje velké výhody díky použití potrubí pro transport paliva – umožňuje tím mnohem vyšší rychlost přečerpání paliva, nevýhodou je komplikovanější realizace a nemožnost tímto způsobem doplňovat palivo některým letounům a zvláště vrtulníkům. Tento systém zavedlo velitelství strategických sil amerického letectva, protože hadicový tankovací systém byl pro tankování velkých letounů pomalý.\n\nRáhnový tankovací systém patří asi mezi nejrozšířenější metodu tankování paliva za letu. Tuto metodu využívají například letectva těchto zemí: USA, Austrálie, Izraele, Spojené arabské emiráty, Japonsko. Francouzské letectvo tuto metodu používá pro doplňování paliva svým letounům E-3 Sentry stroji C-135FR, ačkoliv jeho ostatní letouny využívají tankování hadicovým systémem.\n\nV SSSR byly pokusy s tankováním za letu obnoveny roku 1946 a sovětské letectvo si zvolilo systém měkkého spojení z křídla na křídlo (anglicky \"wing-to-wing\"). Toto tankování probíhalo tak, že tankovaný i tankovací letoun se přiblížily s mírným převýšením a z konců křídel vypustily lanka se záchytným kováním. Po spojení lanek začal tankovaný letoun vtahovat lanka do křídla a tím vytahoval z tankeru hadici. Kování hadice se pak automaticky spojilo s rychlouzávěrem na konci tankovaného letounu. Nejdříve teklo palivo samospádem, později byla přidána čerpadla. Nejprve byly k tomuto používány Tu-2, později se používaly upravené Tu-4 a po nich Tu-16. Dobře je tankování z křídla na křídlo vidět v sovětském filmu \"Událost ve čtverci 36-80\". Dnes se již tento systém nepoužívá.\n\n"}
{"id": "203114", "url": "https://cs.wikipedia.org/wiki?curid=203114", "title": "Taišó", "text": "Taišó\n\nTaišó (: 大正天皇, \"Taišó-tennó\") (31. srpna 1879 – 25. prosince 1926) byl podle tradiční nástupnické posloupnosti 123. japonský císař. Vládl od 30. července 1912 do své smrti v roce 1926.\n\nCísařovo osobní jméno bylo Jošihito (嘉仁). Podle japonských zvyklostí nemá císař v době své vlády žádné jméno a nazývá se pouze (současný) „císař“. Stejně jako všichni ostatní japonští císaři, začal být po své smrti nazýván svým posmrtným jménem, podle tradice zavedené po smrti císaře Meidži v roce 1912 se za posmrtné jméno císaře vybírá název jeho panovnické éry. Jelikož tedy vládl v období Taišó (doslovně „Velká spravedlnost“), je nyní znám jako císař Taišó.\n\nMimo Japonsko bývá někdy podle svého osobního jména nazýván císař Jošihito. V Japonsku pouze svým posmrtným jménem.\n"}
{"id": "203115", "url": "https://cs.wikipedia.org/wiki?curid=203115", "title": "Škoda 100", "text": "Škoda 100\n\nŠkoda 100 a Škoda 110 jsou téměř identické osobní automobily, vyráběné československou automobilkou AZNP v letech 1969–1977. Nahradily vozy Škoda 1000 MB a Škoda 1100 MB, celkem jich bylo vyrobeno 1 079 708 kusů.\n\nV roce 1968 byla zahájena rekonstrukce výrobního závodu v Mladé Boleslavi a současně připraven facelift již zastarávající Š 1000 MB. V roce 1965 byl vytvořen hrubý prototyp - tvar sloupků a střecha byly totožné s karoserií Š 1000 MB, spodní část (blatníky, přední a zadní čela) měla tehdy moderní hranatější tvary.\n\nVůz dostal modernější a pevnější karoserii, změnil se rovněž interiér a částečně i některé konstrukční prvky. \n\nS novou tváří se dřívější Škoda 1000 MB jmenovala Škoda 100, Škoda 1100 MB byla Škoda 110. Sériová Škoda 100 z roku 1969 (interní typové označení 722) dostala široký „C“ sloupek. Nová karoserie rovněž přinesla větší zavazadlový prostor, na zadním čele vozidla se vyjímaly výrazné vodorovné skupinové svítilny, které vozidlu propůjčovaly dojem větší šířky. V interiéru byl změněn sloupek řízení a palubní deska byla stylisticky propracovanější. Nové byly licenční kotoučové brzdy Dunlop na předních kolech, na přední nápravě zredukovali počet mazacích míst z jedenácti na čtyři.\n\nNa motoru byly provedeny pouze drobné změny, např. průměr pístního čepu zvětšen z 18 mm (1000 MB) na 20 mm (Š 100) atp.\nSlabší verze s motorem o zdvihovém objemu 988 cm³ / 35 kW a s maximální možnou rychlostí 125 km/h nesla označení Škoda 100 a byla k dostání v základní verzi \"Standard\" nebo \"de Luxe\". O něco silnější byla Škoda 110 L \"(de Luxe)\" s motorem 1107 cm³ / 39 kW a maximální rychlostí 135 km/h, nakonec přibyla ještě Škoda 110 LS \"(de Luxe Super)\" s motorem 1107 cm³ / 46 kW, který byl převzatý z příbuzného dvoudveřového kupé Škoda 110 R a který dokázal nepříliš aerodynamickému vozu udělit rychlost přes 140 km/h.\nStovky a stodesítky se nadále exportovaly do řady západoevropských zemí, kde patřily nejen k nejlevnějším na trhu, ale zejména svými dobrými jízdními vlastnostmi na kluzkém povrchu měly své stálé příznivce. Škody 110 L se v rozloženém stavu exportovaly i na Nový Zéland.\n\nVýroba sedanů řady Škoda 100/110 byla definitivně ukončena roku 1977, příbuzné kupé Škoda 110 R se vyrábělo až do roku 1980.\n\nJednoduchý interiér disponuje účelností a praktičností. V modelech „L“, takzvaných „deluxe“, byla lůžková úprava sedadel a na svou dobu další luxusní doplňky. Ve Škodě 100 byl použit systém „vše vzadu“, což znamená, že motor i převodovka s rozvodovkou byly umístěny vzadu. Nástupce Škoda 105 měla už náporové chlazení vpředu.\n\nVozidlo si dodnes zachovalo svůj lidový charakter. Bylo vyráběno v několika verzích a provedeních. Základními barvami byly: bílá, písková, šedivá, světle modrá, světle a tmavě zelená, šedá, černá a červená. Verze se lišily drobnostmi, například před rokem 1972 měla Š 100 nerezové šipky na předních blatnících (ta na pravé straně sloužila jako uzávěr palivové nádrže), rozdíly v masce (jiná ozdobná lišta), neměla mřížky větrání v zadních sloupcích a lisovanou mřížku do zadního čela karoserie, vyčnívající kliky dveří atd.\n\nŠkoda 110LS (Lux Super) koncepčně vychází ze Škody 100, přejímá však hnací agregát včetně příslušenství z nově vzniklého kupé 110R, motor o objemu 1107 cm³ disponuje výkonem 62PS/5500ot. DIN, součástí je chladič oleje, upravená hlava motoru, výfukové a sací potrubí. Škoda 110LS vzniká v roce 1971, se stále charakteristickými znaky pro starší model. Tedy maska pouze se dvojicí hlavních světlometů, široká lomená lišta, palubní deska bílé barvy atp., modernizace nastává v polovině roku 1972 s nástupem modelu 73\" kdy se maska mění na čtyřsvětlovou, interiér dostává černou palubní desku s dřevěným dekorem (spodní lišta).\n\nPrvní modernizace byla plánována na rok 1970 a mělo se jednat o dosazení nových oválných světlometů a chromového roštu na přední masku, tato úprava však vzhledu škodovky moc neprospívala a tak bylo od modernizace ustoupeno. Další kosmetická úprava byla v roce 1972, kdy bylo vylepšeno bezprůvanové větrání vozu, zmizely zadní větrací okenní trojúhelníčky, a vůz dostal tehdy moderní, avšak nepříliš praktické zpětné zrcátko umístěné daleko dopředu na přední blatník. Mechanickým vylepšením bylo dosazení mechanického sytiče ke karburátoru (již v polovině roku 1970, pozn. Výska). Rovněž přibyla nová barevná provedení vozu.\nV roce 1973 se opět začínalo projevovat, jak československá automobilka pomalu, ale jistě ztrácí krok se západoevropskými automobilkami, a tak se opět trochu snažila vylepšit svůj zastarávající model. Inovativním technickým prvkem bylo nahrazení dynama alternátorem (12V – 35A u Š 110LS a 110R již v roce 1971) a znovu bylo vylepšeno větrání interiéru vozidla pomocí dalších výdechů v palubní desce vozidla. Zvenku lze vozidlo bezpečně poznat podle bezpečnostních zapuštěných klik Bomoro. Exportní vozidla byla dodávána dokonce i s tak překvapujícími prvky jako ostřikovače světlometů i se stírátky.\n\nDohromady bylo vyrobeno 259 921 vozů ve verzi 110L/110LS.\n\nVe výrobě měly od roku 1975 tuto typovou řadu nahradit vozy klasické koncepce Škoda 900 a Škoda 1100 (typová řada Škoda 740), ale rozpracovaný projekt byl v roce 1971 zrušen a jako náhradní řešení byly vyvinuty modely Škoda 105/120 (typová řada Škoda 742), vyráběné od roku 1976.\n\nŠkoda 120 S (typ 728) vznikl jako sportovní automobil odvozený od modelů Škody 100/110 a malosériově se vyráběl v létech 1971 – 1974.\n\nSoutěžní varianta Škoda 120S Rallye je čtyřdveřový dvoumístný závodní vůz s čtyřválcovým motorem OHV o objemu 1298 cm³ umístěným za zadní nápravou. Motor má vrtání 75,8 mm zdvih 72 mm, dva dvojité karburátory Weber kompresi 11,5 a točivý moment 127 Nm při 6000 ot/min. Výkon byl 88 kW (120 koní) při 7250 ot/min závodní okruhové vozy měly výkon až 135 koní. Převodovka měla čtyři stupně, rozvor byl 2400 mm, hmotnost závodního vozu byla 750 kg. Maximální rychlost závisela na převodech a mohla být až 200 km/h, zrychlení 0-100 km/h trvalo 8 – 10 s.\n\nŠkoda 120 S je civilní verzí Škody 120 S Rally postavená kvůli potřebné homologaci. Karoserie je čtyřdveřová až pětimístná s motorem vzadu a pohonem zadních kol. Vůz měl náporový chladič v předním zavazadlovém prostoru. Motor je řadový čtyřválec s rozvodem OHV, měl objem 1172 cm³, vrtání 72 mm a zdvih také 72 mm. Vůz měl jeden dvojitý karburátor Jikov, výkon byl 47 kW (64 koní) při 5250 ot/min, komprese 9,4, točivý moment 89 Nm při 4000 ot/min., zrychlení z 0 na 100 km/h za 19,4 s a maximální rychlost rychlost 150 km/h. Převodovka byla čtyřstupňová. Vůz měl rozvor 2400 mm. Automobil je homologován s i bez nárazníků, s nárazníky byl dlouhý 4155 mm, široký 1620 mm a vysoký 1380 mm. Vážil 795 až 860 kg.\n\nAby Škoda 120 S Rally mohla být homologována, muselo by se vyrobit 1000 vozů série, Škodovka ale tohoto modelu vyrobila pouze 100 kusů. Aby jí komisaři mezinárodní automobilové federace tento model schválili, tvrdila automobilka, že neexistujících 900 vozů slouží u bezpečnostních složek tehdejší policie.\n\n\n"}
{"id": "203119", "url": "https://cs.wikipedia.org/wiki?curid=203119", "title": "Seznam premiérů Slovenska", "text": "Seznam premiérů Slovenska\n\nToto je seznam předsedů vlád a podobných činitelů Slovenska.\n\n\n\n\"Poznámka: Přes honosně znějící titul šlo jen o předsedy země (krajiny) Slovenské. Jsou zde pouze pro úplnost.\"\n\n\n\n\n\n\n\n"}
{"id": "203120", "url": "https://cs.wikipedia.org/wiki?curid=203120", "title": "Dáma s barzojem", "text": "Dáma s barzojem\n\nDáma s barzojem byl český němý film z roku 1912 vyrobený ve filmové společnosti Maxe Urbana ASUM. Premiéru měl 28. února 1913. Předlohou byla méně známá povídka francouzského novelisty a kritika Paula Bourgeta (1852–1935) \"Une Idylle Tragique\", vydaná v Paříži roku 1896.\n\nFilm byl natáčen v ateliéru fotografického závodu Langhans ve Vodičkově ulici v Praze, na jeho zahradě, ve Stromovce a u Trojského zámku. Ateliér Langhans měl skleněnou střechu, Urban natáčel za normálního denního světla, přisvětloval pouze čtyřmi lampami, tzv. Jupiterkami. Protože se film nezachoval, není znám ani jeho obsah. Hlavní roli měla Urbanova manželka a vynikající herečka Vinohradského divadla Andula Sedláčková, která byla i autorkou scénáře.\n\n\n"}
{"id": "203122", "url": "https://cs.wikipedia.org/wiki?curid=203122", "title": "Hyády", "text": "Hyády\n\nHyády mohou znamenat:\n"}
{"id": "203123", "url": "https://cs.wikipedia.org/wiki?curid=203123", "title": "'Ndrangheta", "text": "'Ndrangheta\n\n'Ndrangheta je italská zločinecká organizace, jejímž hlavním působištěm je region Kalábrie. V průběhu posledních dvou desetiletí se stala nejmocnější italskou mafií a odhaduje se, že její aktivity tvoří 3 % italského HDP.\n\nNázev 'Ndrangheta pochází pravděpodobně z řeckého slova \"andragathía\" (hrdinství, ctnost, mužnost) nebo \"andragathos\" (statečný muž).\n\nPřestože se předpokládá, že 'Ndrangheta byla aktivní již na začátku 18. století, první faktická zmínka o ní pochází až z roku 1861, kdy došlo ke sjednocení městských států. Další zmínka je pak z roku 1888. Týkala se anonymního udání na prefekta provincie Reggio di Calabria, Francesca Paternostra, a odkazovala na tajnou sektu, kterou měla být 'Ndrangheta.\n\n'Ndranghetu provází od samého počátku kriminální činnost včetně únosů a vražd. V novodobé historii se 'Ndrangheta nejvíce projevila ve dvou velkých konfliktech – za první se považuje válka, která vypukla v roce 1975 po zabití Antonia Macri a vyžádala si asi 300 obětí. Druhá válka 'Ndranghety mezi lety 1985–1991 stála kolem 700 lidských životů.\n\nOd ostatních zločineckých organizací mafiánského typu se 'Ndrangheta liší především svou strukturou. Nezakládá se na pyramidálním členění, ale na horizontálním rozvržení moci. Jednotlivé klany, kterých může být podle odhadů mezi 100 a 150 a čítají asi 7 000 členů, mají rozdělené sféry vlivu, jednotlivé části Kalábrie.\n\nČlenové 'Ndranghety si říkají 'ndrinu a organizace sama se pak nazývá 'ndrina. Je založena na krevním poutu. Členy se stávají prakticky pouze rodinní příslušníci z jednotlivých klanů. (Kariérní postupy v rámci 'Ndranghety si však musí každý člen zasloužit a prokázat svou kriminální činností, že do společenství patří.) Sňatky se praktikují opět mezi klany. Tímto způsobem je větší jistota zachování omerty a soudružnosti založené na příbuzenských vztazích.\n\nOproti organizaci Cosa Nostra, která je tradičně pouze mužskou záležitostí, využívá 'Ndrangheta také ženy. Pracují jako spojky, hlídají kradené zboží, podílejí se na vydírání i lichvě.\n\n\nJednou z nejvýznamnějších aktivit 'Ndranghety je obchod s drogami. Jedná se zejména o kokain, hašiš a heroin. Většina evropského kokainu má pocházet právě z kalábrijského přístavu Gioia Tauro.\n\nDále se 'Ndrangheta zabývá obchodem se zbraněmi, paděláním peněz a zboží, vydíráním, lichvou a vymáháním poplatků za „ochranu“. Tyto peníze jim podle odhadů platí až 70 % obchodníků (zbývajících 30 % však zřejmě beztoho patří mafii).\n\nMezi další aktivity 'Ndranghety patří organizovaná prostituce, nákup nemovitostí a provoz hotelů a restaurací, korupce, únosy lidí (vězní je v jeskyních nebo ovčárnách v horách), obchod s plutoniem, obchod s diamanty. 'Ndrangheta také pro sebe využívá zemědělské dotace Evropské unie.\n\nPodobně jako Camorra se i 'Ndrangheta zabývá ilegální likvidací odpadu, vytváří divoké skládky zejména pro radioaktivní odpad.\n\n'Ndrangheta se od svého vzniku koncentrovala vždy výhradně v regionu italské Kalábrie, její centrum můžeme najít v provinciích Reggio di Calabria a Crotone. Přesto její činnost sahá nejen do států Evropy, ale i Ameriky a Austrálie.\n\nV Německu, Francii, Belgii a Rusku především skupuje nemovitosti, V Nizozemí a Španělsku obchoduje s kokainem, stejně jako ve Spojených státech, Bolívii, Brazílii a Kolumbii. V Kanadě jde kromě drog také o obchod se zbraněmi. V Jižní Africe se pak zabývá obchodováním s diamanty. Podle Roberta Saviana jde ve východní Evropě především o obchod se zbraněmi, zvláštní zájem má 'Ndrangheta údajně o československý Samopal vzor 58.\n\n'Ndranghetu odsoudil velice ostře papež František: \"Pokud je adorování Boha nahrazeno adorováním peněz, otevírá se cesta ke hříchu, osobním zájmům a svévoli. Kdo se neklaní Bohu, začne se klanět zlu, jako ti, kdo žijí zločinem a násilím. Vaše tak krásná země nese znamení a důsledky tohoto hříchu! Je to ´ndrangheta! Adorace zla a pohrdání obecným dobrem. Toto zlo je třeba potírat a odstraňovat! Je třeba mu říci ne! Vím, že církev je velmi zapojena do výchovy svědomí a musí se snažit stále více, aby mohlo převážit dobro. Prosí nás o to naše děti, prosí nás naši mladí, kteří potřebují naději. K odpovědi na tyto požadavky nám může pomáhat víra. Ti, kteří se ve svém životě vydali touto cestou zla, jako jsou mafiáni, nejsou ve společenství s Bohem, exkomunikují se.\"\n\n\n"}
{"id": "203126", "url": "https://cs.wikipedia.org/wiki?curid=203126", "title": "Střevlíkovití", "text": "Střevlíkovití\n\nStřevlíkovití (Carabidae) je čeleď podřádu masožraví řádu brouci.\nBrouci této čeledi jsou celosvětově rozšířeni. Čeleď střevlíkovití patří se zhruba 30 000 druhy mezi největší na světě. V České republice je popsán výskyt více než 500 druhů.\n\nVelikost střevlíkovitých se pohybuje od dvou milimetrů do 10 cm, v České republice do 4 cm.\n\nTypickým znakem této čeledi jsou silná kusadla, dlouhé nohy, vláknitá tykadla a ploché tělo. Většina druhů má hnědou nebo černou barvu, některé však jsou výrazně kovově zbarvené.\n\nVětšina zástupců čeledi jsou noční draví brouci, larvy jsou dravé vždy. Střevlíkovití v mírném podnebném pásu jsou nelétaví, protože mají srostlé krovky. Většinou se velmi rychle pohybují, což jim usnadňuje lov. Nejobvyklejší potravou střevlíkovitých je hmyz, plži, pavouci, žížaly a požírají také mršiny. (Některé druhy a jejich larvy jsou schopny lovit kořist pod vodní hladinou, např. střevlík hrbolatý \"Carabus variolosus variolosus\" či kriticky ohrožený a raritní druh střevlík mřížkovaný \"Carabus clathratus clathratus\".) Střevlíkovití mají mimotělní trávení, kusadly vstříknou do kořisti či jiné potravy trávicí tekutinu a konzumují natrávenou tkáň, což je vlastně páchnoucí kašovitá hmota.\n\nV případě ohrožení některé druhy vystřikují ze střev a análních žláz sekret, který má zastrašit nepřítele.\n\n\nSeznam brouků čeledi Carabidae\n\n"}
{"id": "203133", "url": "https://cs.wikipedia.org/wiki?curid=203133", "title": "Signální vlajky na automobilových soutěžích", "text": "Signální vlajky na automobilových soutěžích\n\nNa mnoha motoristických soutěžích se ke sdělení důležitých informací jezdcům používají signální vlajky. Používají se většinou jen na okruzích, od motokár přes formuli 1 po NASCAR. Význam vlajek se může v různých druzích závodů drobně lišit.\n\nSignalizuje nebezpečí na trati, mává se s ní na stanovišti před nebezpečím. Zakazuje předjíždění a jezdci by měli zpomalit.\nPoužívá se také při zahřívacím kole, kde se jí mává na všech stanovištích podél trati. Pokud ve formuli 1 je na trať vyslán safety car, je na všech stanovištích signalizováno žlutou vlajkou s cedulí s písmeny \"SC\".\n\nMává se s ní na stanovišti, od kterého již nebezpečí nehrozí, ruší důsledky žluté vlajky, která však musí být vyvěšena dříve než zelená. Používá se také na startu k signalizaci do depa, že mohou být jezdci vpuštěni na trať.\n\nVyvěšuje se na stanovišti, po kterém následuje někde na trati zhoršená přilnavost (olej, kaluže, …). Pokud začíná pršet, vyvěšuje se tato vlajka a traťový komisař ukazuje prstem na oblohu.\n\nVyvěšuje ji ředitel závodu a poté traťoví komisaři, znamená zastavení závodu. Jezdci musí okamžitě přestat závodit a musí se připravit na zastavení.\n\nMává se s ní na tom stanovišti, ke kterému přísluší ta část trati, na které se nachází mnohem pomalejší vozidlo (např. sanitka). V praxi se často nahrazuje žlutou vlajkou.\n\nV NASCAR bílá vlajka signalizuje nájezd do posledního kola.\n\nSignalizuje chybný start, používá se pouze pokud nefunguje světelná signalizace.\n\nKonec závodu, mává se s ní pouze v prostoru cíle.\n\nMává se s ní na jezdce, který se má nechat předjet (např. na posledního, když ho chce o kolo předjet první), aby nezdržoval vedoucí skupinu. V některých soutěžích je pouze modrá, v jiných má navíc žlutý úhlopříčný pruh.\n\nVyloučení jezdce ze závodu, nelze se proti ní odvolat, používají pouze sportovní komisaři. Musí být doplněna tabulkou s číslem jezdce.\n\nV NASCAR černá vlajka neznamená při prvním vyvěšení pro určitého jezdce diskvalifikaci. Znamená to, že jezdec musí do 5 kol zajet na pit-lane, aby si vysloužil penalizaci za např. rychlou jízdu na pit-lane nebo nesportovní chování. Pokud jezdec do 5 kol nezajede na pit-lane, je diskvalifikován ze závodu.\n\nVozidlo nesplňuje technické podmínky pro závod (poškození po nehodě - upadlý tlumič, chybějící nárazník) - vozidlo musí zastavit v depu a pokud nebude opraveno, nemůže pokračovat v závodě.\n\nNapomenutí jezdce za nesportovní chování.\n\n"}
{"id": "203134", "url": "https://cs.wikipedia.org/wiki?curid=203134", "title": "Buvolec běločelý", "text": "Buvolec běločelý\n\nBuvolec běločelý (\"Damaliscus pygargus phillipsi\") je středně velká jihoafrická antilopa, větší ze dvou poddruhů buvolce pestrého.\n\n\nBuvolec běločelý je v průměru o 8 kg lehčí než buvolec bělořitný. Samci jsou větší než samice, dosahují hmotnosti až 80 kg, zatímco samice váží 55–70 kg. Jsou to poměrně velké antilopy s protáhlou hlavou a dozadu se svažujícím hřbetem. Obě pohlaví nesou 35-50 cm dlouhé, kroužkované, zakřivené rohy podobné rohům gazel.\n\nNa trupu je srst je matně červenohnědá, na zádi a v okolí ocasu světlejší. Nápadné jsou bílé „punčochy“ na končetinách a bílá lysina na hlavě, která je často mezi očima přerušena úzkým tmavým pruhem.\n\nMláďata jsou žlutohnědá a jejich obličeje jsou tmavé, podobají se tak buvolci modrému.\n\nBuvolec běločelý v minulosti obýval otevřené travnaté savany v dnešní Jihoafrické republice, Svazijsku a Lesothu. Kvůli nadměrnému lovu kvůli masu byl už před rokem 1900 ve Svazijsku a Lesothu vyhuben, posledních asi 2000 kusů přežilo v Jihoafrické republice. Ochrana a chov v zajetí umožnily návrat buvolců do jejich původního areálu, kromě toho byli introdukováni také na místa, kde se dříve nevyskytovali – v současnosti žijí také v Namibii, Botswaně a Zimbabwe.\n\nBuvolci preferují rozlehlá travnatá území a řídké světlé porosty stromů a keřů.\n\nBuvolec běločelý je diurnální, aktivní ráno a k večeru, přes polední horka odpočívá v úkrytu. Samci jsou teritoriální, své území si značí hromadami trusu na viditelných místech, rozhrabáváním země a výměškem předoční žlázy, který otírá o traviny a větvičky. Jedno teritorium zabírá rozlohu 6-15 ha a samec na něm zůstává celoročně. Opravdové souboje mezi samci jsou vzácné, konflikty většinou řeší jen ritualizovanými boji a postoji vyjadřujícími dominanci.\n\nSamice s telaty žijí ve volných skupinách (do 25 kusů), nezávisle na teritoriu samců. V minulosti buvolci migrovali mezi sezónními pastvinami a na podzim a v zimě se shlukovali do velkých stád. I dnes, mají-li dostatečný prostor, se chovají podobně a pohybují se v otevřených skupinách po velkém území.\n\nPasou se hlavně ráno a odpoledne, vyhledávají především nízké trávy rodu \"Themeda\", ale nepohrdnou ani miličkami (\"Eragrostis\"). Vedle svěží trávy požírají i suchou, kterou ostatní druhy opomíjejí. Rádi pijí každý den a to i vícekrát.\n\nVrchol období páření přichází v dubnu, březost trvá 240 dní (8 měsíců), poté se ve vysoké trávě rodí jediné mládě, které je už po dvou hodinách po narození schopné následovat svou matku. Buvolci dospívají ve dvou letech a v zoologických zahradách se mohou dožít až 17 let.\n\nJejich přirozenými nepřáteli jsou šelmy afrických savan – lev, levhart, hyeny a pes hyenovitý.\n\nBuvolce běločelého chová přibližně pět desítek evropských zoo (stav podzim 2018 i počátek roku 2020). V Česku se na počátku roku 2020 jednalo o tyto zoologické zahrady:\n\n\nHistoricky byli tito buvolci také chováni v Zoo Dvorec, Zoo Olomouc, Zoo Ostrava a Zoo Ústí nad Labem. Na Slovensku je tento druh k vidění v Zoo Košice.\n\nPrvní buvolci běločelí byli dovezeni v roku 1998; skupina čtyř zvířat byla tehdy přivezena ze zoo v německém Karlsruhe. První úspěšný odchov se podařil o tři roky později v roce 2001, když na svět přišla samička Žofie. Podařilo se odchovat několik desítek mláďat. Např. v průběhu roku 2018 byla odchována čtyři mláďata. Na konci roku 2018 bylo chováno deset jedinců, z toho dva samci a osm samic. V lednu 2020 přišla na svět samička.\n\n"}
{"id": "203139", "url": "https://cs.wikipedia.org/wiki?curid=203139", "title": "Coelophysis", "text": "Coelophysis\n\nCoelophysis („dutý tvar“) byl menší dravý dinosaurus (teropod), který žil v období svrchního triasu až nejranější jury, před asi 203-196 milióny let.\n\nFosilie tohoto teropoda byly objeveny roku 1881 na lokalitě Ghost Ranch v Novém Mexiku. Nejprve byly vzácně nalézány jenom úlomky fosilních kostí. Ty stačily vědcům pouze k tomu, aby je identifikovali jako pozůstatky jakýchsi ceratosaurů. Teprve později, ve 40. letech 20. století, na tomto místě začali vědci znovu hledat. Podařilo se jim objevit stovky koster tohoto druhu. Ty pravděpodobně patřily členům jedné nebo několika smeček, kteří zahynuli při živelní pohromě (nejspíše potopě). Díky tomu se zde nalezly kompletní kostry jedinců všech věkových kategorií. Fosilie tohoto dinosaura byly objeveny také v sedimentech souvrství Chinle na území Utahu.\n\nNěkdy bývají do tohoto rodu řazeny i fosilie přisuzované jinak rodům \"Syntarsus\" a \"Megapnosaurus\".\n\nByl to po dvou chodící masožravec, dlouhý přibližně 2,7 až 3 m a vážící kolem 25 kg. Podle jiných odhadů byl však podstatně lehčeji stavěný a vážil jen kolem 9,8 kilogramu. Jeho potravou byli drobní plazi, ryby a malí býložraví dinosauři (např. \"Revueltosaurus\", \"Technosaurus\"). V žaludku celofýzů byly nalezeny i kosti mláďat krokodýlů, o kterých se dříve předpokládalo, že to byla mláďata célofyzise. Blíže příbuzným druhem byl \"Lepidus praecisio\".\n\nMnohé znaky na kostře připomínají anatomii ptáků. Kostra byla velmi lehce stavěná (duté a tenkostěnné kosti, pevně srostlé křížové obratle, pánevní kosti, kosti nártu a kotník se zadní částí chodidla). Předními končetinami, které byly poměrně dlouhé, mohl tento rychlý běžec kořist za běhu uchopit a následně zabít ostrými pilovitými zuby. Ty byly stavěné pro řezání do kůže a masa kořisti, nikoliv pro její pevné držení.\n\n\"Coelophysis\" je vyobrazen například v seriálech \"Putování s dinosaury\" nebo \"Toulky dinosaurů Amerikou\". Dále se objevil také v dokumentárních sériích \"Svět po dinosaurech\" a \"Ve stínu dinosaurů\". Zkamenělina tohoto rodu byla roku 1998 také vyslána do vesmíru. \"Coelophysis\" patří k nejznámějším teropodním dinosaurům z období pozdního triasu.\n\n\"Coelophysis bauri\" se stal také státní fosilií Nového Mexika, a to dne 17. března 1981.\n\n\n"}
{"id": "203150", "url": "https://cs.wikipedia.org/wiki?curid=203150", "title": "Levý blok", "text": "Levý blok\n\nLevý blok může být:\n\n"}
{"id": "203151", "url": "https://cs.wikipedia.org/wiki?curid=203151", "title": "Západočeská galerie v Plzni", "text": "Západočeská galerie v Plzni\n\nZápadočeská galerie v Plzni náleží k nejvýznamnějším muzeím výtvarného umění západních Čech i celé České republiky. Sbírkový fond galerie je vystavován ve dvou výstavních síních; první z nich výstavní síň \"Masné krámy\" se nachází v budově bývalé masné tržnice postavené v roce 1392 a druhá výstavní síň „13“ se nachází v goticko-renesančním domě v blízkosti Masných krámů. Obě síně se nachází v Pražské ulici v Plzni.\n\nZápadočeská galerie vznikla v roce 1954 a navázala na činnost plzeňského uměleckoprůmyslového muzea. Mezi lety 1954-1972 byla Západočeské galerie součástí budovy plzeňského muzea. Galerii se podařilo zcela osamostatnit až v roce 1972, kdy byla otevřena nová výstavní síň Masné krámy. V letech 1954–1985 ji jako ředitel vedl Oldřich Kuba.\n\nBudova masných krámů postavená v roce 1392 v gotickém slohu sloužila původnímu účelu až do poloviny 20. století. Po náročné rekonstrukci, která zachovala původní dispozici stavby, vznikla netradiční výstavní síň, která byla slavnostně otevřena v březnu roku 1972. V budově jsou kromě výstav ze sbírek galerie pořádány pravidelné koncerty či kulturní a vzdělávací akce.\n\nTato výstavní síň v zrekonstruovaném goticko-renesančním domě v Pražské ulici 13 byla veřejnosti představena v roce 1997. V budově rovněž sídlí ředitelství galerie a oddělení galerijní práce. Při rekonstrukci domu pro galerijní účely v 90. letech 20. století byl v přízemních prostorách objeven v Čechách ojedinělý pozdně gotický dřevěný malovaný strop.\n\nSbírkový fond galerie se zaměřuje na české výtvarné umění od středověku po současnost a lze rozdělit do několika celků:\nGalerijní sbírky obsahují díla Karla Purkyně, Mikoláše Alše, Julia Mařáka, Antonína Slavíčka, Jana Preislera, Bohumila Kubišty, Emila Filly, Václava Špály, Augustina Němejce, Františka Sequense, Huga Boettingera, Adrieny Šimotové a dalších.\n\n"}
{"id": "203157", "url": "https://cs.wikipedia.org/wiki?curid=203157", "title": "Gotha G.III", "text": "Gotha G.III\n\nGotha G.III byl německý dvouplošný dvoumotorový bombardér používaný jednotkami Luftstreitkräfte během první světové války. Letoun vyráběla firma Gothaer Waggonfabrik AG.\n\nBombardér Gotha G.III byl přímým následovníkem předchozího typu G.II, s vyztuženým trupem a vyzbrojený dalším kulometem zaměřeným dolů skrze poklop v podlaze. Poruchové osmiválcové motory Mercedes D.IV nahradily nové šestiválce Mercedes D.IVa o výkonu po 260 k (191 kW). Nejvíce z 25 vyrobených strojů G.III bylo nasazeno na balkáně jednotkou \"Kagohl 1\". Nasazení nového bombardéru v boji bylo sice vzhledem k malému počtu omezené, nicméně efektivní. Nejlepší úspěch zaznamenal v září 1916, kdy formace letounů G.III zničila železniční most přes Dunaj u města Cernavodă v Rumunsku. V září 1917 byly všechny dosud sloužící letouny staženy z bojů a převeleny k cvičným jednotkám.\n\n\n"}
{"id": "203159", "url": "https://cs.wikipedia.org/wiki?curid=203159", "title": "William Higgins", "text": "William Higgins\n\nWilliam Higgins (1945, Los Angeles, Kalifornie, USA – 21. prosince 2019 Praha), na evropském trhu působící někdy pod pseudonymem Wim Hof či Wim Hoff, byl americký režisér, producent a scenárista zaměřený na tvorbu pro homosexuální zákazníky. Patřil mezi nejznámější producenty gay pornografie, jakými jsou např. i Jean-Daniel Cadinot, Kristen Bjorn či Chi Chi LaRue. \n\nV letech 1977–1988 točil své snímky v Kalifornii. V roce 1983 natočil film \"Class Reunion\", považovaný za klasiku gay porna. Ve svých filmech rád obsazoval více herců najednou – scény hromadného sexu byly pro něj typické. \n\nOd roku 1997 působil v Česku, kam se posléze přestěhoval. Ačkoliv převážná část jeho produkce byla určena pro zahraniční trhy, díky černým dovozům a internetu se jeho snímky a videa objevily i v Česku. Mezi české pornoherce, které režíroval, patří např. Jirka Kalvoda, Boris Tomek či Pavel Novotný.\n\nV Praze mu rovněž patřil známý gay podnik \"Drake's\".\n\nVe věku 77 let 21. prosince 2019 cestou do pražské nemocnice zemřel na infarkt.\n"}
{"id": "203160", "url": "https://cs.wikipedia.org/wiki?curid=203160", "title": "Expanzní nádoba", "text": "Expanzní nádoba\n\nExpanzní nádoba zachycuje změny objemu vody v soustavě způsobené změnou teploty (zabraňuje tím zvětšení tlaku v soustavě). Udržuje přetlak v soustavě v požadovaných mezích. Voda se rozpíná díky objemové roztažnosti.\n\nje otevřená nádoba která je umístěna v dostatečné výšce nad nejvyšším bodem potrubní sítě (nejčastěji na půdě).\n\nUmístění:\n\nDruhy:\n\nVýpočet velikosti expanzní nádoby\n"}
{"id": "203167", "url": "https://cs.wikipedia.org/wiki?curid=203167", "title": "Bábi Zlopočasná", "text": "Bábi Zlopočasná\n\nBábi Zlopočasná, celým jménem Esmeralda „Esme“ Zlopočasná, je postava z fantasy série Zeměplocha Terryho Pratchetta. Je čarodějka, členka Lancreského společenství čarodějnic, praktická psycholožka a všudybylka-radilka. Obléká se pouze do černého oblečení, na hlavě jí sedí vysoký, špičatý klobouk, jenž je symbolem každé čarodějky. Je hubená a nepříliš vysoká, ale díky své autoritě a síle osobnosti se zdá vyšší. Váží asi 57 kg.\n\nVe společenství čarodějek je Bábi „tou třetí“ (podle tradice čarodějky vždy tvoří trojici, „neboť ve dvou si lezou navzájem na nervy, kdežto ve třech lezou na nervy zbytku světa, což je mnohem zábavnější“ – Stařenka Oggová); členky této trojice musí splňovat jeden z ženských typů: Panna, Matka a Stařena, protože však na Bábi pasuje právě ta Stařena, používá se v její přítomnosti opatrnějšího výrazu „ta třetí“), přestože má potíž dosáhnout klasického zjevu Stařeny (stále má vlastní zuby, nemá žádnou bradavici a její kůže je perfektní).\n\nJako čarodějka je velmi silná. Dokonce začíná být i silnější než Černá Alissa, která se kdysi zapletla s černou magií a skončila v peci, když hloupě sedla na lopatu dvěma dětem. Bábi Zlopočasná se řadí k dobrým čarodějkám. Alespoň prozatím. Jako stoupenkyně tzv. hlavologie používá magii co nejméně. Její filozofií je, že lidem se nemá dávat to, co chtějí, ale to, co skutečně potřebují. Specialitou Bábi Zlopočasné je kouzlo Zapůjčení, pomocí kterého se dokáže vcítit do mysli zvířete či rostliny a ovládnout je. Vrcholné zapůjčení předvedla se včelami, když porazila elfí královnu. Pro jistotu při zapůjčení drží v rukou cedulku s nápisem JÁ NEJSEM MRTVÁ.\n\nPřestože se Bábi nevěnuje výchově nových čarodějek, několika z nich poskytla čas od času nějakou tu radu – Eskaríně Kovářové, Magrátě Česnekové, Anežce Nulíčkové a Toničce Bolavé.\n\nPovahově Bábi Zlopočasná rozhodně není příjemným stvořením. Před tím, aby byla oblíbená, dává přednost tomu být respektovaná. Nic ji tolik neuspokojí, jako když může být proti. Zatímco ke Stařence Oggové, její společnici, chodí lidé, když něco potřebují, k Bábi Zlopočasné chodí, když jim nic jiného nezbývá. Jenom umírňující vliv Stařenky Oggové dělá z Bábi snesitelnou čarodějku. Bábi dělá to, co dělat musí a Stařenka za ni ošetřuje raněné. Bábi nemá ráda halasnou a na odiv stavěnou magii a Silvera, kocoura Stařenky Oggové.\n\nTypické rčení: „Tak s něčím takovým rozhodně nemohu souhlasit.“\n\nPřipomenutí jejího mládí nalezneme v knize Dámy a pánové.\nJako dívka, která utíká před svým mládencem ke kamenům, které střeží svět elfů, je Esme popsána jako osobnost s pronikavým pohledem očí, které lze nalézt u lidí, kteří se považují za chytřejší, než ostatní, ale zatím nepřišli na to, že jsou nejchytřejší. Nelze ji považovat za půvabnou. Na dotaz, co si přeje, odpovídá, že NIC. Chlapec, před kterým utíkala, byl Vzoromil Výsměšek, který se později stal arcikancléřem Neviditelné univerzity.\n\nVzoromil Výsměšek nebyl jediný arcikancléř Neviditelné univerzity, který byl Bábi Zlopočasnou okouzlen. I arcikancléř Ostroúhel po velkém dobrodružství při hledání Eskarininy hole v knize Čaroprávnost Bábi nabídl, aby přijala křeslo ve sboru, protože mágové zamýšlí zřídit experimentální dívčí ročník. Nabídka byla zakončena pozváním na večeři.\n\nBábi Zlopočasná, dle svého vyjádření, není marnivá. Velmi výjimečně černou barvu oblečení nahrazuje jinou. V povídce Moře a malé rybky se objevila v sytě růžové. V knize Maškaráda s naprostou suverenitou vystupuje jako lady Esmeralda von Donnerwetter, která dokázala utratit tisíce tolarů za velkolepou toaletu a úpravu vzhledu. V knize Čaroprávnost dostávala od paní Vidlákové, hospodyně Neviditelné univerzity, odložené šatstvo a okouzlilo ji hedvábí a samet, i s červeným nádechem. Oblečení nosí v několika vrstvách a v cizím prostředí si ani v posteli nezouvá boty.\n\nBábi Zlopočásná nebyla předpojatá. I Stařenka Oggová byla šokovaná z toho, že jí nevadí bydlet v nevěstinci paní Dlaňové (Maškaráda), která byla její přítelkyně. Prohlásila, že, cit: „Než začneš někoho kritizovat, Gyto, pokus se ujít kilometr dva v jeho botách.“\n\nNesnáší jídelní experimenty, má ráda poctivé jídlo. Když si objedná chlebíček, nechce šizený obložený, ale sendvič s dvěma chleby.\n\n"}
{"id": "203172", "url": "https://cs.wikipedia.org/wiki?curid=203172", "title": "Naďa", "text": "Naďa\n\nNaďa (nebo též Nadja) je ženské křestní jméno slovanského původu. Je to také domácká podoba jména Naděžda, jehož význam v ruštině (\"надежда\") je „naděje“. Podle českého kalendáře má svátek 17. září. V arabštině Nadijjah znamená \"\"něžná, jemná\"\".\n\n\n"}
{"id": "203173", "url": "https://cs.wikipedia.org/wiki?curid=203173", "title": "Benz Bz.II", "text": "Benz Bz.II\n\nBenz Bz.II byl šestiválcový vodou chlazený letecký motor, vyráběný německou firmou Benz-Söhne od roku 1913. S celkovým objemem válců 14,3 litrů dával výkon 100 k (75 kW) při 1200 ot/min. Měl litinové válce a ventily ovládaly zdvojené hřídele.\n"}
{"id": "203174", "url": "https://cs.wikipedia.org/wiki?curid=203174", "title": "Benz Bz.III", "text": "Benz Bz.III\n\nBenz Bz.III byl šestiválcový vodou chlazený letecký stojatý řadový motor, vyráběný německou firmou Benz & Cie. od roku 1914. Jeho výkon byl 150 k (110 kW) při 1400 ot/min. Další výkonnější typy s výkonem v kategorii do 200 koní firma vyráběla pod označením Benz Bz.IIIa a Benz Bz.IIIb (osmiválec).\n"}
{"id": "203178", "url": "https://cs.wikipedia.org/wiki?curid=203178", "title": "Adsorpční chromatografie", "text": "Adsorpční chromatografie\n\nAdsorpční chromatografie je chromatografická metoda, která odděluje od sebe látky rozpuštěné v roztoku. Během adsorpčního procesu se látka nesená mobilní fází ukládá na povrch pevné, stacionární fáze. Za adsorpci mohou být zodpovědné relativně slabé fyzikální síly (Van der Waalsovy síly) nebo silnější chemické přitažlivé síly.\n\n\nAdsorpční chromatografie je založena na principu, že různé látky se liší schopností se vázat na různé pevné adsorbenty. Tedy dochází k separaci mezi pevnou a kapalnou fází.\n\nAdsorpční chromatografie se obvykle provádí na sloupcích nebo na tenkých vrstvách.\n"}
{"id": "203182", "url": "https://cs.wikipedia.org/wiki?curid=203182", "title": "Volos", "text": "Volos\n\nVolos ( ) je město v Thessalii ve středním Řecku, na břehu Egejského moře. Je hlavním městem prefektury Magnesia, leží 320 km severně od Athén na úpatí hory Pelion u Pagasetického zálivu a je nejvýznamnějším přístavem Thessálie. Končí zde lokální železnice z Larissy, v neoklasicistní budově nádraží sídlí železniční muzeum. Žije zde 85 000 obyvatel, s předměstími okolo 145 000.\n\nVe starověku leželo na místě Volosu město \"Iolkos\", známé z pověsti o Iásónovi (turistickou atrakcí je replika jeho lodě Argó). Po osmanské nadvládě se stal roku 1881 součástí Řecka a započal jeho růst. Město je významným obchodním přístavem, hlavním zaměstnavatelem je kovozpracující firma Metka. Sídlí zde Thessalská univerzita. Pro turisty je Volos výchozím místem na ostrovy Skiathos a Skopelos. Typickým místním produktem je tsipouro, pálenka z matolin.\n\nMěsto bylo mnohokrát postiženo zemětřesením, poslední velmi silné proběhlo v roce 1955. Ve městě se narodil italský malíř Giorgio De Chirico, z nedaleké vesnice Agria pochází hudební skladatel Vangelis. Na místním stadionu Panthessaliko se hrály zápasy fotbalového turnaje LOH 2004.\n\n\n"}
{"id": "203183", "url": "https://cs.wikipedia.org/wiki?curid=203183", "title": "Pudu jižní", "text": "Pudu jižní\n\nPudu jižní či též jelínek pudu (\"Pudu puda\"), je jelínek z Jižní Ameriky (Argentina a Chile). Jde o nejmenšího jelena na světě. Název pudu pochází z jazyka chilského indiánského kmene Mapučů.\n\nPudu jižní je jednolitě tmavohnědě zbaven. V dospělosti je vysoký do 40 cm a dlouhý asi 85 cm se 7cm ocáskem. Váží 9–15 kg. Má krátké nerozvětvené parůžky (max. 10 cm dlouhé).\n\nŽije skrytým životem v deštných lesích a houštinách v různých prostředích (savany, stepi) od nížin až do hor. Obývá prostředí, které na jiných kontinentech obsadily kozy (ty v Jižní Americe divoce nežijí). Oproti většině jelenovitých savců se nesdružuje do stád. Živí se rozmanitou rostlinnou potravou, kterou v těchto lesích najde – listy i celými větvemi, plody, trávou apod. Mívá jen 1 mládě, které se rodí po 210 dnech březosti. Váží 1–1,5 kg a oproti dospělým jedincům je světleji hnědé bíle skvrnité. Pudu se dožívají 8–10 let.\n\nPudu jižní je zařazen do Červené knihy ohrožených druhů zvířat IUCN. Je ohrožen především ztrátou svého přirozeného prostředí kvůli rozvoji zemědělství, částečně také lovem. Odhaduje se, že v přírodě žije již jen 400–600 jedinců. Vzhledem ke skrytému způsobu života však tato čísla nemusejí být přesná.\n\nZ českých ZOO jej několik generací chovala ZOO Praha. V zajetí se celkem dobře rozmnožuje – v Praze se jej 6krát podařilo odchovat, naposledy v červenci 2006; před tím v roce 2000. Dříve byl chován a 2krát rozmnožen i v ZOO Plzeň; od roku 2009 je zde chován opět, neboť se sem přestěhoval pražský pár.\n\n"}
{"id": "203184", "url": "https://cs.wikipedia.org/wiki?curid=203184", "title": "Assen", "text": "Assen\n\nAssen je hlavní město provincie Drenthe v Nizozemsku. Obec byla založena v roce 1258 a získala městská práva v roce 1809. Je známé motocyklovými závody Dutch TT, které se zde pořádají vždy poslední sobotu v červnu na okruhu TT Circuit Assen. Počet obyvatel činil v roce 2016 67 329 obyvatel.\n\n"}
{"id": "203185", "url": "https://cs.wikipedia.org/wiki?curid=203185", "title": "Adsorbent", "text": "Adsorbent\n\nAdsorbent je pevná látka, která je schopna vázat různou silou látky z roztoku.\nJako adsorbenty se používají látky anorganické i organické (např. AlO, hydroxyapatit, talek, inulin, aktivní uhlí, apod.).\n\nAdsorbenty se využívají hlavně při adsorpční chromatografii.\n"}
{"id": "203189", "url": "https://cs.wikipedia.org/wiki?curid=203189", "title": "Londonderry", "text": "Londonderry\n\nLondonderry, též Derry ( nebo ) je město v Severním Irsku, nacházející se ve stejnojmenném hrabství. Staré Londonderry leží na západním břehu řeky Foyle, dnešní město leží na obou březích (\"Cityside\" na západním a \"Waterside\" na východním). Obě části jsou spojeny dvěma mosty. Na jihovýchodě město přechází do venkovských zemědělských oblastí. Podle sčítání obyvatel z roku 2001 ve městě žilo 85 016 obyvatel. (2011) Celá \"Derry Urban Area\" (zahrnující Culmore, New Buildings and Strathfoyle) má však 90 663 obyvatel, čímž je druhým největším městem Severního Irska a čtvrtým největším městem v Irsku. Je jedním z mála takto velkých měst v Evropě jež nemá porušen systém hradeb.\n\nLeží blízko hranic s Irskou republikou, je metropolí západního Ulsteru včetně hrabství Donegal a západní části hrabství Londonderry. Součástí města je letiště i přístav.\n\nNázev „Londonderry“ byl vytvořen v 17. století z popudu anglického krále Jakuba I. přidáním jména Londýna „London“ k původnímu irskému názvu města „Derry“. Spor o název města je od 20. století předmětem konfliktu mezi irskými nacionalisty a unionisty. Zatímco se město oficiálně prezentuje jako Londonderry, Irové běžně používají název Derry a toto jméno se objevuje i v některých oficiálních lokálních názvech, jako například \"Derry and Strabane District\" (okres Derry a Strabane).\n\nV neděli 30. ledna 1972 se město stalo dějištěm události, která vešla ve známost jako Krvavá neděle. Během tohoto masakru příslušníci 1. výsadkového praporu Britské armády zmasakrovali účastníky mírumilovného pochodu. Bylo zabito 14 lidí a dalších 13 bylo zraněno. Tato událost ještě více rozvířila vztahy mezi protestanty a katolíky.\n"}
{"id": "203195", "url": "https://cs.wikipedia.org/wiki?curid=203195", "title": "Případ nevěrné Kláry", "text": "Případ nevěrné Kláry\n\nPřípad nevěrné Kláry je román současného českého spisovatele a publicisty Michala Viewegha, vydaný roku 2003.\nJedná se o poutavý, ale zároveň paradoxní životní příběh soukromého detektiva, který se nakonec kvůli jednomu špatnému rozhodnutí, myšlenému dobře, dostane do sledu událostí, které již sám nezvládne a neskončí dobře.\n\nSamotný děj knihy se odehrává v současnosti a začíná návštěvou známého spisovatele Norberta Černého v detektivní kanceláři Denise Pravdy. Jeho detektivní kancelář se specializuje na sledování nevěrných partnerů. Je ženatý a se svou ženou Růt žije v harmonickém a otevřeném manželství. Ačkoli se dennodenně setkává s podvody a přetvářkou, nežárlí na sebe a dokonce si vypráví i o svých dalších vztazích a nevěrách. Je velmi otevřený, upřímný, ale zároveň také mírně namyšlený. Manželku má velmi rád svým zvláštním způsobem, i když má jiné vztahy. V práci je vytrvalý, jde si za svým, někdy je až obětavý a má talent na odhadování lidí.\n\nNorbert tuto kancelář navštíví pod záminkou psaní knihy o detektivovi, ale časem se ukáže, že potřebuje potvrdit nebo vyvrátit nevěru své, o dvacet let mladší, přítelkyně Kláry. Norbert je známý spisovatel, zamindrákovaný, nedůvěřivý, podezřívavý, na druhou stranu ale také citlivý, dokáže ale také jednat, jak se dozví čtenář v závěru knihy, unáhleně a v afektu. Klára je mladá, krásná, provokativní, odvážná studentka, kterou už vztah s celebritou nebaví. Využívá své krásy a nedostatku času přítele, chová, se jakoby neměla výčitky svědomí.\n\nDenis a jeho parťáci se pustí do práce a začnou Kláru sledovat. Denis se s Norbertem často stýká, a tak se mezi nimi pracovní vztah pomalu mění v přátelství. Klára je svému příteli skutečně nevěrná se svým učitelem čínštiny. Je dost opatrná, ale Denis je stejně vypátrá, dopustí se však své největší chyby – s Klárou se domluvil a ona mu slíbila, že už se to nebude opakovat, a tak to Norbertovi neřeknou.\nZanedlouho koupí Norbert Kláře zájezd do Číny, ale nemůže s ní jet, a jelikož jí stále plně nedůvěřuje, tak koupí letenku i Denisovi, aby mu tam na ní dohlídl. Po celou dobu zájezdu dává Denis Norbertovi informace jen o místech, která navštívili a tvrdí, že se s Klárou sotva zná. Ve skutečnosti s ní však naváže milostný poměr. Klára je totiž tak krásná, že si ho omotala kolem prstu. Denis byl ale opatrný a všiml si, že ho sledují dva muži, došlo mu to – Norbert nechal sledovat i jeho. Netuší, jak Norbert bude reagovat, ale neprožívá to příliš emotivně.\n\nPo příletu na letiště už na něj čekají všichni jeho parťáci z práce a dokonce i jeho žena Růt, všichni jsou ale v černém. Mají se s ním rozloučit, vidí ho naposledy. Norbert pak odjíždí s Denisem do jeho kanceláře, kde mu pustí usvědčující video. On se sice snaží ještě vymluvit, ale to je již marné, Norbert je nešťastný, zklamaný a zoufalý, byl zrazen. Denise chladnokrevně zastřelí. Mj. je v tomto okamžiku paradoxní, že těsně před svou smrtí Denis myslí na svoje nové a drahé křeslo a nechce, aby ho Norbert jeho zastřelením zničil. Z práce byl citově vyprahlý, bylo mu jedno, že zemře. Nic neprožíval emotivně.\n\nKniha je čtivá, kritizuje současnou pokřivenou morálku a narušení mezilidských vztahů. Navíc také bilancuje otázku důvěry mezi partnery a podstaty lásky v současnosti. Klára je líčena poněkud černobíle jako bezcitná žena, která využívá své krásy a nezáleží jí na ostatních. V porovnání s ostatními díly to však rozhodně není Vieweghova nejlepší kniha.\n\nPodle námětu knihy byl v roce 2009 natočen italsko-český film se stejným názvem.\n"}
